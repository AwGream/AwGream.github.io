2014. évi CVI. törvény indokolása

a kulturális örökség védelméről szóló 2001. évi LXIV. törvény és az azzal összefüggő törvények módosításáról

-----STARTING---POINT---ALTALANOS--- 

A kulturális örökség védelméről szóló 2001. évi LXIV. törvény (a továbbiakban: Kötv.) módosítása három területre terjed ki.

A módosítás lényegi része a régészeti örökség védelmével kapcsolatos, elsősorban a nagyberuházásokat megelőző régészeti feladatellátás szabályait változtatja meg. A műemlékvédelmi előírások módosítása a műemléki értékek megalapozottabb és differenciált védelmére, a tulajdonosok és az értékvédelem érdekeinek jobb összehangolására terjed ki, míg a nemzeti emlékhelyekre vonatkozó módosítás elsősorban technikai, pontosító jellegű, a törvény mellékletét érintve.

A módosítások jelentős részét az a jogalkotói törekvés indokolja, hogy a módosítás a Kötv. alapvető jogintézményeit kiegészítve a jelenlegihez képest átláthatóbb és kiszámíthatóbb szabályozást, az eljárások könnyítését, ezáltal gyorsítását szolgálja a Kormány szándékának megfelelően, összehangolva a gazdaság, a tulajdonosok és az örökségvédelem érdekeit.

1. Régészeti örökségre vonatkozó szabályozás módosításának indokai:

Az elmúlt évek tapasztalatai azt mutatják, hogy a nagyberuházásokra alkalmazott régészeti vonatkozású szabályozások a megelőző régészeti munkálatok gyorsítása és hatékonysága érdekében további finomításra szorulnak, mert csak részben váltották be a hozzájuk fűzött reményeket. Így például az előzetes régészeti dokumentáció központi készítése sikeresnek bizonyult, több ponton is hatékonyabb modellre van szükség, ami biztosíthatja a régészeti feladatellátás gyorsaságát.

Az új modell szervesen illeszkedik az integrált örökségvédelem megteremtésére irányuló kormányzati szándékhoz, mely alapján megkezdődött a kulturális örökségvédelmi szervezetrendszer átalakítása. Az átalakítás első lépéseként a kormányzaton belül egységes irányítás alá, a Miniszterelnökséghez kerültek az örökségvédelmi feladat- és hatáskörök. Az átalakítás második lépéseként a kormány egy egységes, erős örökségvédelmi háttérintézmény létrehozásáról döntött. Ennek során egy hivatalhoz, a Forster Gyula Nemzeti Örökségvédelmi és Vagyongazdálkodási Központhoz (a továbbiakban: Forster Központ) kerülnek az örökségvédelmi nyilvántartási és tudományos szakértői feladatok, továbbá a Magyar Nemzeti Múzeum részét képező Nemzeti Örökségvédelmi Központ által ellátott egyes feladatok is. A módosítás ezen integráció törvényi alapjait teremti meg.

A régészeti örökség védelmével kapcsolatos új előírások rugalmasabbá és hatékonyabbá teszik a megelőző feltárások elvégzését. A régészeti feladatellátás szabályai egyszerűbbé és egyértelműbbé válnak mind a beruházó, mind a feladatellátásban részt vevő intézmények számára, ezzel a régészeti feltárások olcsóbb és számonkérhetőbb új modellje kerül bevezetésre.

A modell meghatározó új eleme, hogy a szubszidiaritás és a területiség elve alapján a megelőző feltárásokat elsődlegesen a régészeti gyűjtőkörrel és a feltárás helye szerinti, gyűjtőterülettel rendelkező területi múzeum végezheti. Ez a módosítás fontos és előrevivő lépése, hiszen így a szabad ásatási kapacitások kiegyenlítetten hasznosulhatnak egyaránt szolgálva a régészeti örökségvédelem ügyét és a kiemelt nemzetgazdasági érdekeket egy kiemelt, központosított intézmény vagy szervezeti egység fenntartása nélkül. A régészeti gyűjtőkörrel rendelkező területi múzeumok új szerepét a muzeális intézmények működéséért felelős szaktárca is szorgalmazta.

A nagyberuházásokat megelőző régészeti feladatellátás terén a módosítás egyértelművé teszi a beruházó, a Forster Központ és a feltárásra jogosult intézmény feladatait és kötelezettségeit. A beruházó alapvetően a Forster Központtal áll kapcsolatban, így az egyablakos, ügyfélbarát ügyintézés megvalósítható. A Forster Központ készíti el az előzetes régészeti dokumentációt és végzi a próbafeltárást, javaslatot téve egyúttal a nagyberuházást megelőző régészeti feltárás elvégzésére jogosult akkreditált intézményre. A nagyberuházásokhoz kapcsolódó megelőző régészeti feladatok magas szintű elvégzését biztosítja a feltárásra jogosult intézmények akkreditációjának bevezetése. Nagyberuházást megelőző feltárást csak akkreditált intézmények és alvállalkozóként akkreditált szervezetek végezhetnek. A külön jogszabályban meghatározottak szerinti akkreditáció biztosítja, hogy csak szakmailag és technikailag magas szinten felkészült, azonnal rendelkezésre álló kapacitásokkal bíró intézmények végezhessenek megelőző feltárást, garantálva a szigorú idő- és költségkorlát mellett a megelőző feltárás és az elsődleges leletfeldolgozás gyors és hatékony elvégzését.

A nagyberuházásokhoz kapcsolódó régészeti feltárások korábban meghatározott költségeire vonatkozó szabályokat olyan rendelkezések váltják fel, amelyek gördülékenyebbé teszik a nagyberuházások régészeti előkészítését és a feltárások lebonyolítását, az elmúlt években rendszeressé vált kormányzati szintű döntések meghozatalának kiküszöbölésével. A módosítás kiterjed a korábbi 200 millió Ft összegű költségkorlát eltörlésére, ehelyett a törvény a nagyberuházásokat megelőző feltárásra egységesen 1%-os költséghatárt vezet be (tételes elszámolással), meghatározva az ennek terhére végzendő feladatok körét. A feltárás minőségi ellenőrzése a Forster Központ feladata, melynek régészeti szakmai tevékenységét örökségvédelmi tanácsadó testület segíti.

A megelőző feltárásokra vonatkozó hatósági ár bevezetése vállalkozóbarát újítás, azt a célt szolgálja, hogy a megelőző feltárások költségei a beruházók számára kiszámíthatóak és tervezhetőek legyenek. A hatósági ár bevezetésével egyúttal rövidül a megelőző feltárásra vonatkozó szerződés megkötésének időtartama is.

A módosítás a régészeti lelőhelyek feltáráson kívüli védelme érdekében kitér a fémkereső műszer használatának szigorúbb szabályozására is, továbbá a Honvédelmi Minisztérium javaslatára beemeli a hadtörténeti örökség fogalmát is a kulturális örökség elemeinek körébe.

Összefoglalóan:

a) A régészeti feladatellátás új modellje gyorsabb, hatékonyabb, átláthatóbb feladatellátást tesz majd lehetővé. Mindenekelőtt a Forster Központ új szerepvállalásával egyablakossá válik a rendszer, tehát a nagyberuházások vonatkozásában a beruházó a Forster Központtal áll kapcsolatban, mely maga végzi az előzetes felderítést, a Központ készíti az előzetes régészeti dokumentáció (ERD) záró dokumentumaként a projekttervet, melynek részeként a Forster Központ jelöli meg a beruházó számára a feltárást elvégző intézményt, valamint lehetőség van a Forster Központ kijelölésére is.

b) Megerősítésre kerül a területiség elve mind a régészeti feltárások, mind a leletanyag elhelyezése tekintetében. A megelőző régészeti feltárásokat a régészeti gyűjtőkörrel rendelkező és gyűjtőterületük szerint érintett legközelebbi múzeumok látják el, így a megyei hatókörű múzeumok részvétele csak akkor indokolt, ha a feladatot a városi múzeumok nem tudják ellátni. Ezzel egyszerűbb, átláthatóbb és gyorsabb a feladatellátás ezen a szinten is.

c) A koncepció szerint szűkül a nagyberuházások köre, a beruházások lebonyolításának könnyítése és gyorsítása érdekében indokolt a nagyberuházások szakaszolása is. Az előzetes régészeti dokumentáció készítésének feladata a 2014. december 31-ével megszűnő - a Magyar Nemzeti Múzeum (a továbbiakban: MNM) szervezeti egységeként működött - Nemzeti Örökségvédelmi Központtól (a továbbiakban: NÖK) a Forster Központhoz kerül. Az előzetes régészeti dokumentáció során továbbra is szükséges lesz próbafeltárást végezni, mely a Forster Központ feladata. Az átláthatóság és tervezhetőség érdekében költséghatárt rendel a koncepció az előzetes régészeti dokumentációhoz (az előzetes régészeti dokumentáció költsége nem haladhatja meg a beruházás teljes bekerülési költségének 0,35%-át). Az előzetes régészeti dokumentáció záródokumentumaként készülő feltárási projektterv jogszabályi kijelölés alapján megnevezi a megelőző feltárások elvégzésére jogosult akkreditált intézményt vagy szervezetet. A megelőző feltárások költsége a beruházás bekerülési összegének maximum 1%-át teheti ki, mellyel a beruházó felé tételesen el kell számolni. Ugyanakkor eltörlésre kerül a megelőző feltárásokhoz rendelt 200 millió Ft-os költséghatár, mely akadályozta a feltárások elvégzését (így a beruházások előkészítését), mivel forráshiány esetén egyedi kormánydöntésre volt szükség.

d) Megmarad a próbafeltárás és a nagyberuházásokat megelőző feltárás elvégzésének feltárásra alkalmas 30 napos időkorlátja.

e) A koncepció új eleme a feltárásra jogosult intézmények akkreditációja, amely a korlátozott versenyhelyzetet biztosítja azzal, hogy a nagyberuházással kapcsolatos régészeti feltárásokat csak akkreditált intézmények végezhetik, az akkreditáció a jogszabályban meghatározott szempontrendszer alapján történik, mely során a területiség elve és a szakmai/kapacitásbeli feltételek egyaránt érvényesíthetők. Ezáltal a NÖK kizárólagos szerepét az akkreditált feltárási jogú intézmények veszik át, a Forster Központ koordinációjával (egyablakos ügyintézés).

f) A módosítás bevezeti a differenciált hatósági ár fogalmát, mellyel elkerülhető, hogy az egyes feltárási jogú intézmények eltérő és ellenőrizhetetlen árakon végezzék a szolgáltatásokat.

g) Az akkreditált intézmények jogszabályi kijelölése egyértelműen a gyorsítást szolgálja, mivel a kijelölés révén a közbeszerzés időigénye nem hátráltatja a feltárás megkezdését. Amennyiben valamely akkreditált intézmény jogszabályban meghatározott okok miatt nem tud eleget tenni feltárási kötelezettségének, a jogszabály a Foster Központot jelöli meg a megelőző feltárás elvégzésére. A Kötv. módosításához kapcsolódóan szükséges a Forster Központról szóló jogszabály módosítása a feladatellátás bővülése miatt.

h) A Forster Központhoz kerülő örökségvédelmi szakmai tanácsadó testület segíti a Központ régészeti előkészítő és koordinációs feladatainak végzését.

i) Szükséges továbbá a régészeti lelőhely fogalmának módosítása, valamint a lelőhelyek feltáráson kívüli védelme keretében a fémkereső detektorok használatára vonatkozó szabályozás szigorítása.

j) A leletanyag befogadása a gyűjtőterülete szerinti múzeum kötelezettsége. Megmarad továbbá az MNM központi leletbefogadási kötelezettsége.

2. A műemlékvédelemre vonatkozó szabályozás módosításának indokai:

A Kormány a műemlékvédelemben is új szemléletet kíván meghonosítani, a gazdaság, a tulajdonosok és a műemlékvédelem érdekeinek erőteljesebben összehangolásával, meghonosítva a fenntarthatóbb szemléletet, és erősítve a tulajdonosok érdekeltségét.

A műemlékvédelemben elvárt szemléletváltás során különösen fontos, hogy az állam továbbra is cselekvő legyen, beavatkozásai mentén egy dinamikus és költséghatékony műemlék-gazdálkodás jöjjön létre, amely partnerként tekint a tulajdonosra. Az új szemlélet megjelenik abban is, hogy a jövőre nézve megalapozottabb értékfeltáráson alapuló, a funkcionális és gazdasági fenntarthatóságot is mérlegelő, a helyi közösség vagy a tulajdonos véleményét figyelembe vevő védelem és védetté nyilvánítás valósul meg a műemlékké nyilvánítás szabályozásának átalakításával, a kétlépcsős védetté nyilvánítás bevezetésével, amellyel megtörténik a régészeti örökség védelmével történő harmonizáció is.

A nyilvántartott műemléki érték (általános védelem) bevezetésével fokozatossá tehető a védetté nyilvánítás: általános értékvizsgálathoz kötött nyilvántartásba vétel, majd részletes és tudományos értékvizsgálat után történhet csak műemlékké nyilvánítás. Az értékek pontosabb meghatározása (részletes értékleltár elkészítése) a jogbiztonságot is növeli. Az ideiglenes védelem átalakítása is megtörténik, amely a megalapozottabb hatósági döntés elősegítése érdekében értékvizsgálat alapján történhet.

Az ideiglenes műemléki védelem meghosszabbíthatóságának eltörlése szintén a jogbiztonságot, a kiszámíthatóságot szolgálja. Műemlékké nyilvánítani csak az értékvizsgálat alapján már általános védelemben részesülő műemléki értéket lehet. A műemlékké nyilvánítás során részletesen meghatározott értékek segítik a későbbi fenntartási, felújítási, helyreállítási, stb. munkákat.

Az örökségvédelmi bírság szerinti számítási kategóriába sorolás mellett az osztályba sorolással a műemléki érték fennállásának és országos jelentőségének létén (értékközpontúságon) túl a funkcionális és gazdasági fenntarthatóság is figyelembevételre fog kerülni.

A differenciált joghatások szélesebb körű érvényesítése érdekében szükséges a már védett műemlékek klasszifikációjának végrehajtása. Ennek megalapozottá tétele érdekében a kormányrendeletben meghatározott örökségvédelmi bírságkategóriába sorolás mellett komplexebb osztályba sorolás is szükséges. A vonatkozó jogszabály szerint a bírságkategóriába sorolással figyelemmel kell lenni a kulturális örökséghez tartozó elemek korára, ritkaságára, a kulturális örökség egészén, valamint az érintett társadalmi (etnikai, kulturális, vallási stb.) közösségen belüli jelentőségére. Ezek a szempontok az osztályba sorolás során kiegészítésre kerülnek, vizsgálandó, hogy a műemlék állami támogatás nélkül / állami ösztönzéssel fenntartható-e funkcionális vagy gazdasági értelemben; illeszkedik-e a helyi / térségi / országos gazdasági környezetbe. Figyelembe kell venni, hogy a műemlékek lehetőséget kínálnak arra, hogy a múltunkból hozott tőkét a jövőre fordítsuk. Az osztályba sorolás során ezért tekintettel kell lenni arra is, hogy a műemlékek gazdasági-fejlesztési (pl. idegenforgalmi) potenciál hordozói.

Továbbá a műemlékeknek fontos szerepe van a nemzeti azonosságtudat erősítésében, az országkép formálásában, a helyi közösség építésében, a vidék lakosságmegtartó erejének növelésében is. A műemlékek osztályba sorolása a későbbiekben módosítható lesz a bírság kategóriába soroláshoz hasonlóan, követve az idővel bekövetkező funkcionális, fenntarthatósági, gazdasági változásokat.

A védettségből következő joghatások, a szabályozás átalakításával jobb illeszkedés érhető el a társadalom igényeihez és mindennapjaihoz. Az örökségvédelmi eljárások egyszerűsítése, tehát a védelemből eredő jogkövetkezmények differenciálása szükséges.

Az állam szakértői szolgáltatásai révén segíti a műemlékek fenntartóit, a tulajdonosokat. A beruházás-előkészítés és a kapcsolódó hatósági eljárások szakértői támogatása terén állami szakértői szolgáltatások bevezetése szükséges.

További cél a szakértők és szakértő szervezetek minősítésével könnyítések elérése a műemlékvédelem szempontjából speciális területek (pl. restaurálás) vagy a kihaló, hagyományos, kézműves technológiák támogathatóvá tételének elősegítésével.

A műemlékek monitoring rendszerének szervezeti kialakítása megtörténik a másodfokú örökségvédelmi hatóság átalakításával (összehangolás a régészeti örökség védelmének hatáskörével és az első fokú hatóságok létszámának megerősítése, kapacitásnövelése), a műemlékek monitoring rendszerének, az örökségvédelmi felügyelet feladatai ellátásának megerősítésével.

Az állam a résztvevő szereplőket (tulajdonosok, üzemeltetők, szakértők, hatóság) a műemlékek fenntartására a jelenleginél hatékonyabban kívánja ösztönözni, amelyhez a jövőben komplex pénzügyi ösztönző és támogatási rendszer bevezetése, valamint fenntartása szükséges.

Fontos, hogy amennyiben a műemléki érték megőrzése veszélyeztetetté válik, az állam rendelkezzen a kellő mértékű és célszerű beavatkozási lehetőséggel.

Általános cél a műemlékvédelmi és a régészeti szabályozás összehangolása.

E szemléletváltással úgy emelhető az épített örökség megőrzésének stratégiai jelentősége, hogy az nem növeli, sőt csökkenti a tulajdonosok és használók terheit, egyszerűsíti az eljárásokat, így átláthatóbbá teszi a műemlékvédelem rendszerét. A fenti módosítások érdekeltté teszik a tulajdonosokat is a műemlékek megóvásában, így az építmények presztízse emelkedhet.

3. A nemzeti emlékhelyekre vonatkozó szabályozás módosítása során a rákoskeresztúri Új köztemető nemzeti emlékhely kiegészül a Kisfogházzal, valamint nemzeti emlékhellyé nyilvánítja a törvény az egri várat.

4. A törvény a fentieken túlmenően - a Kötv. módosításával összefüggésben - egyes kulturális tárgyú törvények módosítására is irányul. Az érintett törvények: a köziratokról, a közlevéltárakról és a magánlevéltári anyag védelméről szóló 1995. évi LXVI. törvény, a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény, valamint az egyes kulturális tárgyú törvények módosításáról szóló 2013. évi CCXVII. törvény.

E törvények tekintetében a koherens és egyértelmű szabályozást biztosító módosítások megtételét, és jogszabályalkotásra irányuló felhatalmazó rendelkezések pontosítását szolgálja a tárgyalt törvény.

-----STARTING---POINT---RESZLETES---

Az 1. §-hoz

A levéltári szakmai követelmények megalkotását előirányzó rendelkezés, amely összefügg a törvény 3. §-ában rögzített, a köziratokról, a közlevéltárakról és a magánlevéltári anyag védelméről szóló 1995. évi LXVI. törvény 36. §-a szerinti felhatalmazó rendelkezéssel.

A 2. §-hoz

A törvény az elektronikus formában tárolt iratok levéltári átvételének eljárásrendje és műszaki követelményei meghatározását a Kormány tagjainak feladat- és hatásköréről szóló 152/2014. (VI. 6.) Korm. rendeletben meghatározott feladat- és hatáskörökkel összhangban a levéltárak ágazati irányítását ellátó kultúráért felelős miniszter felelősségébe utalja; a szabályozást a kultúráért felelős miniszter az e-közigazgatásért felelős miniszterrel és a köziratok kezelésének szakmai irányításáért felelős miniszterrel egyetértésben alakítja ki.

A 3. §-hoz

A törvény 1. §-ában rögzítettekkel összefüggő tartalmú felhatalmazó rendelkezés.

A 4. §-hoz

Technikai jellegű módosítások, pontosítások során a „Hadtörténeti Levéltár” intézmény megnevezése korrigálásra kerül (helyesen „Hadtörténelmi Levéltár”), emellett a „tartós állami tulajdonú társasági részesedéssel működő gazdasági társaságok” helyett „a nemzeti vagyonról szóló 2011. évi CXCVI. törvény 2. melléklet I. pontjában meghatározott gazdasági társaságok” fogalommal operál a törvény.

Az 5. §-hoz

A köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) szerint Budapest Főváros Levéltára (a továbbiakban: BFL) területi általános levéltári funkciót lát el. Az Ltv.-nek a köziratokról, a közlevéltárakról és a magánlevéltári anyag védelméről szóló 1995. évi LXVI. törvény és az elmúlt rendszer titkosszolgálati tevékenységének feltárásáról és az Állambiztonsági Szolgálatok Történeti Levéltára létrehozásáról szóló 2003. évi III. törvény módosításáról szóló 2012. évi LXI. törvénnyel való módosítása során a jogalkotói cél a megyei és fővárosi levéltáraknak a Magyar Országos Levéltárba történő beolvadása jogszabályi alapjának megteremtése volt. Tekintettel arra, hogy a BFL a megyei intézményfenntartó központok megszüntetését követően - a többi megyei általános levéltárhoz hasonlóan - mégsem került állami fenntartásba, a levéltári feladatok finanszírozása kizárólag Budapest Főváros Önkormányzatára hárul, bár a levéltári feladatok ellátása nem tartozik kötelezően ellátandó feladatai közé. Ebből következően - miközben levéltárat tart fenn - erre a célra költségvetési támogatásban nem részesül. A módosítás a BFL és Budapest Főváros Önkormányzata adminisztrációs terheinek csökkentését, és a túlszabályozottság elkerülését szolgálja.

A 6. §-hoz

A régészeti örökségvédelem átalakulásával és a területi elv eredményeként a régészeti leletanyag helyben történő elhelyezésével összefüggésben - a muzeális intézményekben őrzött kulturális javak elidegenítéséhez hasonlóan - indokolt a selejtezést is miniszteri engedélyhez kötni.

A 7. §-hoz

A régészeti örökségvédelem átalakítása miatt, a területi elv eredményeként a helyben elhelyezett nagy értékű régészeti leletanyag megóvása érdekében a törvény a nem muzeális intézményi, illetve külföldi kölcsön esetében - mely már jelenleg is miniszteri engedélyhez kötött - előírja pénzügyi biztosíték (pl. biztosítás, állami garancia) kikötésének kötelezettségét. A pénzügyi biztosíték kikötésének kötelezettsége alóli mentességet rögzít a törvény a Magyar Honvédség szervezete számára történő kölcsönzés esetén. A Magyar Honvédség szervezetébe tartozó szervezeti kört a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény V. fejezete bontja ki; a törvény 38. § (1) bekezdése értelmében a Magyar Honvédség szervezeti felépítését a honvédelemért felelős miniszter által vezetett minisztérium, a honvédelemért felelős miniszter közvetlen alárendeltségébe tartozó, valamint a Magyar Honvédség hadrendje szerinti szervezetek összessége képezi.

A 8-9. §-hoz

A Kötv.-vel összefüggő módosítás, amely megteremti az összhangot a múzeumi rendszer és a régészeti örökségvédelem szabályai között.

A 10. §-hoz

A muzeális intézmények alapleltárában szereplő kulturális javak letétbe adását a törvény nem szabályozta. A törvény rögzíti, hogy letétbe adásra - a kölcsönzéssel ellentétben - csak akkor kerülhet sor, ha annak célja a kulturális javak biztonságos tárolása, megőrzése. Emellett előírja a törvény, hogy a kölcsönzéshez hasonlóan miniszteri engedélyre van szükség, ha nem muzeális intézmény veszi letétbe a kulturális javakat, illetve ha a kulturális javak külföldön kerülnek elhelyezésre. Az előírások hozzájárulnak a kulturális javak felelős kezelése követelményének érvényesítéséhez.

A 11. §-hoz

A módosítás értelmében a törvényben meghatározott kötelespéldány-számtól (6 példány) eltérve kormányrendelet kivételt határozhat meg a kiadványok bizonyos körére vonatkozóan.

A 12. §-hoz

Az egyes kulturális tárgyú törvények módosításáról szóló 2013. évi CCXVII. törvény 37. § (4) bekezdésének törvény szerinti módosítása értelmében a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény (a továbbiakban: Kultv.) 54. § (1) bekezdés b) pontja 2015. január 1-jén lép hatályba, ám az itt meghatározott követelménynek - miszerint a nyilvános könyvtár vezetőjének felsőfokú szakirányú végzettséggel kell rendelkeznie - jelen átmeneti rendelkezés értelmében - a hatályos szabályozás tartalmán nem módosítva - csak 2017. január 1-jétől kell eleget tenni.

A 13. §-hoz

A törvény ezen rendelkezése a kötelespéldányok szolgáltatásáról és hasznosításáról szóló kormányrendeletet megalapozó felhatalmazó rendelkezés pontosítását célozza.

A 14. §-hoz

A törvény a muzeális intézményekben őrzött kulturális javak papíralapú és elektronikus nyilvántartásának szabályai, valamint az elektronikus nyilvántartásra történő átállás feltételei és eljárásrendje szabályozására adott, pontosított tartalmú felhatalmazással korszerű fogalomhasználatot vezet be (elektronikus nyilvántartás).

A 15. §-hoz

A törvény ezen rendelkezése a múzeumi letéttel kapcsolatos részletszabályokat tartalmazó felhatalmazó rendelkezést a szabályozás szükséges tartalmához igazítva kibővíti.

A 16. §-hoz

A közművelődési feladatellátás szakfelügyeletéről szóló rendelet megalkotására irányuló felhatalmazó rendelkezés pontosítása.

A 17. §-hoz

Szövegcserés módosítás során a törvény a sajtótermék fogalom helyett a kiadvány fogalom használatát vezeti be. A médiaszolgáltatásokról és tömegkommunikációról szóló 2010. évi CLXXXV. törvény megváltoztatta a sajtótermék fogalmát és bevezette a kiadvány fogalom használatát, ehhez igazodik a módosítás.

A 18. §-hoz

A megyei hatókörű városi múzeumok a feladataikat ¦ beleértve a régészeti feladatokat is ¦ gyűjtőterületükön látják el, így a „területileg illetékes múzeum” szófordulat - a Kötv.-nek a Kultv.-vel való egyidejű módosításával összhangban - már nem szükséges, ezt a szövegrészt a törvény hatályon kívül helyezi.

A védetté nyilvánított kulturális javak, valamint a régészeti lelőhelyek nyilvántartására vonatkozó, a Kultv. 100. § (3) bekezdés e) pontjában rögzített felhatalmazó rendelkezést a miniszteri hatáskörök 2014. évi változása, és a Kötv. ezen alapuló módosítása okán szükséges hatályon kívül helyezni.

A Kultv. 100. § (3) bekezdés m) pontjából a „normatíváit” kifejezés törlését annak szakmai elavultsága indokolja, a „továbbképzés és a szervezett képzés rendszerét” szövegrész hatályon kívül helyezése pedig azért szükséges, mert az már meghatározásra került a Kultv. 100. § (3) bekezdés i) pontjában.

A 19. §-hoz

A Kötv. 67. §-ának (6)-(8) bekezdéssel történő kiegészítése miatt, mivel az ingatlan-nyilvántartásról szóló 1997. évi CXLI. törvény 17. § (1) bekezdése taxatív felsorolás formájában tartalmazza az ingatlan-nyilvántartásban feljegyezhető tények körét, e törvény egyidejű módosítása is szükséges.

A 20. §-hoz

Tekintettel arra, hogy a Kötv. nem terjed ki a hadtörténeti örökség kutatásának részletes szabályaira, hanem csak a fogalmat emeli be a kulturális örökség elemei közé, és felhatalmazást ad a részletszabályok megalkotására, így e kiegészítés tartalmazza az általános érvényű szabályt ezen új elemre vonatkozóan is.

A 21. §-hoz

A módosítás pontosítja a kulturális örökség védelméért felelős miniszter feladatait, valamint megjelöli a feladatok ellátásában közreműködő központi hivatalként működő központi költségvetési szervet.

A 22. §-hoz

A Kötv.-ben alkalmazott fogalmak módosítását, szövegszerű pontosítását tartalmazza. Az értelmező rendelkezések teljes körének cseréjét az indokolja, hogy az elmúlt években történt törvénymódosítások során a fogalmak száma növekedett, de ezek ABC-rendbe történő rendezése elmaradt, így a fogalomtár használata nehézkessé vált.

A 23. §-hoz

A fémkereső műszerrel okozott lelőhelyrongálás és illegális leletkereskedelem megakadályozása érdekében szükséges szabályozás.

A 24-25. §-hoz

A régészeti lelőhely és nyilvántartott régészeti lelőhely fogalmával kapcsolatos pontosítás, átvezetés.

A 26-29. §-hoz

A régészeti lelőhelyek védetté nyilvánításával kapcsolatos szabályok kiegészítése, a pontosított szabályok egyszerűbbé és világosabbá teszik a hatósági eljárásokat.

Az ideiglenes védetté nyilvánítás régészeti és műemléki szabályainak összehangolását, valamint a jogbiztonságot célzó rendelkezés. Ha egy év alatt a védett nyilvánítás nem következik be, az ingatlan eredeti státusza visszaáll (nyilvántartott érték marad).

A 30. §-hoz

A Kötv. rögzíti, hogy a régészeti feltárás engedélyköteles tevékenység, ugyanakkor az eljárások egyszerűsítése és a gyorsítás miatt meghatározott tevékenységeket kormányrendelet bejelentési kötelezettséghez kapcsolt. A módosítás célja, hogy a szabályozás egy szinten, átlátható módon szerepeljen, meghatározva a feltárásra jogosult intézmények körét.

A hatósági ár bevezetése azt a célt szolgálja, hogy a megelőző feltárások költségei a beruházók számára kiszámíthatóak és tervezhetőek lennének. A hatósági ár nem tartozik az árak megállapításáról szóló 1990. évi LXXXVII. törvény hatálya alá annak 1. § (2) bekezdés a)-b) pontjára tekintettel. A hatósági ár bevezetésével rövidül a megelőző feltárásra vonatkozó szerződés megkötésének időtartama is, a beruházó számára átláthatóvá és előre tervezhetővé válik a régészeti feladatellátás költségvonzata.

A 31. §-hoz

A fémkereső műszerrel okozott lelőhelyrongálást és illegális leletkereskedelmet megakadályozó szabályozás.

A 32. §-hoz

A próbafeltárásokra vonatkozó szabályozás módosítása a próbafeltárás célját differenciáltan állapítja meg.

A 33-34. §-hoz

Összehangolja a megelőző feltárási módokra vonatkozó korábbi, különböző jogszabályokban szereplő rendelkezéseket és kiküszöböli a normahierarchiában támadt hibákat. Új elem, hogy a területiség elve alapján a megelőző feltárásokat elsődlegesen a régészeti gyűjtőkörrel és a feltárás helye szerinti gyűjtőterülettel rendelkező területi múzeum végezheti. A kapacitásgondok feloldását a Kötv. a megyei hatókörű városi múzeum útján kezeli, így a továbbiakban nem a Magyar Nemzeti Múzeum kötelezettségévé teszi.

A 35. §-hoz

Hatályos jogszabályi előírás helyének pontosítása.

A 36-40. §-hoz

Nagyberuházásokhoz kapcsolódó régészeti feladatellátás új modelljéhez kapcsolódó szabályozást tartalmazza. Ennek részeként az előzetes régészeti dokumentációt (ERD) a Forster Központ készíti el, az ERD záródokumentumában, a feltárási projekttervben jogszabályi kijelölés alapján meghatározza a feltárásra jogosult intézményt és a nagyberuházás szakaszait is. A szakaszolás kifejezetten a régészeti feladatellátás egyidejű, hatékony és gyors elvégzését célozza, így a beruházók érdekeit szolgálja, akik véleményezhetik a Hivatal erre vonatkozó javaslatát. A módosítás újítása, hogy a nagyberuházásokhoz kapcsolódó megelőző régészeti feltárást csak akkreditált feltárási jogú intézmény végezheti. A Kötv. a korábbiaknál teljesebb körben határozza meg a nagyberuházás esetén végzett régészeti feladatellátás idő- és költséghatárát. A határidő számítása továbbra is a jelenleg hatályos előírások alapján történik. Az új szabályozás kiiktat egy hatósági eljárást, a merev költségkorlát eltörlése és rugalmasabb (csak százalékos) megerősítése szükségtelenné teszi a további régészeti feladatellátás hatósági feladatát, valamint az egyedi kormánydöntést. Mindezek a változások jelentős mértékben egyszerűsítik a nagyberuházásokkal kapcsolatos régészeti feltárások folyamatát.

A 41-42. §-hoz

A módosítás egyszerűbbé és átláthatóbbá teszi a váratlanul (régészeti feltáráson kívül) előkerülő régészeti leletek, lelőhelyek esetén alkalmazandó eljárást és a mentő feltárást.

A 43-44. §-hoz

A régészeti örökség feltárást követő védelmével és az elsődleges feldolgozással kapcsolatos rendelkezések pontosítása, magasabb jogszabályi szintre emelése.

A 45. §-hoz

A műemlékké nyilvánítás szabályozásának átalakítása: a kétlépcsős védetté nyilvánítás (általános védelem) bevezetésével fokozatossá tehető a védetté nyilvánítás: általános értékvizsgálathoz kötött nyilvántartásba vétel, majd részletes és tudományos értékvizsgálat után lehet csak műemlékké nyilvánítani. Az értékek pontosabb meghatározása (részletes értékleltár elkészítése) a jogbiztonságot növeli, a fellebbezés halasztó hatálya kizárásának lehetősége a műemléki érték hatékony védelme érdekében az állam cselekvőképességét biztosítja. A régészeti örökség védelmével megegyező védelmi kategória.

A 46. §-hoz

Műemlékké csak a már nyilvántartásba vett műemléki érték nyilvánítható. A korábbinál komplexebb, szisztematikus értékfeltáráson alapuló tudományos előkésztés és védetté nyilvánítás szükséges. Az érintettek kiértesítésének meglévő kötelezettsége mellett a polgármester és a tulajdonos (nem ügydöntő) véleményének kikérése segíti a települési önkormányzatok és a műemlékek tulajdonosainak partnerségen alapuló, hatékony együttműködését. Ezzel a jövőre nézve megalapozottabb, a funkcionális és gazdasági fenntarthatóságot is mérlegelő, értékfeltáráson alapuló, a helyi közösség vagy a tulajdonos véleményét figyelembe vevő védelem és védetté nyilvánítás valósul meg.

A 47. §-hoz

Az ideiglenes védelem átalakítása: a módosítást követően ideiglenes védetté nyilvánítás csak a nyilvántartásba vételt követően és csak értékvizsgálat alapján történhet, amely garantálja a megalapozottabb hatósági döntést, valamint a módosítás biztosítja az örökségvédelmi szabályok megsértése, a műemléki értékek károsítása vagy veszélyeztetése esetén a hatósági intézkedést. Az ideiglenes műemléki védelem meghosszabbíthatóságának eltörlése a jogbiztonságot és a régészeti védelemmel történő harmonizációt szolgálja.

A 48-49. §-hoz

Műemlékké nyilvánítani csak az értékvizsgálat alapján már általános védelemben részesülő műemléki értéket lehet, amely a tudományos előkészítés révén garantálja a megalapozottabb döntéseket. A műemlékké nyilvánítás során részletesen (értékleltárral) kerülnek meghatározásra a védendő értékek, segítve a későbbi fenntartási, felújítási, helyreállítási, stb. munkákat, egyúttal növelve a jogbiztonságot, kiszámíthatóságot. Az örökségvédelmi bírság szerinti számítási kategóriába sorolás mellett a komplexebb kategóriába sorolással a műemléki érték fennállásának és országos jelentőségének létén (értékközpontúságon) túl a funkcionális és gazdasági fenntarthatóság is figyelembevételre fog kerülni.

A miniszter számára évente legalább egy alkalommal történő felterjesztés biztosítja az ütemezettséget, illetve a nem hosszabbítható ideiglenes védettségű műemléki érték határidőben történő műemlékké nyilvánításának lehetőségét.

A 50. §-hoz

A műemlékek kormányrendeleti szintű klasszifikációjának (kategóriába sorolásának) törvényi megalapozására vonatkozó szabályokat tartalmaz.

Az 51-52. §-hoz

Pontosítása és kiegészítése a műemlékvédelem sajátos tárgyaiként védett temetők és temetkezési helyek pontosabb védelmének lehetősége miatt szükséges.

Az ex lege és a jogszabályban kijelölt műemléki környezet a műemlékvédelem részben használatban lévő eszköze, így a módosítás célja a Kötv. más szakaszaival és hatályos jogszabályokkal történő koherencia megteremtése. Korm. rendelet szerint a műemléki környezet kijelölése opcionálisan, jogszabállyal történik. A műemléki környezet a műemlékek esetében fennmaradó, a műemlékek klasszifikációjával létrehozott nyilvántartott műemléki érték esetében pedig megszűnő elem.

Az 53. §-hoz

Kiegészül a nyilvántartott műemléki érték bevezetése miatt, valamint értelmező rendelkezésként a nemzetgazdasági szempontból kiemelt nemzeti vagyon körébe tartozó műemlékekre vonatkozó pontosítással.

Az 54. §-hoz

A módosítás a fejezetcím pontosítását tartalmazza.

Szemléletváltáshoz kapcsolódóan az új bekezdés célja a nemzetgazdasági szempontból kiemelt nemzeti vagyon körébe tartozó műemlékek közcélú hasznosításának elősegítése, továbbá a fenntartható használat és gazdasági fenntarthatóság jogszabályi megalapozása. Továbbá a kétszintű védelem bevezetése miatt szükséges módosításokat tartalmaz.

Az 55. §-hoz

Az önkormányzati tulajdonú műemlékekre történő kiterjesztést indokolja az Alaptörvény 32. cikkének (6) bekezdése, amely szerint az önkormányzat tulajdona köztulajdon; valamint az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény alapján önkormányzati tulajdonba került korábban állami tulajdonú műemlékek nagy száma. Továbbá a módosítás pontosítja a hozzájáruló nyilatkozat megadásával és az ingatlan-nyilvántartásba történő bejegyzéssel kapcsolatos intézkedést.

Az 56. §-hoz

A Kötv. hatályos szövegének technikai pontosítása a kétszintű védelem bevezetése miatt. Továbbá meglévő jogszabályi előírás (követelmény) elveinek törvényi szintre emelése.

Az 57. §-hoz

A Hivatal Korm. rendeletben meghatározott feladatai miatt szükséges módosításokat tartalmazza, amelyekben a hatóságok közreműködése szükséges.

Az 58-61. §-hoz

Értelmező pontosításokat tartalmaz a nyilvántartott műemléki érték fogalmának bevezetése és a szabványok hatályos értelmezése az előzetes nyilatkozat jogintézményének módosulása (előzetes tájékoztatás), továbbá a hatóság és a Hivatal feladatainak megkülönböztetése miatti értelmező pontosításokat tartalmaz, továbbá a hatósági munka, illetve a jogbiztonság érdekében szükséges módosításokat tartalmazza. Pontosítja a védelemből keletkező jogok ingatlan-nyilvántartásba történő bejegyzésének fő szabályait.

A 62-64. §-hoz

A Hivatal által vezetett közhiteles hatósági nyilvántartás tartalmának és a Hivatal nyilvántartási feladatainak pontosítása. Pontosítja a védelemből keletkező tények ingatlan-nyilvántartásban történő feljegyzésének fő szabályait.

A 65. §-hoz

A tanácsadó testületek konzultatív szerepének erősítését, valamint eljárásrendi egyszerűsítést biztosító módosítások.

A 66. §-hoz

Az állami szolgáltatások meglévő, az eljárásokat egyszerűsítő jogintézményeinek alkalmazása érdekében tett módosításokat tartalmazza.

A 67. §-hoz

A védett kulturális örökségi elemek nagyközönség által történő látogathatóvá tétele közcél, ösztönözhető alapfeltétel lehet, valamint kereteinek és feltételeinek meghatározása a tulajdonosi érdekek érvényesítését szolgálja, így a szemléletváltáshoz kapcsolódóan, a szabályozás átalakításával jobb illeszkedés biztosítása a társadalom igényeihez és mindennapjaihoz.

A 68-69. §-hoz

A szemléletváltáshoz kapcsolódóan, az ösztönző rendszerek lehetőségeinek kiszélesítésével (új pénzügyi eszközök bevezetése) a műemlék-tulajdonosok partnerségre épülő együttműködésének elősegítése érdekében szükséges módosítás.

A 70. §-hoz

A hatósági feladatellátáshoz és a szemléletváltáshoz kapcsolódóan a fenntartásukban veszélyeztetett műemlékekre vonatkozóan pontosító (szankcionáló) rendelkezéseket tartalmaz.

A 71. §-hoz

Az értékvédelmi terv bevezetését szolgálja az örökségvédelmi hatástanulmány keretei között, amely az örökségvédelmi szempontok hatékonyabb beépülését teszi lehetővé a településfejlesztés és rendezés eszközei számára. Az örökségvédelmi hatástanulmányt a hatóság érdemi eszközévé teszi.

A 72. §-hoz

A nyilvántartott műemléki érték bevezetésével összefüggő - a tulajdonosi érdekek érvényesítését elősegítő - új rendelkezés.

A 73. §-hoz

A szemléletváltáshoz kapcsolódóan megvalósul a műemlékek klasszifikációja, amelynek végrehajtásához átmeneti jellegű, a feladat volumenéhez igazodó, fokozatosan hatályba lépő átmeneti rendelkezéseket tartalmaz.

A 74. §-hoz

Átmeneti rendelkezések.

A 75-78. §-hoz

Pontosítja és kiegészíti a felhatalmazó rendelkezéseket.

A 79. §-hoz

A rákoskeresztúri Új Köztemető nemzeti emlékhely kiegészítése a Kisfogházzal, új nemzeti emlékhelyként az egri Vár nevesítése, valamint a Pannonhalma, Bencés Főapátság nevének technikai korrekciója.

A 80. §-hoz

Szövegcserés módosítások.

A 81. §-hoz

Hatályát vesztő rendelkezések.

A 82. §-hoz

Az egyes kulturális tárgyú törvények módosításáról szóló 2013. évi CCXVII. törvénynek a Kultv. 54. § (1) bekezdés b) pontját megállapító rendelkezése hatálybalépésének időpontját módosító rendelkezés, amely összefügg a törvény 12. §-ában rögzített átmeneti rendelkezéssel.

-----STARTING---POINT---VEGE---

A 83. §-hoz

Hatályba léptető rendelkezések.