2008. évi CXIII. törvény indokolása

a külföldre utazásról szóló 1998. évi XII. törvény és a külföldre utazásra felhasználható más okmányokkal kapcsolatos szabályozásra vonatkozó egyes törvények módosításáról

-----STARTING---POINT---ALTALANOS--- 

A törvény egyrészről az európai uniós tagságunkból eredő kötelezettségek maradéktalan teljesítését és a közösségi vívmányoknak a hazai jogrendbe történő átültetését, másrészről - a meglévő jogintézmények korszerűbbé tételével - a szolgáltató és hatékony közigazgatás megvalósítását, az útlevél-igazgatási tevékenység optimalizálását, valamint az adminisztratív terhek csökkentését szolgálja. A törvény emellett kiterjeszti a személyazonosító igazolvánnyal való ellátás körét a kiskorúakra, valamint egyszerűsíti a születés anyakönyvezését követő hatósági eljárásokat, ezzel csökkentve mind a szülők, mind a hatóságok adminisztratív terheit.

1. A tagállamok által kiállított útlevelek és úti okmányok biztonsági jellemzőire és biometrikus elemeire vonatkozó előírásokról szóló, 2004. december 13-i 2252/2004/EK tanácsi rendelet előírja a tagállamoknak, hogy a hatálya alá tartozó okmányokra vonatkozó közös műszaki és biztonsági követelmények elfogadását követően - az arckép tekintetében 18 hónap elteltével, az ujjnyomatok tekintetében pedig 36 hónap elteltével - az érintett okmányokba biometrikus azonosító adatokat kell illeszteni.

Az arckép tekintetében a biometrikus azonosító jogi hátterét a külföldre utazásról szóló 1998. évi XII. törvényt (a továbbiakban: Utv.) 2006 februárjában módosító 2006. évi XXI. törvény valósította meg. Ennek nyomán Magyarország 2006. augusztus 29-én megkezdte a digitalizált arcképmást is tartalmazó e-útlevél kiadását.

A tagállamok által kiállított útlevelekben és úti okmányokban alkalmazott biztonsági jellemzők és biometria szabványaira vonatkozó műszaki előírások megállapításáról szóló 2006/VI/28 bizottsági határozatban meghatározásra kerültek azok a közös követelmények, amelyek a digitalizált ujjnyomatot is tartalmazó e-útlevelekkel kapcsolatos elvárásokat szabályozzák.

A rendelet előírásainak értelmében az uniós tagállamoknak 2009. június 28-ig kell bevezetniük az ezen paramétereknek megfelelő második generációs e-útleveleket.

A biometrikus azonosítók alkalmazásával az úti okmányok biztonságosabbá válnak a jogosulatlan felhasználással szemben, az okmány és annak valódi birtokosa között ugyanis megbízható és elválaszthatatlan kapcsolat jön létre.

2. Az Európai Közösség fundamentumaként megfogalmazott négy alapszabadság egyike a személyek szabad áramlása, melynek vívmányaként - többek között - a legtöbb európai országba lehetővé vált a magyar állampolgárok személyazonosító igazolvánnyal történő utazása. Ez a lehetőség azonban csak a 14 éven felüli állampolgárok részére biztosított, mivel a jelenlegi szabályozás szerint a 14 év alatti kiskorúak nem rendelkezhetnek személyazonosító igazolvánnyal. Célszerű a személyazonosító igazolvánnyal történő ellátást kiterjeszteni az állampolgárok teljes körére azzal, hogy a 14 év alattiakat kérelemre személyazonosító igazolvánnyal kell ellátni. A gyermekek személyazonosító igazolványa ugyanazon formátumú igazolvány lehet, mint a jelenleg kiadásra kerülő, és annak adattartalma sem változik.

A törvény egyszerűsíti a születés anyakönyvezését követő hatósági eljárásokat, ezzel csökkentve mind a szülők, mind a hatóságok adminisztratív terheit. A gyermek részére a hatóság hivatalból állítja ki és küldi meg az adóazonosító jelet, valamint a TAJ-számot igazoló hatósági igazolványt is.

3. A törvény korszerűsíti, egyszerűsíti, illetve egyértelművé teszi az Utv. és az útlevél-igazgatás egyes elemeit és jogintézményeit. A törvény pontosítja a második magánútlevél jogosultsági feltételeit, egyértelművé teszi az ideiglenes magánútlevél felhasználási körét, valamint a diplomata útlevelek adatainak kezelését a Közigazgatási és Elektronikus Közszolgáltatások Központi Hivatalához telepíti, ezáltal egységes útiokmány-nyilvántartást hoz létre.

4. A törvény célja továbbá az Utv. összhangjának megteremtése az időközben megváltozott jogszabályi környezettel.

A büntetőeljárásról szóló 1998. évi XIX. törvény (a továbbiakban: Be.) hatályba lépése óta bekövetkezett módosításait nem követte az Utv. megfelelő rendelkezéseinek Be.-hez igazítása. A módosítások célja az Utv. és a Be. közötti összhang megteremtése mellett az útlevélhatóság adminisztratív terheinek csökkentése.

-----STARTING---POINT---RESZLETES---

Az 1. §-hoz

A személyazonosító igazolvánnyal történő külföldre utazás lehetősége szabályozásának pontosítását az értelmező rendelkezéseknek az „EGT-állam” definícióval történő kibővítésével végzi el a törvény. Az Európai Gazdasági Térségről szóló Egyezménynek ugyanis nincsenek tagállamai. Egy szigorú nyelvtani értelmezés alapján az „Európai Gazdasági Térségről szóló Egyezményben részes tagállam” fogalom akár le is szűkíthető az uniós tagállamokra, kihagyva a korábbi EFTA (Európai Szabadkereskedelmi Társulás) - nem uniós tagállam - országokat (Norvégia, Liechtenstein és Izland). Emellett a jelenlegi megfogalmazás Svájc esetében is csak az Utv. 1. § (3) bekezdés második mondatának második, „nemzetközi szerződés” kitétele alapján biztosítja a személyazonosító igazolvánnyal történő utazást. Svájc ugyanis nem részese az Európai Gazdasági Térségről szóló Egyezménynek. Az Európai Közösség és annak tagállamai, valamint a Svájci Államszövetség közötti, a személyek szabad mozgásáról szóló 1999. július 21-én aláírt megállapodás mindazonáltal a személyek szabad mozgására vonatkozó szabályok egy részét kiterjeszti a svájci állampolgárokra, így például a személyazonosító igazolvánnyal történő szabad belépésre vonatkozó szabályok alkalmazhatóságát. A 2004. május 1-jén csatlakozó tíz új tagállam - így Magyarország is - a megállapodásban szerződő félként való részvételéről szóló jegyzőkönyvet írt alá 2004. október 26-án. A jegyzőkönyvet a tagállamok és az Európai Közösség nevében az Európai Unió Tanácsa 2006. február 27-én hagyta jóvá, míg a Svájci Államszövetség 2006. március 1-jén. A hatályba lépéshez szükséges eljárások 2006. március 1-jén lezárultak, így a jegyzőkönyv 2006. április 1-jén hatályba lépett. Vélhetően azonban a jogalkotó elképzelései nem ezen - formailag szintén - nemzetközi szerződésre vonatkoztak a szabályozás megalkotásakor.

A 2. §-hoz

A törvény megteremti a második biometrikus adat útlevelekbe történő integrálásának törvényi keretét. A második biometrikus adatot is tartalmazó e-útlevelek köre: magánútlevél, szolgálati útlevél, külügyi szolgálati útlevél, hajós szolgálati útlevél és diplomata útlevél. Szintén meghatározásra kerül, hogy mely esetekben nem kell a második biometrikus azonosítót az útlevelekbe illeszteni. Ezen útlevelek érvényességi idejét - a vonatkozó európai uniós rendelet hatályára tekintettel - a törvény egy évben határozza meg.

A 3. §-hoz

A második magánútlevél kiadása és használata feltételeinek szigorítása és egyértelművé tétele indokolt. A feltételek meghatározása azonban nem igényel törvényi szintű szabályozást, azokat végrehajtási rendeletben célszerű rendezni.

A 4. §-hoz

Az útlevélhatóság a külföldre utazási korlátozást az elrendelés alapjául szolgáló ok tekintetében döntésre vagy értesítésre kötelezett szerv tájékoztatása alapján jegyzi be a nyilvántartásba. Az útlevélhatóságnak a külföldre utazási korlátozás tekintetében kizárólag adminisztratív feladatai vannak. Az úti okmány őrzését azok a szervek látják el, melyek a személyi szabadságot korlátozó vagy elvonó kényszerintézkedést foganatosítják vagy végrehajtását ellenőrzik. Az úti okmány így a külföldre utazási korlátozás megszüntetésekor az érintett részére azonnal visszaadható.

Az 5. §-hoz

A visszavonás érvénytelenséghez kapcsolása következtében nem értelmezhető az érvénytelenségnek az úti okmány visszavonása esetén fennálló esete. Tekintettel arra, hogy a törvény szerint az érvénytelenség esetén az úti okmány visszavonásának van helye, a normaszöveget ennek megfelelően módosítani szükséges.

A 6. §-hoz

Az eljárási szabályokat ki kell egészíteni a külföldre utazási korlátozás bejegyzésével és törlésével összefüggő szabályokkal.

A 7. §-hoz

A törvény rendezi, hogy a körzetközponti feladatokat ellátó, okmányirodát működtető települési (fővárosi kerületi) önkormányzat jegyzőjének (a továbbiakban: körzetközponti jegyző) úti okmány nyilvántartási tevékenysége felett a központi adatkezelő szerv gyakorolja a felügyeletet. A központi úti okmány nyilvántartó szerv adatkezelői felelősségi körének tisztázása érdekében a törvény kimondja továbbá, hogy központi útiokmány-nyilvántartással összefüggő feladat- és hatáskörében kezeli a nyilvántartás adatállományát és biztosítja a nyilvántartásban kezelt adatok helyességét; a nyilvántartásból a törvényben meghatározott feltételek fennállása esetén adatszolgáltatást teljesít és működteti a nyilvántartás informatikai rendszerét. A törvény meghatározza továbbá, hogy az úti okmány nyilvántartás adatállományának naprakészen tartása céljából a körzetközponti jegyző, illetőleg a külpolitikáét felelős miniszter elektronikus úton mely adatokat továbbítja.

A 8. §-hoz

A törvény a korábbi szabályozáshoz képest további, szigorú garanciális szabályokat állapít meg a biometrikus adatok kezelése vonatkozásában.

Az adatok chipből történő olvasására az állampolgár kérelmére kerülhet sor, ha útlevele tároló elemének tartalmát kívánja ellenőrizni, illetve a határforgalom-ellenőrzés során. Mindkét esetben csak az adatok egyszeri olvasására kerül sor, tárolásukra, illetve más adatbázisokkal történő összevetésükre nincs lehetőség.

A 9. §-hoz

A törvény aktualizálja az Utv. jogharmonizációs klauzuláját.

A 10. §-hoz

Az illetékekről szóló 1990. évi XCIII. törvény módosítása meghatározza a második generációs e-útlevelek kiállításáért fizetendő illetéket.

A 11. §-hoz

A törvény kibővíti és a hivatalbóli eljárás szabályaihoz igazítja a nyilvántartó szerv tájékoztatási kötelezettségét, valamint megteremti a tájékoztatáshoz szükséges adatkezelési szabályokat, továbbá meghatározza a személyi azonosító és a lakcímkártya adattartalmát. A 14 év alatti kiskorúak esetén tájékoztatási céllal szerepel a hatósági igazolványon a törvényes képviselő neve és telefonszáma. E két adatot az igazolvány kérelemre tartalmazza, a kérelmet a gyermek születésének bejelentésekor lehet előterjeszteni. Jogszabály-szerkesztési okokból itt rendelkezik a törvény - a hatályos szabályokkal egyezően - az adatbázisok összekapcsolását megakadályozandó arról, hogy a lakcímkártyát úgy kell kiállítani, hogy abból a személyi azonosító és a lakcímadat ne váljon egyidejűleg megismerhetővé.

A törvény tartalmazza a 14 év alattiak személyazonosító igazolvánnyal való ellátásához szükséges módosítást is, valamint megalapozza az egészségbiztosítási szerv adatkezelési jogosultságát az újszülöttek TAJ-számot igazoló hatósági igazolvánnyal való ellátása körében.

A személyazonosításra alkalmas okmányok körének pontosítását is elvégzi a törvény.

A 12-13. §-hoz

E rendelkezések megteremtik az adóigazolvány és a TAJ-kártya hivatalból történő kiadására irányuló állami kötelezettséget, és meghatározzák, hogy a hatóságok mely adatok alapján kötelesek kiállítani az okmányokat.

A 14. §-hoz

Az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet új 41. § (2) bekezdése megalapozza az újszülött személyi igazolványának kiadására irányuló hatósági eljárást, amelyet az anyakönyvvezető indít meg.

-----STARTING---POINT---VEGE---

A 15. §-hoz

A törvény hatálybalépésének dátuma a vonatkozó európai uniós rendeletben meghatározott kötelezettségünk teljesítésének határidejéhez igazodik, valamint elegendő időt biztosít a jogalkalmazó szerveknek, hogy felkészüljenek a módosított jogszabályi környezetben történő munkavégzésre.

A 16-17. §-hoz

A módosító és hatályon kívül helyező rendelkezések döntően az érintett törvények belső normakoherenciájának megteremtését, illetve deregulációját szolgálják.

E módosítás célja egyfelől a kiadásra kerülő okmány érvényességi idejének ahhoz az életkorhoz történő igazítása, amikortól már az ujjnyomat egyértelműen igazolja a személyazonosságot. Így 6 éves kortól már nemcsak a gyermek arcképe - ami ebben az életkorban még igencsak változó -, hanem második biometrikus azonosító adata is hozzájárul egyértelmű azonosításához.

Ha a büntetőeljárás során a külföldön élő terhelt az ügyész vagy a bíróság által megállapított biztosítékot letétbe helyezte, akkor az útlevélhatóság csak a külföldre utazási tilalom feloldásáról rendelkezik, és erről értesíti az úti okmányt visszatartó szervet. Az úti okmányt visszatartó szerv az útlevélhatóság értesítése alapján adja azt vissza. Ennek előnye, hogy a terhelt ilyenkor azonnal a helyszínen hozzájuthat úti okmányához.

A külföldre utazási tilalom eseteinek köre felülvizsgálatra, illetve kiegészítésre szorult. A korábbi felsorolás nem felelt meg sem a nemzetközi bűnügyi jogsegélyről szóló 1996. évi XXXVIII. törvény, sem az Európai Unió tagállamaival folytatott bűnügyi együttműködésről szóló 2003. évi CXXX. törvény rendelkezéseinek. Nemcsak a kiadatási letartóztatás, hanem az ideiglenes kiadatási letartóztatás és a büntetőeljárás átadása céljából elrendelt letartóztatás során is indokolt a keresett személy külföldre utazáshoz való jogának korlátozása. Az őrizet kikerül a külföldre utazási tilalom esetköréből a Be.-vel való összhang megteremtése érdekében. A Be. őrizetbe vétel esetén kizárólag arról rendelkezik, hogy a terhelt úti okmányát el kell venni, amit abban az esetben lehet csak visszaadni, ha a terhelttel szemben szabadságot elvonó kényszerintézkedés alkalmazását nem rendelték el. Mivel az őrizet időtartama mindössze 72 óra, a jelenlegi szabályozás indokolatlanul bonyolítja az eljárást azzal, hogy már őrizetbe vétel esetén is előírja az úti okmány útlevélhatóság részére történő megküldését, annak visszavonását és érvénytelenítését. Különösen igaz ez abban az esetben, ha mégsem került sor a személyi szabadságot elvonó kényszerintézkedés elrendelésére a terhelttel szemben. Az eljárás egyszerűsítése érdekében az új szabályozás igazodik a Be. rendelkezéseihez.

A külföldre utazási korlátozás időtartama alatt a külföldre utazás méltányosságból történő engedélyezését a törvény a külföldre utazási korlátozás alapjául szolgáló ok tekintetében döntésre jogosult szerv hatáskörébe utalja. Ez a megoldás hozzájárul az eljárás egyszerűsítéséhez azzal, hogy nincs szükség az útlevélhatóság külön döntésére, hanem a külföldre utazási korlátozás alapja tekintetében döntésre jogosult szerv határoz a kényszerintézkedés, büntetés felfüggesztéséről, megszakításáról, valamint arról, hogy engedélyezhető-e az érintett külföldre utazása. Az útlevélhatóság a szerv értesítése alapján vezeti át a változást a nyilvántartáson.

A törvény célja a Be. mellett a közigazgatási hatósági eljárás és szolgáltatás általános szabályairól szóló 2004. évi CXL. törvénnyel való összhang megteremtése, ennek érdekében hatályon kívül helyezésre kerülnek az előbbi jogszabályoknak ellentmondó vagy azokban ismétlődő rendelkezések.

A törvény számos nyelvtani és helyesírási javítást is tartalmaz.

A 18. §-hoz

A törvény tartalmazza az Európai Unió jogának való megfelelésre utaló klauzulát.