2009. évi CLV. törvény indokolása

a minősített adat védelméről

-----STARTING---POINT---ALTALANOS--- 

Az államtitokról és a szolgálati titokról szóló 1995. évi LXV. törvény (a továbbiakban: Ttv.) hatálybalépése óta eltelt időszak jogalkalmazási tapasztalatai, a NATO tagságból származó feladatok, továbbá az EU integrációból eredő új kötelezettségek időszerűvé tették a Ttv. átfogó felülvizsgálatát.

Jelenleg eltérő normák vonatkoznak a nemzeti, illetve a külföldi minősített adatok védelmére.

A nemzeti minősített adatok védelmi rendszere jelenleg szervezetileg elkülönül a NATO, EU titokvédelmi rendszerétől, amelynek egységes felügyelete és szakirányítása a Nemzeti Biztonsági Felügyelet hatáskörébe tartozik. Nemzeti minősített adatvédelmi rendszerünk ezzel szemben dezintegrált, egyes részterületei eltérő irányítás alatt elkülönítetten működnek.

Nemzeti minősített adatvédelmi rendszerünk nem lehet másodlagos. Nem is pusztán a NATO, EU követelmények átvételéről van szó, hanem olyan nemzeti minősített adatvédelmi követelmények állítása, egységes adatvédelmi rendszer és hatósági felügyelet létrehozása szükséges, amely a nemzeti minősített adatok megbízható védelme mellett alkalmas a minősített adatok védelmével összefüggő nemzetközi kötelezettségvállalásaink teljesítésére is.

Az új törvény megalkotásának alapját az Alkotmány vonatkozó rendelkezései, az Alkotmánybíróság 34/1994. (VI. 24.) AB határozata, valamint az EU minősített adatok védelmére vonatkozó - az EU tagállamokban kötelező érvényű [a Tanács 2001/264/EK határozata (2001. március 19.) a Tanács biztonsági szabályzatának elfogadásáról és annak módosítása, a Tanács 2005/952/EK határozata (2005. december 20.) a Tanács biztonsági szabályzatának elfogadásáról szóló 2001/264/EK határozat módosításáról, a Bizottság 2001/844/EK, ESZAK, EURATOM határozata (2001. november 29.) eljárási szabályzatának módosításáról és annak módosítása, a Bizottság 2005/94/EK EURATOM határozata (2005. február 3.) a 2001/844/EK, ESZAK, Euratom határozat módosításáról, a 3. EURATOM rendelet az Európai Atomenergia-közösséget létrehozó szerződés 24. cikkének végrehajtásáról (1958.07.31.)] -, továbbá a NATO minősített adatok védelmére vonatkozó - a NATO tagországokban kötelező érvényű [C-M (2002)49 NATO Biztonsági Szabályzat] - normák és az euro-atlanti térségben általánosan elfogadott nemzetközi gyakorlat képezi.

A törvény egységesen szabályozza a nemzeti és a külföldi minősített adatok védelmét, néhány helyen azonban a szabályozás különbséget tesz, így például a minősítési eljárás során eltérően határozza meg a nemzeti és a külföldi minősített adatokra vonatkozó előírásokat.

A törvény alapelveiben az Európai Unió minősített adatainak védelmével összefüggő jogi aktusokkal összeegyeztethető szabályozást tartalmaz. A részletszabály-alkotási kötelezettségünknek már korábban eleget tettünk, így a Tanács biztonsági szabályainak elfogadásáról szóló 2001. március 19-i 2001/264/EK tanácsi határozatnak, a Bizottság eljárási szabályzatának módosításáról szóló 2001. november 29-ei 2001/844/EK, ESZAK, EURATOM határozatnak, az Európai Atomenergia Közösséget létrehozó szerződés 24. cikkének végrehajtásáról szóló 3. EURATOM rendeletnek való megfelelését a nemzetközi szerződés alapján átvett, vagy nemzetközi kötelezettségvállalás alapján készült minősített adat védelmének eljárási szabályairól szóló 179/2003. (XI. 5.) Korm. rendelet, valamint a Nemzeti Biztonsági Felügyelet részletes feladatairól és működési rendjéről, valamint az iparbiztonsági ellenőrzések részletes szabályairól szóló 180/2003. (XI. 5.) Korm. rendelet szolgálja.

-----STARTING---POINT---RESZLETES---

Az 1-3. §-hoz

Meghatározza a törvény célját és alapelveit, valamint tartalmazza a szükséges fogalom-meghatározásokat.

A 4-7. §-hoz

A törvény elsődleges célja a magasan minősített adatok számának radikális csökkentése, ezáltal védelmük hatékonyságának növelése és hosszabb távon a védelmi igényüknek megfelelő magas költségvetési ráfordítások csökkentése. Az előzőek mellett figyelembe kellett venni, hogy a közérdekű adatok nyilvánossága alkotmányos jogának korlátozására csak a jogállami keretek között, alkotmányosan indokolható esetekben kerülhet sor.

A fenti cél gyakorlati megvalósítása érdekében a jelenlegi minősítési eljárást kell ésszerűbbé tenni, amit a törvény a káralapú minősítési rendszer további erősítésével kíván elérni.

A törvény taxatíve meghatározza a minősítésre jogosultak körét. E közhatalmi jogosítványokkal felruházott személyeknek, illetve a közjogi és közigazgatási szervezetek vezetőinek írásban kell meghatározniuk - bizonyos korlátozással - azokat a beosztásokat, amelyek betöltői részére minősítői jogkört biztosítanak.

A minősítésre csak a meghatározott védhető állami érdekek közvetlen sérelme, illetve veszélyeztetése esetén van mód. A jelenlegi államtitokköri jegyzék helyett a minősítéssel védhető érdekek körét határozza meg a törvény.

A minősítéssel védhető érdekek körébe való tartozás önmagában nem indok a minősítésre. A minősítés a kárközpontú minősítési rendszer alapul vételével történik. Ennek lényege, hogy minél nagyobb kárt okoz a minősített adat „illetéktelen kezekbe kerülése”, illetéktelen által történő megváltoztatása, annál magasabb szintű személyi, fizikai, adminisztratív és elektronikus biztonsági követelményeknek kell érvényesülniük a védelem során. A kármérték tehát a védelmi intézkedések szintjét határozza meg.

A törvény abból indul ki, hogy a minősítésnek objektív alapja van: azért lesz az adat minősített, mert az adathoz való illetéktelen hozzáférés az állam valamely védhető érdekét ténylegesen károsítja és a kezdeményező, illetve a minősítő ezt a tényt állapítja meg, valamint ezt felismerhetővé teszi.

Lényeges megjegyezni, hogy a kárközpontú rendszer az egyes védelmi (biztonsági) intézkedések szempontjából döntő, az állampolgárok oldaláról nézve nem jelent különbséget.

Az egyes minősítők által korábban kiadott szolgálati titokköri jegyzékeknek az egységes rendszerbe történő integrálásával és a védhető érdekek törvényben történő szerepeltetésével megszűnik az az aggályos helyzet, hogy törvénynél alacsonyabb szintű norma állapít meg alapjogi korlátozást.

A minősített adatok biztonságának megteremtésére differenciáltabb védelmi intézkedések állnának rendelkezésre, tehát megszűnik a jelenlegi államtitkot és szolgálati titkot érintő, lényegében azonos szintű védelmet előíró szabályozás.

A minősített adat e minőségének időbeli korlátozása a már hivatkozott AB határozatból adódóan változatlanul fennáll. Az érvényességi idő meghosszabbítására csak egy, illetve a törvényben meghatározott szűk körben két alkalommal, megismételt új minősítési eljárás lefolytatása után van mód.

Az eddigi gyakorlat szerinti minősítési javaslat intézménye megmarad. A kezdeményezőnek minden esetben indokolással ellátott minősítési javaslatot kell készítenie.

A törvény rendelkezik arról az esetről, amikor a készített adatba saját vagy más minősítő által korábban készített minősített adatot is belefoglalnak, és ennek során további, saját minősítést igénylő adat nem keletkezik.

A 8. §-hoz

A törvény a közérdekű adatok nyilvánossága legszükségesebb korlátozása elvének megfelelően előírja, hogy a minősítő köteles a feladat- és hatáskörébe tartozó nemzeti minősített adatok felülvizsgálatát legkésőbb 5 évenként elvégezni. A gyakorlat azt mutatja, hogy a 3 évenkénti felülvizsgálat indokolatlanul terheli le az állami szerveket alapfeladataik ellátásának rovására. Ugyanakkor emiatt formálissá válik, hiszen 3 év alatt az adatok döntő többségének minőségében alig következik be változás. Az Európai Unió már korábban említett jogi aktusaiban szintén 5 éves felülvizsgálati határidőt ír elő. Mivel a minősítő az adatot bármikor felülvizsgálhatja, az állampolgárok alkotmányos jogai nem csorbulnak.

A 9. §-hoz

A törvény 2. számú melléklete tartalmazza az Észak-atlanti Szerződés Szervezete, a Nyugat-európai Unió, az Európai Unió Tanácsa, az Európai Bizottság, az Európai Atomenergia Közösség és az Európai Rendőrségi Hivatal és az Európai Igazságügyi Együttműködési Egység minősítési szintjeit és azok magyar megfelelőit. A Magyar Köztársaság által kötött egyéb nemzetközi szerződésben meghatározott minősítési szintet, illetve annak magyar megfelelőjét a nemzetközi szerződés tartalmazza.

Amennyiben a felhasználó az általa készített, nemzeti minősített adatba külföldi minősített adatot is belefoglal, a nemzeti adat minősítése a nemzeti adatokra vonatkozó szabályok szerint történik, a külföldi minősített adat megismétlését a minősített adat megismétlésére vonatkozó szabályok alapján kell végrehajtani. A keletkező adat esetében mindkét minősítési szintet fel kell tüntetni, és meg kell jelölni a külföldi és a nemzeti minősítési szintű adatok pontos helyét.

A 10. §-hoz

A törvény meghatározza a védelem négy alrendszerét (személyi, fizikai, adminisztratív és elektronikus biztonság). Fontos megjegyezni, hogy a rejtjeltevékenység az elektronikus biztonság részét képezi.

A 11-12. §-hoz

Az érintett saját személyes adatát tartalmazó nemzeti minősített adat megismerésére a minősítő kérelemre adhat engedélyt. A megismerési engedély kiadásához személyi biztonsági tanúsítvány nem szükséges. A kérelem teljesítésével kapcsolatos eljárásra az Avtv.-ben foglaltak az irányadók.

A 13-14. §-hoz

A törvény főszabályként rögzíti, hogy minősített adatot csak az a személy használhat fel, akinek ez állami vagy közfeladat ellátásához szükséges és rendelkezik személyi biztonsági tanúsítvánnyal, titoktartási nyilatkozattal és felhasználói engedéllyel.

A törvény - az Nbtv. módosítása keretében - meghatározza, hogy a „Bizalmas!” minősítési szintű adat megismerése esetén az „A” típusú, a „Titkos!” minősítési szintű adatok megismerése esetén a „B” típusú és a „Szigorúan titkos!” minősítési szintű adatok megismerése esetén a „C” típusú kérdőívhez kötött nemzetbiztonsági ellenőrzés lefolytatása szükséges. „Korlátozott terjesztésű!” minősítési szintű adatok megismerése esetén nemzetbiztonsági ellenőrzés lefolytatása - a nemzetközi gyakorlathoz hasonlóan - nem előírás. Ez esetben is szükség van azonban titoktartási nyilatkozatra és felhasználói engedélyre.

A fentiek alóli kivételként a törvény konkrétan meghatározza, hogy mely esetekben nincs szükség nemzetbiztonsági ellenőrzésre, titoktartási nyilatkozatra, illetve felhasználói engedélyre.

A törvény rendezi azt az esetet is, ha minősített adat felhasználására a közigazgatási, bírósági, szabálysértési vagy egyéb hatósági eljárásban van szükség.

A 15-16. §-hoz

A törvény szabályozza azt az esetet, amikor a minősített adatot kezelő szerv az állami vagy közfeladata végrehajtásához más természetes személy (a továbbiakban: közreműködő) közreműködését veszi igénybe, és ehhez a közreműködőnek meg kell ismernie a minősített adatot.

A fentieken túlmenően szabályozást igényel azon eset is, amikor a minősített adatot kezelő szerv az állami vagy közfeladata végrehajtásához gazdálkodó szervezet - minősített adat felhasználásával járó - közreműködését veszi igénybe. A gazdálkodó szervezet vonatkozásában a „Bizalmas!” vagy annál magasabb minősítési szintű adatok átadása előtt iparbiztonsági ellenőrzést kell végrehajtani.

A törvény a nemzeti minősített adatok tekintetében is bevezeti az iparbiztonsági ellenőrzést, és újraszabályozza annak tartalmát. Két alapvető pillérre épül, az egyik az illetékes nemzetbiztonsági szolgálat által folytatott cégellenőrzés és az érintett felhasználók nemzetbiztonsági ellenőrzése, a másik a nemzeti biztonsági felügyelet által végzett adatbiztonsági ellenőrzés.

Az iparbiztonsági ellenőrzés célja annak megállapítása, hogy a minősített adat kezelésének biztonsági feltételeit megteremtették-e az iparbiztonsági ellenőrzés alanyát képező gazdálkodó szervezetnél. Ennek igazolására a nemzeti biztonsági felügyelet telephely biztonsági tanúsítványt ad ki.

A 17. §-hoz

A személyi biztonsági tanúsítvány igazolja, hogy az elvégzett nemzetbiztonsági ellenőrzés alapján a minősített adatot felhasználó meddig és milyen minősítési szintű adatokhoz férhet hozzá.

A személyi biztonsági tanúsítvány intézménye mind a NATO, mind az EU Biztonsági Szabályzatok szerint e minősített adatok tekintetében alapvető követelmény. Ebből következően a személyi biztonsági tanúsítvány intézményrendszere honosodott meg az Európai Unió tagállamainak minősített adatok védelmi rendszereiben is, amely gyakorlatot a törvény az egységesség jegyében a nemzeti minősített adatokra is ki kívánja terjeszteni.

A személyi biztonsági tanúsítványt a külföldi minősített adat felhasználói, továbbá a minősített adatot kezelő gazdálkodó szervezetek felhasználói részére a nemzeti biztonsági felügyelet, egyéb esetekben a helyi biztonsági felügyelet, illetve a biztonsági vezető adja ki.

A 18. §-hoz

A törvény meghatározza a minősített adatra vonatkozó rendelkezési jogosultságokat, amelyeket a konkrét felhasználó tekintetében a részére kiadott felhasználói engedély tartalmaz.

A 19. §-hoz

A törvény rendelkezik arról az esetről, amikor valakinek olyan külföldi minősített adat kerül a birtokába, amelynek felhasználására nem jogosult, illetve ismeretlen helyről származó, olyan nemzeti minősített adat került a birtokába, amelynek minősítője nem azonosítható.

Rendelkezik emellett a törvény arról az esetről, amikor a felhasználó tudomására jut, hogy a minősített adat védelmére vonatkozó szabályokat megsértették.

A 20-23. §-hoz

A törvény tartalmazza a minősített adat védelmét ellátó szervezetekre és személyekre vonatkozó alapvető szabályokat.

A jogszabályi környezet potenciális megváltoztatása elengedhetetlenül együtt jár a szervezeti kérdések felülvizsgálatával is.

Problémát okoz, hogy - ellentétben más európai országok, illetve nemzetközi szervezetek ilyen irányú gyakorlatával - hazánkban hiányzik a minősített adatok védelmére vonatkozó egységes intézményrendszer. Létezik ugyan egy működő biztonsági védelmi struktúra, de a felügyeleti tevékenység széttagolt, és ez a legfőbb gátja az egységes védelmi filozófián és normákon alapuló gyakorlat kialakulásának.

A NATO és az EU tagországaiban a minősített adat védelméért felelős nemzeti hatóságoknak a kormányzati szervezetrendszerben elfoglalt helye, struktúrája eltérő képet mutat. Lényeges közös jellemzőként állapítható meg azonban annak a követelménynek az érvényesítése, hogy a nemzeti minősített adatok védelme is a NATO-ban, illetve az EU-ban elfogadott biztonsági elveknek megfelelő legyen. Több országban, így például Olaszországban, Franciaországban, Portugáliában, Csehországban a miniszterelnökség szervezetében, illetve a miniszterelnök irányítása alatt működik. Németországban megosztott szervezetrendszer működik, amelyben a Belügyminisztérium, a Gazdasági Minisztérium és a Szövetségi Információs-technikai Biztonsági Hivatal látja el a hatósági feladatokat. Egyes országokban (pl.: Egyesült Királyság, Hollandia, Lengyelország) pedig a nemzetbiztonsági szolgálatok és védelmi minisztériumok gyakorolják a titokvédelmi hatósági jogköröket. Ezek a hatóságok a tervezett magyar megoldásánál lényegesen nagyobb létszámmal működnek (pl.: Csehországban mintegy 300 fő, meg kell jegyezni azonban, ez a szervezet látja el a személyi biztonsági ellenőrzés feladatait is). A NATO és az EU részéről strukturális elvárás nincs, az a követelmény, hogy a titokvédelemmel összefüggő feladatok ellátására meglegyen a megfelelő nemzeti hatóság. Az európai megoldásokkal összevetve a törvényben meghatározott struktúra és hatósági ügyintézés, mind a hatékonyságot, mind a létszámot és a költségvetési kiadásokat tekintve ésszerű és takarékos alternatívát kínál.

A fentiekre figyelemmel a törvény a nemzeti biztonsági felügyelet hatáskörébe utalja a nemzeti és a külföldi minősített adatok védelmének egységes felügyeletét, amely szervet a Kormány rendeletben jelöl ki.

A törvény rendelkezik a nemzeti biztonsági felügyelet által kezelt adatokról is.

A minősített adatok védelmét a felhasználók szintjén is garantálni kell, és ennek megfelelően ellenőrizni szükséges azok kezelését. A minősített adatot kezelő szervnél a minősített adatok védelmével kapcsolatos feladatok végrehajtását és koordinálását a minősített adatot kezelő szerv vezetője által kinevezett biztonsági vezető végzi.

Amennyiben a minősített adatok mennyisége indokolja, az ezek védelmével kapcsolatos feladatok ellátására külön szervezeti egységként helyi biztonsági felügyelet is kijelölhető. Ebben az esetben a helyi biztonsági felügyeletet a biztonsági vezető irányítja.

A 24-36. §-hoz

A törvény a jogtechnikai módosítások mellett tartalmazza a nemzetbiztonsági szolgálatokról szóló 1995. évi CXXV. törvény (a továbbiakban: Nbtv.), illetve a Büntető Törvénykönyvről szóló 1978. évi IV. törvény (a továbbiakban: Btk.) módosítását is.

A Btk. módosításával a gondatlan elkövetés csak a minősített adat felhasználására törvény rendelkezése alapján jogosult személy esetében lenne büntethető, civil személynél csak a szándékos elkövetést szankcionálná a törvény. Kiemelendő, hogy a minősített adat felhasználására törvény rendelkezése alapján jogosult személy általi elkövetést a törvény súlyosabban rendelné büntetni. Fentiek mellett a szankciórendszer differenciált az elkövetési tárgy minősítési szintjét illetően is.

Az Nbtv. módosítása a technikai módosításokon túlmenően a személyi biztonság, ezen belül a minősített adathoz történő hozzáférés kapcsán kimondja, hogy a „Bizalmas!” minősítési szintű adat megismerése esetén az „A” típusú, a „Titkos!” minősítési szintű adatok megismerése esetén a „B” típusú és a „Szigorúan titkos!” minősítési szintű adatok megismerése esetén a „C” típusú kérdőívhez kötött nemzetbiztonsági ellenőrzés lefolytatása szükséges.

Az Nbtv. módosításával emellett megteremtődik a nemzetbiztonsági ellenőrzések alapján készített biztonsági szakvélemények tényleges ötéves érvényességi ideje.

A 37. §-hoz

A törvény felhatalmazza a Kormányt a törvény végrehajtásához szükséges rendeletek megalkotására.

-----STARTING---POINT---VEGE---

A 38. §-hoz

A törvény hatályba lépéséről rendelkezik, amely biztosítja az alkalmazáshoz feltétlenül szükséges felkészülési időt.

A 39-40. §-hoz

A törvény részletesen rendelkezik az új szabályozás hatályba lépése előtt keletkezett a minősített adatot kezelő szerveknél, illetve a levéltárakban őrzött nagy mennyiségű nemzeti minősített adat felülvizsgálatáról.

A nemzeti biztonsági felügyelet hatáskörébe utalja a jogutód nélkül megszűnt szervek által keletkeztetett, valamint azon minősített adatok felülvizsgálatát, amelyek esetében az eredeti minősítő vagy annak jogutódja nem állapítható meg.

A törvény kimondja, hogy az átmeneti rendelkezésekben előírt felülvizsgálat rendelkezései nem vonatkoznak az Állambiztonsági Szolgálatok Történeti Levéltára létrehozásáról szóló 2003. évi III. törvény hatálya alá tartozó adatokra.

A 41-43. §-hoz

A törvény hatályon kívül helyezi az államtitokról és a szolgálati titokról szóló 1995. évi LXV. törvényt, valamint hatályon kívül helyez minden olyan jogszabályhelyet, amely kimondja azt, hogy egy adat államtitoknak minősül. A mérlegelést kizáró megfogalmazások ellentétesek a törvénnyel, hiszen célként fogalmazódott meg, hogy a közérdekű adat nyilvánosságának korlátozására csak a törvényben meghatározott feltételek fennállása esetén és az abban meghatározott módon kerülhessen sor.