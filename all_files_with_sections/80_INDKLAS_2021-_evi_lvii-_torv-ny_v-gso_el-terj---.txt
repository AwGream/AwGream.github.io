2021. évi LVII. törvény végső előterjesztői indokolása

a köziratokról, a közlevéltárakról és a magánlevéltári anyag védelméről szóló 1995. évi LXVI. törvény és a Nemzeti Kulturális Tanácsról, a kultúrstratégiai intézményekről, valamint egyes kulturális vonatkozású törvények módosításáról szóló 2019. évi CXXIV. törvény módosításáról

-----STARTING---POINT---ALTALANOS--- 

A Kormány döntése alapján a minőségi jogalkotás folyamatának magasabb szintű kiszolgálása érdekében a Közigazgatás- és Közszolgáltatás-fejlesztés Operatív Program kiemelt projektje keretében kialakításra került az Integrált Jogalkotási Rendszer (a továbbiakban: IJR). Az IJR egy olyan szakértői rendszer, amely a jogalkotási folyamat tekintetében a jelenleg létező, szigetként működő vagy legfeljebb lazán illeszkedő szakrendszereket és a kiemelt projekt keretében kialakított alkalmazásokat egységes adattárolási mechanizmus és adatreprezentáció segítségével egységesíti, így teljes zárt rendszerben tartva a jogalkotást az első tervezet állapotától a Magyar Közlönyben történő kihirdetéséig.

A törvényjavaslat az IJR élesbe állásához kapcsolódóan határozza meg a bevezetéshez szükséges szabályokat.

A törvényjavaslat továbbá javaslatot tesz a Nemzeti Kulturális Tanácsról, a kultúrstratégiai intézményekről, valamint egyes kulturális vonatkozású törvények módosításáról szóló 2019. évi CXXIV. törvénynek a Nemzeti Kulturális Tanács tagjaira vonatkozó módosítására.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1-3. §-hoz

Az IJR bevezetésével a jogszabály-előkészítésben részt vevő szervek iratkezelésének egy része a jelenlegi megoldáshoz képest teljes egészében a zárt rendszerként működő és a jogalkotási folyamat teljes egészét lefedő integrált szakrendszerbe, az IJR-be kerül. Ez a változás az érintett szervek IJR-ben keletkező irataihoz kapcsolódó iratkezelési követelmények speciális szabályozását is indokolja. A módosítás e speciális szabályok törvényi szabályainak megteremtésére irányul. Ennek keretében a módosítás meghatározza, hogy a jogszabály-előkészítéssel összefüggő feladat során az IJR-ben keletkező köziratra vonatkozóan a köziratokról, a közlevéltárakról és a magánlevéltári anyag védelméről szóló 1995. évi LXVI. törvényben meghatározott iratkezelési követelményeknek az IJR-ben kell megvalósulniuk. A módosítással az érintettek köziratkezelésre vonatkozó feladatai is csökkennek, azok ugyanis jelentős részben automatikusan az IJR által kerülnek ellátásra. Az iratkezelés fentiek szerinti megvalósítása az IJR-ben ugyanakkor nem eredményezi az irattal összefüggő felelősség megváltozását.

A módosítás az iratkezelés speciális szabályainak (és ennek keretében az IJR-re vonatkozó egyedi iratkezelési szabályzat tartalmának, valamint a levéltári átadás rendjének) meghatározására ad felhatalmazást a Kormány részére. A felhatalmazás alapján az IJR-re vonatkozó ezen szabályokat a Kormány rendeletben határozza meg.

A 4-5. §-hoz

Az 1-3. § szerinti rendelkezésekkel összefüggő jogtechnikai pontosítás.

A 6. §-hoz

A Nemzeti Kulturális Tanács a Nemzeti Kulturális Tanácsról, a kultúrstratégiai intézményekről, valamint egyes kulturális vonatkozású törvények módosításáról szóló 2019. évi CXXIV. törvény értelmében biztosítja a kulturális ágazatok egységes kormányzati stratégiai irányításának szakmai alapjait. A Nemzeti Kulturális Alap a hazai és határon túli magyar kulturális élet finanszírozásának meghatározó intézménye, három évtizedes fennállásának köszönhetően egyedülálló tudás és felkészültség összpontosul itt, emellett állandó és ideiglenes kollégiumai révén rálátással bír a kultúra legkülönbözőbb területeire. A törvényjavaslat erre tekintettel a Nemzeti Kulturális Tanács tagjaként nevesíti a Nemzeti Kulturális Alap alelnökét is.

-----STARTING---POINT---VEGE---

A 7. §-hoz

A törvény hatálybalépését meghatározó rendelkezés.