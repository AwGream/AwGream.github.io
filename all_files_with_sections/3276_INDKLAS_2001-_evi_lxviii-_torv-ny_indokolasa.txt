2001. évi LXVIII. törvény indokolása

a közúti járművek időszakos vizsgálata egységes feltételeinek elfogadásáról és ezen vizsgálat kölcsönös elismeréséről szóló, Bécsben, 1997. november 13-án aláírt Egyezmény kihirdetéséről

Indokolás

Az Egyesült Nemzetek Szervezete által megrendezett Közlekedés és Környezet Regionális Konferencián (Bécs, 1997. november 12-14.) aláírták a közúti járművek időszakos vizsgálata egységes feltételeinek elfogadásáról és ezen vizsgálat kölcsönös elismeréséről szóló Egyezményt (a továbbiakban: Egyezmény).

Az Egyezményt hazánk a 2348/1997. (X. 31.) Korm. határozatban kapott felhatalmazás alapján aláírta és azt az Országgyűlés a 78/2000. (IX. 29.) OGY határozatával megerősítette. Az aláírás megerősítéséről szóló okmányt hazánk 2000. november 28-án helyezte letétbe, így az Egyezmény 2001. január 27-én hazánk tekintetében hatályba lépett.

Az Egyezmény célja a közúti járművek időszakos vizsgálata egységes feltételeinek nemzetközi szintű elfogadása és ezen vizsgálatnak a részes államok részéről történő kölcsönös elismerése. Az Egyezmény fogalom-meghatározásokat, a „Szabály”-ok tartalmával, kidolgozásával, elfogadásával, a vitás ügyek rendezésével kapcsolatos eljárási szabályokat, illetve a nemzetközi időszakos vizsgálati bizonyítvány formáját tartalmazza. Az Egyezmény keretjellegű. Az időszakos vizsgálattal kapcsolatos tényleges és részletes követelményeket a még kidolgozás előtt álló mellékletek, az ún. „Szabály”-ok fogják tartalmazni.

Az Egyezmény elfogadása és hazai bevezetése a költségvetés számára többlet terhet nem jelent. Az Egyezményből eredő kötelezettségek hazai alkalmazása a jelenlegi szabályozás eljárási részének [5/1990. (IV. 12.) KöHÉM rendelet] kis mértékű módosításával megoldható.

Az Egyezmény keretében kidolgozandó „Szabály”-ok alapján nemzetközi szinten egységessé válhat az időszakos vizsgálatra vonatkozó követelmény rendszer. Az Egyezmény mind szélesebb körű elfogadása hozzájárulhat a nemzetközi és a hazai járműállomány korszerűbbé tételéhez és környezetvédelmi, valamint közlekedésbiztonsági szempontból történő korszerűsítéséhez.

A törvény záró rendelkezése tartalmazza az áruknak TIR-igazolvánnyal történő nemzetközi fuvarozására vonatkozó, az 1978. évi 16. törvényerejű rendelettel kihirdetett vámegyezmény módosításáról szóló 2001. évi VII. törvény 8. §-ának - az időközben szükségessé vált - kismértékű pontosítását.