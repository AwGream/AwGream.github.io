2009. évi CLXIII. törvény indokolása

a tisztességes eljárás védelméről, valamint az ezzel összefüggő törvénymódosításokról

-----STARTING---POINT---ALTALANOS--- 

A korrupció jelensége súlyos nemzetgazdasági károkat okoz, rontja az ország nemzetközi presztízsét és a külföldi befektetések esélyét is veszélyezteti, s mindezek a gazdasági válság időszakában fokozottan kihatnak az ország jövőjére. Általános tapasztalat az, hogy a korrupciós cselekmények felderítése és szankcionálása nem kellően hatékony, elsősorban e jelenség rejtett érvényesülése, a felek közötti érdekegyezés és a jellegéből fakadó bizonyítási nehézségek miatt.

Olyan módszereket és eszközöket kell választani, amelyek alkalmasak arra, hogy a felderítés és szankcionálás esélyeit javítsák, a társadalom becsületes tagjai fellépését ösztönözzék, és védelmet nyújtsanak a korrupcióban érdekelt személyek, szervezetek megfélemlítő intézkedéseivel szemben. Nyilvánvaló ugyanis, hogy társadalmi támogatás és egyéni felelősségvállalás nélkül nincs esély a kialakult korrupciós fertőzöttség visszaszorítására, ezért minden, a jogállamban elfogadható eszközt fel kell használni a cél érdekében.

Az Antikorrupciós Koordinációs Testület elkészítette 2008-ban a Korrupció Elleni Stratégiát, amely egy másfél kormányzati ciklusra méretezett, középtávú stratégiai dokumentum; a benne meghatározott stratégiai irányok és célok 2014-ig érvényesek. A Stratégia végrehajtására szükséges létrehozni egy olyan, autonóm államigazgatási szervezetet, amely képes a választási ciklusokon átnyúló stratégia megvalósítására, továbbfejlesztésére.

A Stratégia - a Gallup Intézet által végzett több éves felmérésre hivatkozva - megállapítja többek között, hogy a korrupció megítélése Magyarországon 2003 és 2007 között alig változott. Továbbra is konszenzus van abban, hogy a korrupció Magyarországon komoly probléma: tíz felnőttből kilenc gondolja így (88%). Közülük a korrupciót nagyon komoly problémának minősítette a felnőttek 43%-a (2003-ban ez 39% volt). A Stratégiában idézett másik kutatást megalapozó - kis mintán végzett - interjúsorozat eredményei szerint a legtöbb köztisztviselő átlagosan nagyjából havonta találkozik korrupciós esettel. A válaszadó önkormányzati tisztségviselők elmondták, hogy sokszor próbálják megvesztegetni őket. A felmérés leszögezi, hogy a legritkább esetben fordul elő, hogy az észlelt megvesztegetés során az önkormányzat a jegyzőkönyv felvétele után a rendőrségnél feljelentést tett volna. A feljelentés elmaradásának okaként a rendőrséggel szembeni bizalmatlanságot, esetenként a rendőrség érintettségét nevezték meg. A polgármesteri hivatalokban dolgozók csak már bizonyított és teljes mértékben feltárt eseteket küldtek meg a rendőrséghez, fontos azonban megjegyezni, hogy ezekben az esetekben szinte sosem került sor vádemelésre.

E kutatási eredmény - bár a törvénnyel kezelni kívánt korrupciós jelenségek egy részére vonatkozik, és a kutatás alapját nem reprezentatív mérés képezi -, tanulságos, hiszen jelzi, hogy az állami fellépés elsősorban a jogi ismeretek terjesztésével, a bejelentők védelmének eszközeivel, az integritási rendszerek fejlesztésével, az érintett szervek közötti együttműködés javításával, valamint a hatékony igazságszolgáltatási fellépéssel segíthet a korrupció visszaszorításában. A törvény célja tehát, hogy a korrupcióval esetlegesen szembesülők a kockázatokat és a megelőzés eszközeit megismerjék; a törvény további célja, hogy a kialakított mechanizmusok az eddig feltáratlanul maradt ügyeket a felszínre hozzák, azokat a Hivatal a büntető igazságszolgáltatásba becsatornázza, az ilyen jelenségeket észlelőket pedig segítse abban, hogy becsületesen lépjenek fel a korrupcióval szemben, azaz erősítse a „civil kurázsit”.

A törvény a Közbeszerzési és Közérdekvédelmi Hivatal feladatkörében helyezi el a klasszikus prevenciós eszközök mellett a tisztességes eljárás követelményét sértő esetekre vonatkozó vizsgálati jogkört és a közérdekű bejelentést tevő foglalkoztatottak védelmét.

A Hivatal vizsgálati eljárásának sajátos jellege folytán az eljárás nem minősül közigazgatási hatósági eljárásnak, de antikorrupciós feladatai tekintetében a törvényben nem szabályozott kérdésekben a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) meghatározott rendelkezéseit rendeli alkalmazni. A korrupció elleni fellépésnek széles körben kell érvényesülnie: a szorosan vett korrupciós bűncselekményeken kívül minden olyan nemkívánatos magatartás elleni fellépésre ki kell terjednie, ahol a közérdek sérelme azáltal valósul meg, hogy a közpénzek elosztása vagy a közigazgatás tevékenysége folytán egyesek olyan módon juthatnak meg nem engedett előnyhöz, amely a közfelfogás szerint tisztességtelennek minősül. Ezért a büntetőjog által értékelt korrupción túlmenő, jelentős közérdeksérelmet jelentő, káros magatartásformákat is az új intézmény vizsgálatának célpontjává kell tenni.

A szabályozás filozófiája az, hogy egyetlen, a korrupció körébe sorolható cselekmény se maradjon eleve jogkövetkezmény nélkül, vagyis az olyan cselekmények is szankcionálhatók legyenek, amelyek a büntetőjog eszközeivel nem kezelhetők, de a társadalmi közfelfogás szerint tisztességtelennek, tisztességtelen előnyt eredményezőknek tekinthetők.

Figyelembe kell venni, hogy az Alkotmánybíróság is rámutatott:

„(...) a fair trial olyan minőség, amelyet az eljárás egészének és körülményeinek figyelembevételével lehet csupán megítélni. Ezért egyes részletek hiánya ellenére éppúgy, mint az összes részletszabály betartása dacára lehet az eljárás „méltánytalan” vagy „igazságtalan”, avagy „nem tisztességes”. [6/1998. (III. 11.) AB határozat]

„a tisztességes eljáráshoz való jog abszolút jog, amellyel szemben nem létezik mérlegelhető más alapvető jog vagy alkotmányos cél, mert már maga is mérlegelés eredménye” [14/2004. (V. 7.) AB határozat]

Ebből kiindulva az államnak alapvető kötelezettsége, hogy a tisztességes eljárás követelményét (amellyel szemben tehát nem létezik mérlegelhető másik alapvető jog vagy alkotmányos cél) kiemelten kezelje, és eljuthat odáig is, hogy akár a büntetőjogban nem értékelt magatartásokhoz is jogkövetkezményeket társítson.

A Hivatal vizsgálatában a közigazgatási eljárásban ismert hivatalbóliság elve érvényesül, azaz a vizsgálat bejelentésre (akár anonim, akár név szerinti jelzésre), vagy más forrásból származó adatra tekintettel is megindulhat. A hivatalbóliságból fakadóan a Hivatal vizsgálatainak fontos forrását jelenheti a sajtóból szerzett tudomás, valamint az Állami Számvevőszék által készített jelentések is, amelyek rendszeresen számos visszásságra hívják fel a figyelmet.

A Hivatalnak minden bejelentés fogadására alkalmasnak kell lennie, akár maga jár el annak kivizsgálásában, akár más szerv eljárását kell kezdeményeznie.

Az Észak-Amerikában és egyes európai országokban ismert whistleblowing protection átültetése a magyar viszonyok közé régi hiányosság, amelyet a nemzetközi szervezetek régóta számonkérnek Magyarországon. Ezt a hiányosságot pótolja a közérdekvédelmi bejelentésekre vonatkozó új szabályozás, amely a védelemben részesítés eszköztárát a Hivatal kezébe helyezi. Védelemben részesíteni csak olyan személyt lehet, aki a kilétét a kormány által védelemre kijelölt szerv előtt felfedi. A foglalkoztatotti bejelentés bármely közérdek-sérelemre vonatkozhat, és nem csupán a Hivatal vizsgálatának körébe tartozó bejelentésekre.

A kormány által kijelölt feladata a bejelentők által vállalt személyes kockázattal arányos védelem biztosítása. A közérdeksérelem veszélyét vagy megvalósulását bejelentők helyzetének szabályozása és az említett személyek jogi védelmének megteremtése jelentős mértékben erősítheti meg a hazai antikorrupciós jelzőrendszert.

A whistleblowing hagyományos jelentése az alábbiak szerint ragadható meg:

A whistleblowing eredeti definíciója értelmében egy szervezet munkatársa - félretéve személyes érdekeit - azért lép fel, hogy ezzel másokat (a szűkebb vagy tágabb értelmű közösséget) fenyegető kárt előzzön meg (prevenció), egy olyan rendellenesség (visszaélés) feltárásával, amelyet munkahelyén tapasztal.

A hagyományos panaszjog-gyakorlástól elhatároló második fő ismérv, hogy a visszaélést feltáró személyek az egyébként is meglévő szervezeti és eljárási szabályozási keretek között indítanak eljárást, amely során külső szervezet (általában civil „whistle blower” szervezet) nyújt - elsősorban jogi - védelmet.

A whistleblowing nemzetközileg is ismert intézményének harmadik fontos szabályozási eleme, hogy a visszaélést feltáró személy nem a bejelentés tényére tekintettel, nem feltétlen módon kap díjazást, hanem csupán szükség szerint - a bekövetkezett érdeksérelemmel és a megelőzött kár mértékével arányban álló módon - kerül sor kompenzáció megfizetésére. Mindez általában az ügy lezárását követően (utólag) történik, míg az anyagi és erkölcsi kompenzáció forrásául a bíróságok által kiszabott kártérítési összegek szolgálnak.

Összegezve tehát, a whistleblowing külföldön ismert intézménye civil szervezeti alapokon nyugszik, a visszaélést feltáró személy elsősorban jogi védelmet kap, tevékenységéért nem jár automatikus díjazás, csupán kompenzációra kerül(het) sor. Egy jól kiépített whistleblowing-rendszer a gyakorlatban olyan átlátható és megfelelően szabályozott munkahelyi körülményeket hoz létre, ahol a jelentési csatornák és az ügyek kivizsgálása révén a szervezet keretein belül a problémák hatékonyan oldhatók meg. A biztonságos légkör, az érintettek jog- és értéktudatossága, valamint a kiszámítható következmények miatt tehát a bejelentők elsődleges célja nem a másokkal támadt személyes vitáik elintézése, saját karriercéljaik megvalósítása vagy anyagi előnyök szerzése, hanem a szervezet eredményes működésének elősegítése. Ez a szemlélet járul hozzá jelentősen a korrupció megelőzéséhez, továbbá ez a megoldás a szankciókhoz képest a prevenciót helyezi előtérbe.

-----STARTING---POINT---RESZLETES---

Az 1-4. §-hoz

A Hivatal a tisztességes eljárás követelményeit sértő magatartásokat a közpénzek felhasználásáról való döntéshozatal területén, a közbeszerzések terén és a közigazgatási hatósági eljárásokban vizsgálja. Ilyen magatartások a jogszabályok megsértése, a visszaélés a mérlegelési vagy méltányossági jogkörrel; az eljárásban az ügyfél vagy más résztvevő jogának, jogos érdekének indokolatlan mértékű korlátozása; az időszerűség követelményének az ügy sajátosságai által nem igazolt mértékű megsértése.

A Hivatal a vizsgálatot hivatalból folytatja le. Vizsgálat az anonim és a név szerinti bejelentés, sajtóértesülés, illetőleg olyan szervezet jelzése alapján is indulhat, amelyek valamilyen korrupcióra utaló visszásságot tárt fel.

A Hivatal eljárásában a Gazdasági Versenyhivatal vizsgálati eszközeihez hasonló eszközök, emellett a Ket. szerinti vizsgálati (pl. szemle) és jogorvoslati eszközök biztosítottak. A Hivatal bárkitől kérheti okiratok és adatok rendelkezésre bocsátását, valamint felvilágosítás adását, állami, helyi önkormányzati szerv, köztestület, gazdálkodó szervezet, alapítvány, közalapítvány vagy társadalmi szervezet vezetőjétől, illetőleg a vizsgálatra jogosult szervtől vizsgálat tartását, valamint ezekről tájékoztatást is kérhet. A vádemelés szakaszába eljutott büntetőeljárás kivételével a párhuzamos eljárások nem kizártak, hiszen eltérő kérdésekben vizsgálódik a Hivatal és az adott ügyben ágazati hatáskörrel rendelkező más közigazgatási szerv. Azaz a Hivatal más hatósággal egyidejűleg is eljárhat, de természetesen együttműködésre kell törekedni.

Az egyes eljárási részletszabályokkal kapcsolatban szükséges leszögezni, hogy a törvény egyértelműen szabályozza az eljárási rendelkezéseknek Ket. rendelkezéseihez való viszonyát, méghozzá a Ket. 2009. október 1-jén hatályba lépett szövegére tekintettel. Ennek értelmében a Hivatal eljárása nem közigazgatási hatósági eljárás, de arra - a törvényben nem szabályozott, pontosan meghatározott tárgykörökben - a Ket. rendelkezéseit kell alkalmazni.

Az 5-13. §-hoz

A Hivatalnak garanciális okokból - mivel nem áll a Kormány irányítása, felügyelete alatt - nincsen felügyeleti szerve. Ennek következtében a Hivatal döntéseit kizárólag a bíróság vizsgálhatja felül a közigazgatási határozatok bírói felülvizsgálatára irányadó szabályok szerint.

A törvény a tisztességes eljárás megsértésének megvalósulásához nem kíván meg szándékosságot, egyáltalán vétkességet, hanem csak a következőt:

- a magatartás a tisztességes eljárás követelményébe ütközzön, és

- ez előnyt célozzon, vagy eredményezzen valakinek (a magatartás egyidejűleg az ügyfél vagy harmadik személy javára olyan előny szerzését célozza vagy eredményezze, amelyhez e magatartás hiányában nem juthatott volna, ide értve azt is, ha az ügyfél vagy harmadik személy e magatartással másnak okozott hátrány révén kerül előnyös helyzetbe).

A törvény a tisztességes eljárás elemeinek meghatározása során támaszkodik az Alkotmánybíróság gyakorlatában a tisztességes eljárás követelményeit kibontó, és a közhatalom-gyakorlás valamennyi szférájára értelemszerűen, a jogállamiságból fakadóan irányadó döntéseire. A felelősségi és a szankciós rendszerben elsősorban a szervezeti érdekekre összpontosít, hiszen az egyéni felelősség vizsgálatára a korrupciós ügyekben a büntetőeljárás a legalkalmasabb eljárás.

A társadalom számára két jelenség irritáló: a „nagy” korrupcióra utaló jelek, illetve a saját, közvetlen életüket befolyásoló tapasztalatok, és ezek közé tartozik a „hivatal packázása”, a kivételezés (a „kis” korrupció), a „hétköznapi” előnyben részesítés vagy hátrányokozás. A törvény nagy jelentőségű korrupciós esetek megelőzésére és kivizsgálására összpontosít, és elsősorban a 25 milliós összegű előny feletti értékű ügyeket göngyöli fel.

A törvény által meghatározott ügyek jelentős része jelenleg nem kerül büntetőbíróság elé, hiszen a büntetőjog nem a legalkalmasabb, csak a végső eszköz a korrupciót jellemző látencia felszámolására. A büntetőjogi eszközök elégtelensége, illetőleg alkalmatlansága azonban szükségessé teszi, hogy az állam más, megfelelő eszközökkel - például szervezési eszközökkel, szankciókkal (pl. fegyelmi büntetés), súlyosabb esetben a korrupcióval érintett szerv elmarasztalása útján - lépjen fel a közvéleményt irritáló, társadalmi hatásában pusztító jelenségekkel, magatartásokkal szemben.

Számítani kell arra, hogy esetenként a Hivatal más közigazgatási hatóságokkal párhuzamosan jár el. Ez elkerülhetetlen, ha a vizsgálat tárgya alapvetően eltér, de más jogsértést vagy kötelezettségszegést vizsgál az ágazati rendszerben a felügyeleti szerv és mást a Hivatal. Mivel mindkét eljárás végső soron bírói felülvizsgálat alá kerülhet, a bírói kontroll biztosítja az esetlegesen eltérő megállapítások, döntések korrekcióját. A párhuzamosan folyamatban lévő ügyekben az érintett szervek együttműködése erre tekintettel is szükséges.

A Hivatal feladatkörébe tartozó, a tisztességes eljárás követelményeit sértő magatartások halmaza szélesebb, mint a büntetőjog által üldözött korrupciós cselekmények. Ezért a törvény úgy rendelkezik, hogy bűncselekmény gyanújára utaló adatról való tudomásszerzés esetén a Hivatal elnöke haladéktalanul feljelentést tesz és köteles elősegíteni a büntetőeljárás sikerét. A vizsgálatot vádemelés esetén fel kell függeszteni, és a büntetőbíróság határozatát be kell várni.

Ugyanakkor abban az esetben, ha a cselekményre vonatkozó adatok alapján nem merül fel bűncselekmény gyanúja, de a tisztességes eljárás sérelme és az ahhoz kapcsolódóan másnál előállt előny ténye igazolható, a Hivatal maga vizsgálódik és szankcionálhat. Ugyanígy járhat el, ha a feljelentett cselekménnyel kapcsolatban a vádemelés elhalasztására, mellőzésére, illetve a büntetőeljárás megszüntetésére kerül sor, ilyen esetben a Hivatal az eljárását folytathatja.

Természetesen a Hivatal tevékenysége is az ügyészi törvényességi felügyelet alá tartozik, így a törvényességi kontrollnak ez a formája is biztosítja a Hivatal eljárásának jogszerűségét.

A 14. §-hoz

A Hivatal súlyos bírságot szabhat ki. Ennek összege a tisztességes eljárás követelményét sértő magatartással elért előny kétszereséig terjedhet. A Hivatal elsősorban a szervezeti érdekek megtisztítására, etikussá tételére lehet alkalmas. Vizsgálatával elsősorban az előnyben részesülő szervezetet és az előnyt biztosító közigazgatási szervet kívánja elrettenteni a tisztességtelen eljárástól. Az egyéni elkövető, az egyéni felelősség megállapításának kérdése továbbra is elsősorban a büntetőjog eszköztárával kezelhető. A Hivatal a működésével készteti a szervezeteket a fennálló felelősségi rendszer átgondolására, és érdekeltté teszi őket abban, hogy a felügyeleti, ellenőrzési jog gyakorlására, illetőleg e szabályok kialakítására az eddiginél nagyobb hangsúlyt fektessenek.

A 15. §-hoz

Ugyanakkor a Hivatal az alaptalan bejelentést tevőt is bírsággal sújthatja, ha az rosszhiszemű volt. A rosszhiszemű bejelentő sem díjra, sem védelemre nem tarthat igényt, kilétét az alaptalan bejelentéssel érintett természetes személy vagy szervezet kérésére ki kell adni. A Hivatal bírsággal sújthatja a vizsgálatát akadályozó személyt is.

A 16-17. §-hoz

Indokolt bevezetni - a nyomravezetői díj mintájára - a bejelentői díjat is. Lényeges különbség azonban az, hogy e díjazásban a bejelentő csak utólag, a sikeresen felderített cselekmény megállapítását követően, a kiszabott bírság alapján részesülhet, mértéke a bírság 10%-a. Természetesen kizáró ok, ha a bejelentőt egyébként feljelentési kötelezettség terhelte, vagy maga is részt vett a tisztességes eljárás követelményének megsértésében, illetve ha a bejelentésben foglalt információ a Hivatal előtt már ismert volt.

E díj funkciója a bejelentők ösztönzése, a vállalt hátrányok, kockázatok ellensúlyozása. Hangsúlyozni kell, hogy sokkal erősebb érdek szól a közérdeksértő magatartások felderítését ösztönző díjazás alkalmazása mellett, mint az ellene esetleg felhozható, rosszul értelmezett erkölcsi jellegű megfontolások alapján a díj elvetése mellett. A kérdéskört érintő szempontok összemérése, valamint a tényleges tapasztalatok alapján ugyanis világos, hogy pusztán az állampolgári éthosz nem elegendő motiváló erő a polgárok tudomására jutott elítélendő cselekmények feltárására, különösen, ha ehhez jelentős személyes kockázat is járul. Ez utóbbi alapvető oka a magas látenciának. Számolni kell azzal, hogy a bejelentést tevő foglalkoztatottak saját egzisztenciájukat veszélyeztetik a bejelentés megtételével, ennek ellensúlyozását kívánja szolgálni a bejelentői díj.

A Közbeszerzési és Közérdekvédelmi Hivatal a bejelentések kivizsgálásán és a feltárt tisztességtelen magatartások szankcionálásán, valamint a bejelentők védelmén túlmenően a korrupció elleni harc „központi információs szerve” is lenne: feladata, hogy ajánlásokat dolgozzon ki a költségvetési szervek és a gazdálkodó szervezetek részére a közérdeksértő magatartások megelőzéséhez és feltárásához szükséges mechanizmusokra, képzéseket, kampányokat szervez, közreműködik a közszolgálatban irányadó etikai minimumszabályok kidolgozásában és továbbfejlesztésében, részt vesz a nemzetközi korrupcióellenes együttműködésben. Mindezek a feladatok a közérdeksértő magatartások üldözésének társadalmi támogatását, valamint a társadalom védekező mechanizmusainak kiépítését és erősítését is jól szolgálhatják.

A 18-19. §-hoz

A Közbeszerzési és Közérdekvédelmi Hivatal elemez és ajánlásokat ad ki a vizsgálata folytán felmerült korrupciós kockázatok tekintetében.

A 20-24. §-hoz

Az idegen (angolszász) jogrendszerekben „whistleblowing” néven ismert jogintézmény hazai adaptálására irányuló törvény maga definiálja a bejelentést, amely lényeges eltéréseket mutat a magyar jogban már ismert közérdekű bejelentés meghatározásától. A közérdekű bejelentés olyan körülményre hívja fel a figyelmet, amelynek orvoslása, illetőleg megszüntetése a közösség vagy az egész társadalom érdekét szolgálja. A törvény szerinti közérdekvédelmi bejelentés ezzel szemben csak emberi magatartásra vonatkozhat, és további korlátozás, hogy közérdekvédelmi bejelentés csak akkor tehető, ha a munkáltatónál a munkáltató magatartása, vagy a munkáltató működési körébe tartozó okok következtében a közérdek sérelme következett vagy következhet be. A közérdek fogalmát e jogszabályban azonban nem célszerű meghatározni; a közérdek szándékoltan olyan kategória, amelyek határát a gyakorlat fogja egyedi eseteket mérlegelve meghatározni. A magyar jog egyébként számos jogintézményt ismer, amelynek pontos elméleti definícióját a jogszabályokban nem találjuk meg. A közérdek ebben a törvényben a legáltalánosabb értelemben szerepel: nem ágazati, vagy más szempontból szűkíthető értelemben. Ezért nem definiálható. Az Alkotmánybíróság sem definiálta, pedig számos esetben a közérdekhez méri a korlátozás súlyát.

A törvény szerinti védelem a nemzetközi tapasztalatokra épül, azonban a munkahelyi viszonyok szabályozása nem célja. Hangsúlyozandó, hogy a védett bejelentések köre nem elsősorban a (közérdeket sértő) munkahelyi visszaélésekre, a munkajogi jogszabályok megszegésére korlátozódik. A foglalkoztatási jogviszony hangsúlyozása azért indokolt, mert a foglalkoztatottak jutnak olyan bizonyítási eszközök birtokába, amelyekkel a (foglalkoztatójuk által megvalósított) közérdeket sértő magatartások könnyebben leleplezhetők.

A törvény szerinti bejelentővédelem elsősorban akkor válik lényegessé, ha a munkáltató nem alakította ki a belső jelzési csatornákat, az integritási rendszert, illetőleg azok nem megfelelően működnek.

Jelen törvény által biztosított rendszerben a foglalkoztatási és hasonló jogviszonyokban (pl. tartós megbízás) érvényesül a védelem. A védelem által érintett személyek köre tehát korlátozott, abból a megfontolásból, hogy egyrészt ezekben a foglalkoztatási jogviszonyokban a legjellemzőbb a munkáltatói megfélemlítés, amely visszatartja a tisztességtelen eljárás és az azzal juttatott előny feltárásától az ilyen információk birtokában lévő alkalmazottakat, másrészt azt tarja szem előtt, hogy éppen az ilyen jogviszonyban lévő személyek képesek érdemi információkat és bizonyítási eszközöket szolgáltatni. Ha tehát a megfelelő védelemben részesíthetők azok, akik enélkül nem vállalnák a bejelentés megtételével járó kockázatokat, várhatóan elindulhat az a folyamat, amely ma még jelentősen akadályozza az érintett cselekmények látenciájának megtörését. Ugyanakkor a szabályozásban az előterjesztő nem lát lehetőséget arra, hogy ez a védelem a gazdálkodó szervezetek közötti gazdasági kapcsolatokra is kiterjedjen, mert itt nem jellemző az az alá-fölérendeltségből fakadó kiszolgáltatottság, mint a foglalkoztatási jogviszonyokban, továbbá a gazdasági kapcsolatokban ilyen védelem a vállalkozás szabadságára tekintettel sem érvényesíthető. A törvény az ösztönzőket csak a foglalkoztatottakra kívánja kiterjeszteni, és nem kívánja motiválni a megromlott szomszédi, házastársi, üzleti viszonyból eredő, esetleg rosszhiszemű bejelentéseket.

A munkavállaló bejelentő védelme három vonatkozásban biztosítható:

- a Hivatal a bejelentő személyére vonatkozó adatokat a munkáltatónak nem adhatja ki,

- a Hivatal a bejelentőnek jogi tanácsadást nyújt, szükség esetén jogi képviseletet biztosít,

- a Hivatal jövedelemcsökkenés esetén anyagi támogatást nyújt.

E védelmi eszközökkel összefüggésben nyilvánvalóan nincs értelme a védelmet nem természetes személyekre, illetőleg nem foglalkoztatottakra kiterjeszteni; ez a whistleblwoing protection külföldről ismert eszköztárában nem szerepel.

Anyagi támogatásban az a munkavállaló részesíthető, akinek a bejelentéssel összefüggésbe hozható munkáltatói intézkedés miatt a jövedelmi viszonyai jelentősen megromlottak. A támogatás mértéke legfeljebb a bejelentés időpontjában érvényes munkabér és a munkáltatói intézkedés folytán csökkent munkabér különbözetének, illetve ha munkaviszonyát megszüntették, a kieső munkabérnek meghatározott százaléka. A támogatás feltétele az, hogy a munkavállaló jogvitát kezdeményezzen a munkáltatói intézkedéssel és az abból eredő jövedelemcsökkenéssel összefüggésben. A támogatás a jogvitát elbíráló bírósági döntés jogerőre emelkedéséig folyósítható.

A szabályozás választást enged a munkavállalónak, hogy a munkáltatónak történő bejelentés helyett, közvetlenül a Hivatalhoz fordulhasson, hiszen adott esetben már a munkáltatónak tett bejelentése is retorziókhoz vezethet. Megteheti továbbá a munkavállaló, hogy közvetlenül a cselekmény kivizsgálására hatáskörrel rendelkező más hatósághoz fordul. Mivel a foglalkoztatottak választása nyilvánvalóan bizalmi kérdés, indokolt a panaszok, belejelentések fogadására kijelölt szervek közötti választás szabadságát biztosítani e törvényben.

A vizsgálatok köre részben eltér a védelemben részesíthető bejelentések körétől, bár vannak közöttük átfedések.

A parttalan bejelentéseket a törvényben létező bírságolási lehetőség, illetőleg a jelenleg is létező büntetőjogi szankciók tartják kordában (hamis vád, hatóság félrevezetése, hamis tanúzás bűncselekménye). A rosszhiszemű bejelentőket a védelem és a bejelentői díj sem illeti meg.

A 25. §-hoz

A bejelentő védelmét két irányban is kiterjeszti:

- egyrészt nemcsak a munkáltató, hanem más által a bejelentés megtételével összefüggésben okozott hátrány miatt is védelem nyújtható,

- másrészt ez a védelem a bejelentő hozzátartozóját is megilletheti, ha a hátrány őt éri.

-----STARTING---POINT---VEGE---

A 26-28. §-hoz

Hatálybaléptető és átmeneti rendelkezések.

A 29-30. §-hoz

A közélet tisztasága elleni bűncselekmények elkövetőinek szigorúbb és a szabadságvesztésen kívüli eszközöket is igénybe vevő szankcionálása érdekében több ponton is módosítja a Btk.-t: egyrészt kiegészíti a foglalkozástól eltiltás és a vagyonelkobzás általános részi szabályait, másrészt felemeli a vesztegetés egyes tényállásainak büntetési tételeit, és új tényállást állapít meg Vesztegetés nemzetközi kapcsolatban feljelentésének elmulasztása elnevezéssel.

A hatályos Btk. alapján a foglalkozástól eltiltás olyan mellékbüntetés, amelynek alkalmazására főbüntetés mellett kerülhet sor, illetve önállóan, főbüntetés kiszabása helyett is alkalmazható.

A Btk. jelenleg a foglalkozástól eltiltásnak két esetkörét szabályozza. A foglalkozás gyakorlásától a hatályos szabályok értelmében el lehet tiltani azt, aki a bűncselekményt a szakképzettséget igénylő foglalkozás szabályainak megszegésével követi el. A másik esetcsoport alá tartoznak azok az elkövetők, akik a bűncselekményt foglalkozásuk felhasználásával szándékosan követik el. A hatályos Btk. alapján egyik esetben sem kötelező foglalkozástól eltiltás alkalmazása, az minden esetben az eljáró bíróság mérlegelésétől függ. A foglalkozástól eltiltás esetkörei kibővülnek egy harmadik csoporttal. Eszerint foglalkozásától el kell tiltani azt, aki a közélet tisztasága elleni bűncselekményt foglalkozásának felhasználásával, szándékosan követi el. Ez az új rendelkezés annyiban különbözik a hatályos szabályozás által meghatározott két esetkörtől, hogy az eljáró bíró számára nem ad mérlegelési lehetőséget a mellékbüntetés alkalmazására, hanem közélet tisztasága elleni bűncselekmény szándékos elkövetése esetén az elkövetőt mindenképpen el kell tiltani a foglalkozásának gyakorlásától. Ennek az új rendelkezésnek az indoka a korrupciót elkövető személyekkel szembeni szigorúbb fellépés, és e körben annak a megelőzése, hogy közélet tisztasága elleni bűncselekményt elkövető személy továbbra is gyakorolhassa foglalkozását. Azáltal, hogy a törvény közélet tisztasága elleni bűncselekmény elkövetése esetén kötelezővé teszi az elkövető foglalkozástól eltiltását, csökkenti annak a kockázatát, hogy az elkövető további hasonló bűncselekményt kövessen el, egyben más a bűncselekmény elkövetése előtt is fenyegetettséget is jelent, ami a prevenciós célokat erősíti.

A vagyonelkobzás olyan intézkedés, amelynek célja a bűnös eredetű, vagy az annak helyébe lépő vagyon elvonása, a bűncselekmény elkövetése előtti eredeti vagyoni állapot visszaállítása. A vagyonelkobzásnak tehát nem tárgya az elkövető jogszerűen szerzett vagyona. A vagyon fogalmát tágan kell értelmezni, az alatt érteni kell az anyagi javakat és a velük kapcsolatos jogok összességét, a vagyon hasznát, a követelést, továbbá bármely pénzben kifejezhető értékkel bíró előnyt is.

A Btk. 77/B. §-a (1) bekezdésének a)-e) pontja határozzák meg, hogy a vagyonelkobzás mire terjedhet ki. A 77/B. § (1) bekezdésének e) pontja szerint vagyonelkobzást kell elrendelni arra a vagyona, amely az adott vagyoni előny tárgya volt. A Btk.-nak ez a rendelkezése teszi lehetővé a vesztegetés során szerzett vagyoni előny elvonását. E rendelkezés azonban nem teljesen áll összhangban a vesztegetésre vonatkozó különös részi szabályozással. A vesztegetés ugyanis megvalósul akkor is, ha az elkövető jogtalan előnyt ígér vagy a másik oldalról nézve a jogtalan előny ígéretét elfogadja. Nem feltétele tehát a bűncselekmény megállapíthatóságának az, hogy a megvesztegetett személy az előnyt meg is kapja. Ezáltal azonban, hogy a Btk.-nak a vagyonelkobzásra vonatkozó szabályai „adott” vagyoni előnyről rendelkeznek, nincs lehetőség az „ígért”, de még át nem adott vagyoni előny elkobzására. Megállapítható tehát, hogy a hatályos büntető anyagi jogi szabályozás nem fedi le teljes körűen a bűncselekménnyel összefüggésben keletkezett, vagy azzal összefüggésben lévő dolog, illetőleg vagyon elkobzását. A hatályos Btk.-nak ezt a hibáját kijavítja a törvény úgy, hogy kiegészíti a 77/B. § (1) bekezdésének e) pontját úgy, hogy a vagyonelkobzás kiterjed az ígért vagyoni előnyre is.

A Be. alapján bűncselekmény miatt bárki tehet feljelentést. A feljelentés kötelező azokban az esetekben, amelyekben a feljelentés elmulasztása bűncselekmény. Minden hatóság és hivatalos személy köteles a hivatali hatáskörében tudomására jutott bűncselekményt feljelenteni.

Ezzel összhangban, új tényállásként a Btk. 255/B. §-ának (1) bekezdése szerint a vesztegetés feljelentése elmulasztásának vétségét követi el az a hivatalos személy, aki e minőségben hitelt érdemlő tudomást szerez arról, hogy még le nem leplezett vesztegetést (Btk. 250-255. §) követtek el, és erről a hatóságnak mihelyt teheti, nem tesz feljelentést. Ebben az esetben tehát a feljelentés meg nem tétele jelenti a bűncselekményt.

A Btk. a hazai közélet tisztasága mellett a büntetőjog eszközével lép fel a nemzetközi közélet tisztaságát sértő cselekményekkel szemben is. Ennek megfelelően büntetni rendeli a Btk. a külföldi hivatalos személy által elkövetett vesztegetést, valamint a külföldi hivatalos személy által elkövetett vesztegetést is. Szintén büntetendő a befolyással üzérkedés nemzetközi kapcsolatban. Hiányossága viszont a Btk.-nak, hogy a nemzetközi kapcsolatban elkövetett vesztegetés feljelentésének az elmulasztását nem rendeli büntetni. E tényállás megfogalmazását az OECD Vesztegetés elleni Munkacsoportja már régóta számon kéri a magyar kormánytól, e módosítással tehát egy nemzetközi elmaradás teljesíthető.

A 31. §-hoz

A Gazdasági Versenyhivatal kartellekkel összefüggő eljárásában alkalmazható díj bevezetésének célja az, hogy ösztönözzön mindenkit arra, hogy a tudomására jutott ún. kőkemény (hardcore) kartellt tárja fel a hatóságnak. Erre az ösztönzésre azért van szükség, mert a kartellek titkosak, rejtettek, ezért a hatóságnak nem könnyű információt szerezni róluk, miközben a kartellek felderítése és szankcionálása mellett nyomós közérdek szól. Ezen túlmenően a kartelleket feltárók (pl. alkalmazottak, üzletfelek) anyagi kockázatot is vállalnak (a kartellezők esetleges retorziója miatt), melyet ellentételezni kell azt, hogy a jogkövetés kikényszerítésében való segédkezés tisztességes motivációja fennmaradhasson.

A díj rendszerét törvényben kell létrehozni, amire a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: versenytörvény) a legmegfelelőbb, az eljárási kapcsolódások miatt. A rendszernek világosnak, kiszámíthatónak, átláthatónak kell lennie, kerülni kell a titkos (nem transzparens), korrupciós lehetőséget magában hordozó modellnek még a leghalványabb látszatát is, másfelől megfelelő garanciák szükségesek az informátori joggal való esetleges visszaélések elkerüléséhez is. A törvény szerinti rendszer arra az információkörre szorítja a jutalmazást, ami nagy valószínűséggel hasznos lehet a felderítésben, és kezelése nem okoz egyéb problémákat.

A díj más országok versenyjogában nem általánosan elterjedt, de nem is ismeretlen. Így például alkalmazzák Nagy-Britanniában, Pakisztánban és a Koreai Köztársaságban. Az angol versenyhatóság 2008 februárjában hirdette meg az ún. informátori díj (informant reward) programját, amely 18 hónapon keresztül kísérleti jelleggel működik. A díj bevezetésének közgazdasági elméleti háttere az, hogy a kartellek többnyire meglehetősen instabilak, nagy a kísértés a kijátszásukra és a kartellben részes vállalkozások között is ingatag a bizalom. A program segítségével e bizalmatlanság még inkább felerősödik, és azzal jár, hogy egy adott vállalkozásnak nemcsak a kartellben részes többi vállalkozás miatt kell aggódnia, hanem olyan személyek miatt is, akik bár nincsenek közvetlen kapcsolatban a kartellel, mégis információval rendelkeznek e jogellenes tevékenységről (pl. a találkozókat szervező titkárnő, az utazásszervezők, az érdekképviseleti szövetségek, vagy kamarák alkalmazottai). Díj abban az esetben adható az angol modell szerint, ha valaki pontos, ellenőrizhető és a jogsértés megállapítása szempontjából hasznos információt ad. A díj maximális összege 100 ezer font lehet.

Magyarországon azért célszerű ennek az eszköznek a bevezetése, mert a felderítést szolgáló, külföldön általában igen eredményes engedékenységi politika (amelynek keretében maga a jogsértő vállalkozás lép ki a kartellből, s a bírság elengedése fejében vállalja a jogsértés feltárását és a teljes együttműködést a hatósággal) hazánkban nem igazán hatékony, így feltehetőleg sok kartell működik rejtetten és zavartalanul, a fogyasztók kárára. A díj bevezetése azért a versenyjogi jogsértések, illetve a Gazdasági Versenyhivatal (a továbbiakban: GVH) eljárásai vonatkozásában indokolt, mert a kartellek igen súlyos jogsértések, ugyanakkor a GVH nem rendelkezik olyan ellenőrző, felderítő apparátussal és jogosítványokkal (szemben pl. az APEH-hel vagy az élelmiszerbiztonsági hatósággal), amelynek működtetésével önállóan esélye lenne a jogsértések nyomára bukkannia. (Ilyen ellenőrzési mechanizmus bevezetése nem is lenne indokolt a versenyjogban, magas társadalmi költségei, kétséges eredményessége, illetve a vállalkozásokat ésszerűtlenül terhelő jellege miatt).

A díj bevezetése csak a legsúlyosabb versenyjogi jogsértések, az ún. kőkemény (hardcore) kartellekre nézve indokolt, mivel ezek azok a magatartások, melyek tekintetében az elkövetők a legnagyobb erőfeszítéseket teszik a jogsértés titokban tartására, így azoknak felderítése rendkívül nehéz.

A törvény csak Ket. szerint iratnak minősülő bizonyítékokat jutalmazza, mivel a szóbeli tanúvallomás értéke eleve kétségesebb, ráadásul a díj reménye miatt a hamis vallomás tételének veszélye is jóval nagyobb lenne. A bizonyíték csak akkor érdemesít jutalmazásra, ha az nélkülözhetetlennek bizonyul a jogsértés bizonyításához. Csak a jogsértés tényének (elkövetésének) bizonyításához nélkülözhetetlen bizonyíték jogosít díjra, a jogsértés bírságolásának körében releváns szempontok megállapítását elősegítő bizonyítékok szolgáltatása viszont nem. Így pl. díjra jogosít annak feltárása, hogy a kartellnek az addig feltételezetthez képest más résztvevője is volt, vagy már régebben létrejött, esetleg más árukörre is, de nem alapoz meg jutalmazást az olyan információ, ami pl. a verseny veszélyeztetettsége, a jogsértés piaci hatása, a jogsértő vállalkozásnak a jogsértéshez való viszonyulása tekintetében releváns. A nélkülözhetetlenséget értelemszerűen csak az eljárás egészének, bizonyítási anyaga összességének és a jogi minősítést megadó érdemi határozatnak a fényében lehet megállapítani.

A kartell eljárások kulcspontja az eljárás megindításához szükséges bizonyítékok megszerzése. Kellő információ birtokában ugyanis a GVH bírói engedélyt szerezhet ún. rajtaütés végrehajtásához, melynek során érdemi bizonyítékokat tud szerezni. Ezért a törvény a rajtaütési engedélyt megalapozó információt is jutalmazni rendeli, feltéve, hogy a rajtaütés eredményesnek bizonyul (vagyis máshogyan nem, vagy csak aránytalan nehézség árán beszerezhető bizonyítékot produkál). Ebben az esetben nemcsak iratról lehet szó, hanem szóbeli információról is. Mivel az eljárás során a bizonyítékok duplikálódhatnak, az informátor érdekeinek védelme érdekében sorrendiség szabályt is be kell vezetni, vagyis az informátor által szolgáltatott bizonyíték akkor is nélkülözhetetlennek minősül, ha ugyan helyettesíthető más bizonyítékkal, de ahhoz utóbb jutott a hatóság.

Mivel a díj csak a bírság után jár, értelemszerűen csak akkor kap jutalmat az informátor, ha az eljárás jogsértés megállapításával és bírságolással végződik. Ez azt is jelenti, hogy ha az ügyet a GVH indította, de azt pl. az Európai Bizottság átveszi, akkor sem jár a díj, mivel a GVH nem bírságol, illetve a bizottsági bírság sem a GVH-hoz folyik be. (A díj forrása a bírság.) A díj magas összegét az indokolja, hogy az informátor számára e tevékenység anyagi kockázatokkal járhat. Ha egy személy több nélkülözhetetlen bizonyítékot is szolgáltat, az után csak egyszeri díj jár. A díj alapja a kiszabott összes bírság, vagyis a különböző ügyfelekre kiszabott bírság összeadandó.

Ki kell zárni azt, hogy a kartellt feltárók e magatartásukért többszörös jutalmazáshoz jussanak. Ezért akkor, ha maga a vállalkozás engedékenységet kér, vezetőinek (akiknek döntése szükséges az engedékenység kérelmezéséhez, mivel ők jogosultak a vállalkozás nevében nyilatkozni) jutalmazása kizárt. (A volt vezetőkre e szabály értelemszerűen nem vonatkozik.) Megjegyzendő, hogy jellemzően a két intézmény kizárja egymást, ugyanis mind a bírság mellőzésének, mind a díjnak az a feltétele, hogy a jogsértés megállapítását megalapozni képes bizonyítékot szolgáltassanak. Ugyanakkor nem lennének általában véve kizártak a rendszerből a kartellező cég vezetői, ugyanis elképzelhető, hogy éppen az egyik vezető jogsértésével egyet nem értés hozná a hatósághoz a másik vezetőt.

A szabályozás célja az, hogy a díj ne hozzon létre olyan ösztönzést a releváns információkhoz „közel” lévőkben, ami súlyos jogsértések elkövetésére sarkallná őket. E cselekmények elkövetésének megállapítására értelemszerűen nem a GVH, hanem a kompetens hatóságok jogosultak. Az egyéb jogellenességet (pl. munkajogi, polgári jogi) nem indokolt kizáró okká tenni. A hatóságnak jelenleg sem kell foglalkoznia azzal, hogy egy bizonyítékhoz hogyan jutott hozzá a birtokosa, csak az számít, hogy magának a hatóságnak az eljárása törvényes legyen a bizonyíték beszerzése során. Ezeknek a magánérdekeknek a védelme egyébként külön eljárásokban biztosított, ezen felül már nem kell a hatóság közérdekű jogérvényesítő tevékenységének akadályává tenni e magánérdekeknek a védelmét.

Meg kell továbbá előzni a rendszer díj-többszöröző célú kijátszását. Az eljáró versenytanácsnak természetesen nem kell ebből a célból külön bizonyítást lefolytatnia, a szabályt csak akkor kell alkalmazni, ha a rendelkezésre álló adatokból egyértelműen fény derül a mesterkedésre.

Nem lenne helyes az informátorra telepíteni annak kockázatát, ha a GVH határozatát felülvizsgáló bíróság az eljáró versenytanácstól eltérően minősít. Az informátor már azzal is hasznosnak bizonyul, hogy segítséget nyújt a felderítéshez és a versenytanácsi határozat meghozatalához. Az eljárás eredményét ezért nem kell jutalmazására leképezni. Kivételt képez azonban az az eset, amikor a bírósági eljárás során derül ki az, hogy a szolgáltatott, „perdöntő” bizonyíték nem volt jogszerű (pl. az ügyfél bizonyítja, hogy az írás nem tőle származik, hanem feltehetőleg hamisítvány). A bizonyíték anélkül is jogellenes lehet, hogy bűncselekmény vagy szabálysértés is megvalósulna. Ezért erre a szabályra a versenytörvény 79/A. § (5) bekezdése mellett is szükség van. A bizonyíték jogellenessége csak akkor hat ki a díjra való jogosultságra, ha a jogellenesség oka az informátorhoz kapcsolódik. Ha tehát például a hivatal hibázott a bizonyíték kezelésében, az nem érinti a jutalmat.

Az anonim tudakozódás lehetősége az informátor érdekeit védi, illetve a hivatalt is megkíméli az irreleváns információk rendes eljárásban való kezelésének munkaterhétől. Az informátort tájékoztatni kell a díjjal kapcsolatos minden lényeges feltételről: az eljárásról, az összegről, az esedékességről, a kizáró okokról, a visszafizetésről stb.

A GVH számára egyértelműnek kell lennie annak, hogy melyek azok az információk, amelyek után díjigényt érvényesítenek. Az eljáró versenytanács az eljárás végén csak a bejelentett igényekről köteles dönteni. Az informátor helyzetének érzékenységére tekintettel a törvény fokozott kioktatást ír elő, továbbá ex lege kötelezővé teszi az informátor személyazonosító adatainak zárt kezelését, ha azt kéri. A rendszer az informátor későbbi együttműködését nem követeli meg a jutalmazás előfeltételeként. Ugyanakkor nem lenne eleve kizárt az, hogy a hatóság az informátort az általános szabályok szerint tanúként is meghallgathassa.

A versenytörvény 79/B. § (3) bekezdése az információ elutasításának szabályait azért formalizálja, mert egy önálló „vagyoni igény” felőli döntésről van szó. Ugyanakkor azért csak az információ visszautasításának esetével foglalkozik, mert a bizonyíték befogadása iránti hajlandóság esetén az általános szabályok szerint kell eljárni. Ha az informátor olyan időszakban jelentkezik, mikor még nem indult meg a versenyfelügyeleti eljárás, és az esetleges anonim érdeklődés után a hivatal javaslata ellenére ragaszkodik a beadványa előterjesztéséhez, az panaszként, illetve bejelentésként bírálható el. Ezen eljárások szabályai lehetőséget adnak arra, hogy az informátor személyét a hivatal ne hozza a bejelentett, illetve bepanaszolt vállalkozás tudomására. Ha a versenyfelügyeleti eljárás során jelentkezik az informátor, ügyét a versenyfelügyeleti eljárás részeként kell kezelni. Az iratbetekintés korlátozása az informátor érdekeit védi, ugyanakkor az ügyfél részére érdemi sérelemmel nem jár.

A versenytörvény 79/B. § (4) bekezdése szerinti külön döntés azért szükséges, mert a díj-jogosultság megítélése külön mérlegelést és értékelést kíván a fenti szabályok alapján. A jogorvoslat pedig azért elengedhetetlen, mert az eljáró versenytanács döntése törvényben biztosított jog érvényesítését érinti. Nem lenne továbbá méltányos az informátorra telepíteni sem a behajthatóság kockázatát, sem az esetlegesen sok éves késlekedést a végrehajtás felfüggesztésével járó jogorvoslatok esetében. Ezeket a kockázatokat így az állam viselné, az egyéb, már beszedett bírságok terhére.

A végzésnek a büntető, illetve szabálysértési hatóság határozatát kell követnie, illetve a versenytörvény 79/A. § (7) bekezdése szerinti esetben az eljáró versenytanácsnak a bíróság ítéletét értékelve kell meghoznia e döntését. A külön döntésre azért van szükség, mert a kérdéses határozatokból nem szükségképpen olvasható ki egyértelműen az e törvény szerinti visszafizetési kötelezettség, erről e határozatok nem szólnak, a visszafizetés elrendelése nem tárgyuk. A visszafizetés jogosultja a GVH, így annak behajtását is a GVH-nak kell kezdeményeznie.