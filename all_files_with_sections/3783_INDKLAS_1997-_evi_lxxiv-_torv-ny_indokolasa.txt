1997. évi LXXIV. törvény indokolása

az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről

-----STARTING---POINT---ALTALANOS--- 

A törvény alapvetően annak a munkáltatói körnek az igényeire épül, amely alkalmazottakat rendszeresen nem foglalkoztat, így a munkajogi, adóügyi, társadalombiztosítási, számviteli ismeretei is minimálisak, ugyanakkor alkalomszerűen érdekeltté válik külső munkaerő alkalmazásában.

Számukra, - vagyis a vállalkozói tevékenységet nem végző magánszemélyekre kiterjedően - kívánja a törvény a legális foglalkoztatást megalapozni, azt az egyébként előírt adminisztrációs terhek csökkentésével, azok leegyszerűsítésével elősegíteni.

A törvény szerint ezzel egyidőben „főtevékenységként” alkalmi munkát vállalók részére is könnyebbé válna a munka világába való beilleszkedés, a társadalombiztosítási és a munkanélküli ellátásra való jogosultsághoz szükséges legális munkaviszonyban töltött idő megszerzése, a munkáért járó bérjövedelem kimutatása.

Mindezekre tekintettel várhatóan a munkanélküli járadékban, a jövedelempótló támogatásban részesülők igyekeznek elsősorban a fekete munkavégzésüket legalizálni és élni azzal a lehetőséggel, hogy alkalmi munkavégzéssel 2 év alatt megszerezzék a munkanélküli ellátásban maradáshoz szükséges 180 napos biztosítási időt.

A törvény a fenti célok érdekében tartalmazza az alkalmi munkavállalói könyv bevezetését, amely - a ledolgozott munkanapok, a munkavállalót érintő társadalombiztosítási szolgáltatásokhoz szükséges adatok regisztrálásán túl - lehetővé teszi, hogy a munkáltató egy megfelelő értékű közteherjegy beragasztásával eleget tudjon tenni mind a saját, mind a nála napi munkát vállaló alkalmazott közteher-fizetési kötelezettségeinek.

-----STARTING---POINT---RESZLETES---

Az 1. §-hoz

A törvény hatálya kiterjed a Munka Törvénykönyve 72. §-ában meghatározott munkavállalóra. Tehát az e törvény szerinti alkalmi foglalkoztatásnak minősülő munkaviszonyba léphet munkavállalóként minden magyar állampolgár, aki a tankötelezettségét teljesítette. E mellett munkavállaló lehet az a külföldi személy is, aki Magyarországon működő szakiskolával, középiskolával, alapfokú művészetoktatási intézménnyel, felsőoktatási intézménnyel nappali tagozatos tanulói, illetve hallgatói jogviszonyban áll.

A törvény a munkáltatói kört a magánszemély munkáltatóra kiterjedően határozza meg. Ideértendők azok a mezőgazdasági őstermelők is, akik nem egyéni vállalkozó magánszemélyek és a termelő tevékenységüket őstermelői igazolvánnyal végzik.

A 2. §-hoz

A törvény meghatározza az alkalmi foglalkoztatás fogalmát, amihez a közterhek egyszerűsített befizetése kapcsolódik. Az (1) bekezdés ugyanazon munkáltató és munkavállaló között létrejött munkaviszony vonatkozásában tartalmazza az időbeli korlátokat, azonban legfeljebb öt egymást követő munkanapig egyidejűleg is létesíthető. A (3) bekezdés pedig több munkáltató esetére mond korlátozó szabályt. E rendelkezés célja az, hogy az általános szabályok helyett csak bizonyos korlátok mellett lehessen élni a törvény szerinti egyszerűsített rendszerrel.

Ezek megszegése esetén a munkáltatóra az általános munkajogi, társadalombiztosítási és adóigazgatási szabályok az irányadók, amelyből következik, hogy a korlátok túllépése esetén a törvény szerinti egyszerűsített rendszer már nem érvényesülhet.

A 3. §-hoz

Az alkalmi foglalkoztatásnak minősülő munkaviszony csak az AM könyvvel rendelkező munkavállalóval létesíthető, és ehhez a foglalkoztatáshoz kapcsolódik az egyszerűsített járulék-befizetési lehetőség is.

Természetesen az egyszerűsített rendszer bevezetése mellett a jövőben is lehet AM könyv nélkül is alkalmi munkát vállalni az általános munkajogi, társadalombiztosítási és adóigazgatási szabályok betartása mellett.

A közteherjegy tartalmazza mind a munkavállalót, mind a munkáltatót terhelő járulékokat és a törvény szerint a munkavállaló bérjövedelméhez rendelt 10%-os Szja. adóelőleget is.

A 4-5. §-hoz

A közokiratnak minősülő AM könyv a munkavállaló munkaviszonyának nyilvántartására szolgál, ahhoz a munkavállaló ingyenesen juthat hozzá. Az AM könyv kérhető a munkaügyi központ kirendeltségénél és azon települési önkormányzatok jegyzőinél, ahol az AM könyv kiállításáról a munkaügyi központ kirendeltségével megállapodást kötöttek. A törvény a megállapodásra azért ad lehetőséget, hogy a megyékben a kirendeltségek területi elosztása miatt ne kelljen a munkavállalóknak hosszabb időt eltöltenie az utazással, illetőleg a könyv kiváltásával.

A munkavállaló az AM könyvet adott éven belül bármikor kiválthatja. Azt a tárgyévet követő január 15-éig kell leadnia a kiállítónál az igazolások kiállítása és az adatok továbbítása céljából. Az AM könyvet a kiállító visszaadja a munkavállalónak megőrzés céljából.

A 6. §-hoz

A munkaviszony naponta jön létre, így az AM könyvet is naponta kell kitölteni abban az esetben is, ha az alkalmi foglalkoztatás öt egymást követő naptári napig tart. A munkaszerződés kötelező tartalmi elemeit az AM könyv soronként tartalmazza. A teljesen kitöltött sor, s abban a munkavállaló és a munkáltató aláírása minősül együttesen az Mt. szerinti munkaszerződésnek.

A munkavállalónak az AM könyvet a munkavégzés helyén kell tartania. Lehetőség van arra is, hogy megállapodás alapján a munkáltató őrizze azt a munkavégzés helyén. A cél az, hogy ellenőrzés esetén az AM könyv rendelkezésre álljon.

A 7. §-hoz

A közteherjegy ellenértékét a forgalmazó utalja át a Magyar államkincstár által vezetett egységes kincstári számlára. A törvény szerinti felosztás a járulékok és az adómérték alapján került meghatározásra. Az Alapoknak a Kincstár utalja át a felosztás szerinti összegeket. A törvényben nem nevesített 16% az APEH-et megillető Szja. előlegnek felel meg.

A 8. §-hoz

A törvény az alkalmi foglalkoztatás keretében megszerzett jövedelmet bérjövedelemnek minősíti, mértékét pedig az ellátási alappal azonosan rögzíti. Ezáltal a magánszemély az ilyen jövedelmére az Szja. törvény szerinti bérjövedelemmel kapcsolatos szabályokat alkalmazhatja. További rendelkezés, hogy az ellátási alap 10%-ának megfelelő összeg minősül megfizetett Szja. adóelőlegnek.

A törvény egyszerűsítési célzattal választási lehetőséget biztosít a munkavállalónak, hogy meghatározott mértékig és feltételek mellett ezt a jövedelmet ne vallja be. (Ezek a kritériumok szinkronban vannak az Szja. törvény adómentes tételeivel, illetve sávjával.) Egyebekben pedig rögzíti, hogy az Szja. és az Art. megfelelő rendelkezéseit alkalmazni kell, vagyis az adóbevallásban az alkalmi munkával szerzett bérjövedelem (összesített ellátási alap) az összevont éves adóalap része. úgy, ha a 10%-os adóelőlegből túlfizetés lenne, az visszaigényelhető. Ha viszont az alkalmi munkából származó ellátási alap és az egyéb jövedelmek együttes összege miatt adókötelezettség keletkezne, a 10%-os levonás, mint befizetett Szja. adóelőleg kerül figyelembevételre.

A közteherjegy az egy napos munkaszerződésekre tekintettel nem tartalmazza a 4%-os egészségbiztosítási járulékot. Ezzel áll szinkronban az egészségügyi szolgáltatás is. Nevezetesen egy nap után ezen a jogon nem jár táppénz - kivéve baleseti táppénz -, de megilleti az egészségügyi szolgáltatás, a baleseti egészségügyi szolgáltatás és a szolgálati idő.

A 9. §-hoz

Az Flt. 36. § (1) bekezdése értelmében a munkanélküli járadékban részesülő személy az általa folytatott kereső tevékenységet és az ebből származó jövedelmet legkésőbb a munkakezdést megelőző napon, a kereső tevékenység megszűnését a megszűnést követő napon köteles bejelenteni a munkaügyi központnak. Az alkalmi foglalkoztatás jellegére tekintettel a törvény enyhít ezen a kötöttségen, és lehetővé teszi a járadék számfejtése előtti jelentkezést.

A törvény szerint a kirendeltség által megjelölt időpontban az AM könyvet be kell mutatni. Amennyiben alkalmi foglalkoztatásnak minősülő munkaviszonyban állt a munkanélküli járadékban részesülő személy, akkor ezekre a napokra szüneteltetni kell az ellátást és a munkanélküli járadékot is csökkentett összegben folyósítják.

Hasonló bejelentési-kötelezettsége ír elő a törvény a jövedelempótló ellátásban és rendszeres szociális segélyben részesülő személyekre is.

A 10. §-hoz

A törvény melléklete tartalmazza az alkalmi foglalkoztatás során kifizetésre kerülő, - a munkavállalót egyébként terhelő levonásokat már nem tartalmazó - munkadíjat, az ahhoz illesztett közteherjegy és ellátási alap sávjait.

A harmadik oszlopban levő ellátási alap „bruttó bér” tartalmú, ezért a törvény kimondja, hogy ezt az összeget kell érteni a napi kereseten a felsorolt törvények alkalmazása szempontjából.

A 11-12. §-hoz

Az alkalmi foglalkoztatásnak minősülő munkaviszonyra az Mt. szabályai az irányadóak. A törvény megfogalmazza azt is, hogy az Mt. szabályai közül mely rendelkezéseket nem kell alkalmazni (pl. pihenőidő, pihenőnap, szabadság, betegszabadság stb.), illetőleg, hogy a munka díjazására vonatkozó fejezetet a törvényben foglalt eltérésekkel kell alkalmazni.

-----STARTING---POINT---VEGE---

A 12. § a hatályba léptető és felhatalmazó rendelkezéseket tartalmazza.

A szeptember 1-jei hatályba lépéssel azt kívánjuk elérni, hogy az egyszerűsített közteherelszámolási rendszer - különös tekintettel a legérintettebb őstermelői körre - már ez év őszétől alkalmazható legyen.