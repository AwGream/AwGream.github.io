2012. évi CXXXIV. törvény indokolása

a fiatalkorúak dohányzásának visszaszorításáról és a dohánytermékek kiskereskedelméről

-----STARTING---POINT---ALTALANOS--- 

Ma már köztudomású az a tény, hogy a dohányzás súlyosan negatív, akár végzetes hatással is lehet az emberi szervezetre.

A törvény előterjesztőjének meggyőződése, hogy minden ember szabad akarata, illetve akaratereje szerint dönt arról, hogy dohányzik-e avagy sem; mégis - még a dohányzók körében is- elfogadott tény az, hogy a fiatalkorúak védelme különös hangsúlyt érdemel; hiszen náluk valóban nemcsak a szabad belátás, de a dohánytermékekhez való hozzáférhetőség, a körülmények, a környezet stb. is szerepet játszhat abban, hogy dohányoznak-e avagy sem. Fontos, hogy a már dohányzó népességnek mindenkor legyen segítsége a „leszokáshoz”, de még fontosabb népegészségügyi cél az, hogy a fiatalok dohányzásra szokását megelőzzük.

Az Országos Egészségfejlesztési Intézet (OEFI), illetve más civil és nemzetközi szervezetek is folyamatos ismeretterjesztő és prevenciós tevékenységet végeznek annak érdekében, hogy a felnőttkori és - különösen - a fiatalkori dohányzás visszaszoruljon. A nyilvánosság számára is elérhetőek azok a legfrissebb (2008-as) adatok, amelyek széleskörű nemzetközi és hazai felmérések eredményeként világítanak rá arra, hogy a fiatalkorúak dohányzása a jövő generáció egészségére nézve ma is - sőt, egyre inkább - leselkedő veszély. Ezek közül - a teljesség igénye nélkül - kiemelve két adatot: a 13-15 éves korosztály közel 60%-a kipróbált már valamilyen dohányterméket, és a teljes korosztály közel 30%-a jelenleg is dohányzik. Sajnos, az adatok a fiatalabb korosztályban sem biztatóbbak.

Ténykérdés az is, hogy a dohányzás, és különösen a fiatalkori dohányzás visszaszorítása egyetlen eszközzel nem lehetséges. Mind a jogalkotónak, mind pedig a különböző állami, társadalmi szervezeteknek a maguk eszközével kell segíteniük a közös, a gyermekeink egészségesebb életét előtérbe helyező célt. Ennek egyik eszköze a jelen törvény.

A törvény abból a tényből indul ki, hogy ma Magyarországon szinte „minden sarkon” hozzáférhetőek a dohánytermékek. Az is tény, hogy bár törvény tiltja azt, hogy dohánytermékkel a fiatalkorúakat kiszolgálják, ennek betartatása - a folyamatos és hangsúlyos állami (fogyasztóvédelmi) ellenőrzések ellenére is - nehézkes. A fiatalkorúak gyakorlatilag érdemi korlátozás nélkül hozzáférhetnek dohánytermékekhez; efelől a dohányzásra vonatkozó statisztikai adatok nem hagynak kétséget.

A törvény ezért más eszközhöz nyúl: az állam kizárólagos gazdálkodási körébe utalja a dohánytermékek kiskereskedelmét. Ezzel először is elérhető az, hogy a dohánytermékek hozzáférhetősége már önmagában korlátozott legyen - a kétezer főt meg nem haladót lakosságszámú településeken legfeljebb egy, e fölött - minden kétezer fő után - egy dohánybolt létrehozását engedi a törvény; más helyen dohányterméket nem lehetne forgalmazni. Másrészt, az állam - koncessziós szerződéssel - a dohánytermék kiskereskedelmét olyan személyek (elsősorban családi kisvállalkozások) számára engedi át, akik hosszú távon kívánnak megélni a dohánytermékek kiskereskedelméből, ezért súlyos bírságot, vagy a jogosultság/engedély elvesztését előreláthatólag nem kockáztatják azzal, hogy a fiatalkorúakat dohánytermékkel kiszolgálják. Ezeket a követelményeket egyébként nemcsak a hatósági ellenőrzéssel, hanem - a koncessziós szerződés részeként - a polgári jog specifikus eszközeivel is ki lehet kényszeríteni.

A törvény ugyanakkor gondol a dohányosok jogaira is, és biztosítja azt, hogy az ország minden településén legyen lehetőség - még ha szigorított feltételekkel is - dohánytermékekhez hozzájutni.

-----STARTING---POINT---RESZLETES---

Az 1-2. §-hoz

Az új szabály egyrészt deklarálja, hogy dohánytermékek kiskereskedelme Magyarországon kizárólag a törvény rendelkezéseinek betartásával folytatható; másrészt hangsúlyozza a törvény lényegi célját: a fiatalkorúak különös védelmét.

A koncesszióról szóló 1991. évi XVI. törvénnyel (a továbbiakban: Ktv.) összhangban szükséges annak kimondása is, hogy a dohánytermékek kiskereskedelme Magyarországon kizárólagosan az állam hatáskörébe utalt tevékenység.

Ugyanakkor, a törvényalkotó szándéka elsődlegesen az, hogy a tevékenységet az állam - koncessziós szerződéssel - átengedje; lehetőség szerint kis, családi vállalkozások számára. (Nem mellékesen - ennek munkahelyteremtő hatása is lesz.)

A 3. §-hoz

Az új szabály értelmezéséhez szükséges meghatározások más hatályos jogszabályok meghatározásainak alapul vételével - helyenként átvételével - igyekszik egyértelműen rögzíteni az alapfogalmakat, egyúttal törekedve arra, hogy csak indokolt esetben legyen eltérés a korábban más jogszabályokban azonos fogalmak kapcsán rögzített meghatározás-tartalmakhoz képest.

A 4-5. §-hoz

Az új szabály - a Ktv. rendelkezéseivel összhangban - kijelöli a az állami vagyonnal való gazdálkodásért felelős minisztert az állami feladatok ellátására, valamint dohánytermék-kiskereskedelem átengedéséről szóló pályázat kiírására, elbírálására, továbbá a koncessziós szerződés megkötésére Biztosítja annak lehetőségét is, hogy az állam - a miniszter útján - a dohánytermék - kiskereskedelem szervezésének előmozdítására, a pályázattal kapcsolatos teendők elvégzésére és a szerződéskötés előkészítésére 100%-os állami tulajdonban lévő zárkörűen működő részvénytársaságot alapít.

A 6. §-hoz

Az új szabály kötelezi az államot arra, hogy a dohánytermék-kiskereskedelem átengedésére nyilvános pályázatot írjon ki, mégpedig úgy, hogy a tevékenység minden magyarországi településen folytatható legyen, és minden jogosultságra külön-külön pályázati kiírás szülessék.

Ezzel elérhető az, hogy elsősorban az adott településen élők - és ne pl. kereskedelmi hálózatok - pályázhassanak, hiszen a „helyben élőket” főleg a helyi jogosultságok átengedése érdekli, de - az EU jogszabályaival összhangban - nem követelmény a „helyben lakás”, vagy a települési székhely/telephely megléte. Meghatározza azt is, hogy legfeljebb hány jogosultságot lehet átengedni a magyarországi településeken: a kétezer főt meg nem haladó lakosságszám esetén településenként legfeljebb egy; kétezer fő feletti lakosságszám esetén pedig minden kétezer fő lakos után legfeljebb egy jogosultságot irányoz elő a szabályrendszer.

A 7. §-hoz

Az új szabály meghatározza mindazokat, a pályázati eljárással kapcsolatos részletes követelményeket is, amelyeknek törvényi szintű szabályozása indokolt - összhangban a Ktv. rendelkezéseivel.

Ezek közül kiemelendő, hogy annak érdekében, hogy a dohánytermék-kiskereskedelem új megoldása a hátrányosabb helyzetű (munkanélküli, csökkent munkaképességű) személyeknek a munka világába való visszatérését is segítse, - ráadásul kifejezetten perspektívát nyújtó, hosszú távú megoldásként - ezért a hátrányosabb helyzetű személyek indulása előnyben részesül.

A Ktv. rendelkezéseivel összhangban az új szabály meghatározza, hogy a koncesszió átengedésének időtartama húsz év; és rendelkezik a földrajzi-közigazgatási egységről, illetve a pályázati kiírás egyéb minimális tartalmi követelményeiről is.

A 8. §-hoz

A koncessziós szerződés alapvető feltételeit szintén rögzíteni szükséges.

További fontos szabály az, hogy egy személlyel egy időpontban legfeljebb öt megkötött koncessziós szerződés lehet hatályban. Ezzel megakadályozható, hogy az állami monopóliumot nagyobb kereskedelmi hálózatok döntő mértékben átvegyék és elérhető, hogy valóban (helyi) kisvállalkozások végezzék a kiskereskedelmi tevékenységet.

A 9-10. §-hoz

Az új szabály rögzíti a koncessziós szerződés lejártával, illetve az eredménytelen pályázattal kapcsolatos alapvető eljárási szabályokat.

Abban az esetben, ha egy nyilvános pályázat eredménytelen lesz, úgy a dohánytermékek kiskereskedelmére vonatkozó jogosultságot az állam, az általa alapított zártkörű részvénytársaság útján akként is gyakorolhatja az új, eredményes pályázat alapján megkötendő koncessziós szerződés aláírásáig, hogy az ellátást saját maga, vagy az általa - a hatályos jogszabályoknak megfelelően kiválasztott - szolgáltató útján biztosítja.

A 11. §-hoz

Az új szabály meghatározza a dohánytermékek értékesítési helyét: ez a jövőben - a törvényi kivételtől eltekintve - kizárólag a dohánybolt lehet.

Indokolt ugyanakkor azt a helyzetet is szabályozni, hogy ha nem lehetséges „külön” dohányboltot nyitni, mert pl. az adott területen nem jelentkezik senki a tevékenység folytatására, így a tevékenységet az állam maga látja el; illetve a kétezer főt meg nem haladó lakosságszámú településen ilyen dohánybolt fenntartása esetleg nem gazdaságos. Ilyen esetekben egy erre szolgáló elkülönített helyen (tipikusan pl. a helyi kiskereskedelmi egység jól leválasztott részén) lehet a dohánytermékeket értékesíteni.

A 12. §-hoz

Hangsúlyos eleme az új szabálynak a dohányboltok (elkülönített helyek) külső megjelenítésére vonatkozó rendelkezés. Ez egyrészt egyfajta egységes megjelenítést biztosít, másrészt nem lesz csalogató (sőt, kifejezetten tiltó lesz) a fiatalkorúak szempontjából.

A 13. §-hoz

Az új szabály meghatározza a dohánytermékek értékesítésére való jogosultság alapvető feltételeit.

Deklarált cél, hogy olyan kisvállalkozások, akik személyesen is felelnek a tevékenységük megfelelő ellátásáért (egyéni vállalkozók, bt.-k, kkt.-k) végezzék a dohánytermék-kiskereskedelmi tevékenységet.

A pályázaton való sikeres szereplés és a koncessziós szerződés megkötése csak az egyik feltétel - ez az alapkövetelmény. Ezt követően a jogosultnak garantálnia kell azt, hogy a tevékenységét valóban a jogszabályokban előírt helyen és módon végezni tudja: ezért szükséges a vámhatósági engedély beszerzése is.

Az új szabály részletesen meghatározza azokat a követelményeket, amelyek a vámhatósági engedély kiadásának - vagy éppen megtagadásának - a feltételei.

A 14. §-hoz

A dohánytermék-kiskereskedelmi jogosultság a törvényben meghatározott esetekben szűnik meg.

Ugyanakkor, mivel a koncessziós jogosultság megszerzése és a tevékenység végzésének engedélyezése elkülönül egymástól (a koncessziós jogosultság mindenképpen szükséges ahhoz, hogy egyáltalán engedélyt kaphasson a kiskereskedő, a vámhatósági engedély nélkül viszont a tevékenységet nem is lehet végezni) ezért szükséges azt az esetet is szabályozni, hogy ha valaki - bár megszerezte a koncessziós jogosultságot - de elveszíti az engedélyét, akkor a koncessziós jogosultsága mikor szűnik meg (akkor, ha a visszavonásról szóló határozat jogerőre emelkedését követő hat hónapon belül a jogosult nem kap újabb vámhatósági engedélyt).

A 15. §-hoz

Az új szabály hangsúlyt fektet a dohányosok egészséghez fűződő jogainak érvényesítésére is, és előírja azt, hogy a dohányzás ártalmairól megfelelő felvilágosítást kaphassanak.

Biztosítja ugyanakkor azt is, hogy a dohányboltokban valóban tisztességes, az áruk minőségéhez és árához kötődő piaci verseny alakulhasson ki, amely különösen fontos akkor, amikor egyébként az értékesítés lehetőségei (csatornái) korlátozottak. Így elő kell írni azt, hogy a gyártók/importálók/nagykereskedők ne adhassanak nem transzparens kedvezményeket, illetve ne biztosíthassanak sem de jure, sem de facto kizárólagosságot egyik, vagy több „együttműködő” piaci szereplőnek.

A 16. §-hoz

Az új szabály külön alcímben rendelkezik a fiatalkorúak különös védelméről. Ennek körében a dohánytermék-kiskereskedő köteles a fiatalkorúnak tűnő fogyasztót felhívni életkora hitelt-érdemlő igazolására. Különböző intézkedéseket kell tennie annak érdekében, hogy fiatalkorú fogyasztó dohánytermékhez semmiképpen se juthasson.

Garanciális szabály, hogy ameddig a fiatalkorú a dohánytermék értékesítési helyét nem hagyja el, a dohánytermék értékesítés nem folytatható még az arra jogosult részére sem. A dohánytermék-kiskereskedővel szemben a fiatalkorúak különös védelmére vonatkozó rendelkezések be nem tartásáért a vámhatóság bírságot szabhat ki. Abban az esetben, ha a fiatalkorú fogyasztó a felhívás ellenére nem hagyja el a dohánytermék értékesítésének helyét, a dohánytermék-kiskereskedő a rendőrhatóság intézkedését kérheti.

A 17-20. §-hoz

Az új szabály felállítja a dohánytermék-kiskereskedelem hatósági felügyeletére vonatkozó speciális eljárási szabályokat - a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: „Ket.”) rendszerében. Az eljáró hatóság és központi ellenőrző szerv a vámhatóság, melynek dohánytermék-kiskereskedelemi ügyben hozott határozatai ellen - a bírságot kiszabó határozat kivételével - fellebbezésnek nincs helye (kereset benyújtásának természetesen igen). A bírságot kiszabó határozat elleni fellebbezést az vámhatóság vezetője bírálja el (ezzel szemben is lehet bírósági felülvizsgálattal élni). A részleges eljárási szigorítás mellett - amelyet mind a dohánytermék-kiskereskedelem speciális jellege, mind pedig a fiatalkorúak különös védelme indokol - az új szabály ugyanakkor biztosítja azt, hogy a dohánytermék-kiskereskedelmi ügyben hozott határozat (végzés) ellen - a bírságot kiszabó határozat (végzés) kivételével - benyújtott keresetlevélnek a végrehajtásra halasztó hatálya van.

A törvény meghatározott részei a fogyasztóvédelemről szóló törvény alkalmazásában fogyasztóvédelmi rendelkezésnek minősülnek.

A 21. §-hoz

Az új szabály - garanciális jelleggel - szigorú összeférhetetlenségi szabályokat ír elő a vámhatóság egyes vezetői, munkatársai vonatkozásában.

A 22. §-hoz

Az új szabály - szintén garanciális jelleggel - rendelkezik a szankciókról. A vámhatóság az új szabályrendszer hatálya alá tartozó tevékenységet folytató személyt a felsorolt esetekben az ott írt mértékű bírság megfizetésére kötelezi. Különösen súlyos bírságra számíthat az, aki koncessziós jogosultság vagy engedély nélkül folytat dohánytermék üzletszerű értékesítésére vonatkozó tevékenységet. A bírság kiszabása mellett a törvényben meghatározott egyéb intézkedéseknek (az engedély visszavonásának) is helye lehet.

A 23. §-hoz

Az új szabályrendszer tételesen felsorolja azokat az eseteket, amikor a vámhatóság a dohánytermék-kiskereskedelmi tevékenység folytatására vonatkozó engedélyt visszavonhatja.

Ugyancsak rendelkezik arról, hogy a dohánytermék gyártója, importálója, vagy a Jöt.-ben meghatározott jövedéki engedélyes kereskedő közvetve, vagy közvetlenül a jogszabály által tiltott ajándékot, árengedményt vagy juttatást nyújt a dohánytermék-kiskereskedőnek, úgy az ajándékot, árengedményt, illetve juttatást nyújtó fogyasztóvédelmi bírsággal azonos mértékű szankcióval sújtható.

-----STARTING---POINT---VEGE---

A 24-29. §-hoz

Hatályba léptető, átmeneti és felhatalmazó rendelkezéseket, valamint az Európai Unió részére való bejelentést és a sarkalatossági záradékot tartalmazza.