2007. évi CXXXIV. törvény indokolása

a Magyar Köztársaság 2007. évi költségvetéséről szóló 2006. évi CXXVII. törvény módosításáról

-----STARTING---POINT---ALTALANOS---

Általános indokolás

A korábbi évekkel szemben 2007-ben az Egészségbiztosítási Alap költségvetésének évközi alakulása kedvezőbb képet mutat a tervezett folyamatokhoz képest elsősorban az előirányzottnál magasabb járulékbevételek, másrészt egyes kiadást mérséklő intézkedések hatásaként. Ez lehetővé teszi, hogy az egészségügyi szolgáltatók az egészségügyi reformmal kapcsolatosan további forráshoz jussanak, s ugyancsak többlettámogatás szükséges a mentés területén. Az előirányzat emelése indokolt továbbá a gyógyászati segédeszköz támogatásnál és a méltányossági gyógyszertámogatásnál is. A módosítások 22,2 milliárd forintról rendelkeznek, s nem érintik sem a társadalombiztosítás pénzügyi alapjai, sem az Egészségbiztosítási Alap költségvetésének az egyenlegét.

Az elsődleges egyenlegre vonatkozó mértékek 2009-2010-re törlődnek. Az ötpárti egyeztetés során kialakítandó ún. közpénzügyi fegyelemről szóló törvény fogja a szabályokat meghatározni, és ezen szabályok alapján kerülnek a szufficit mértékek meghatározásra.

Az egyházakat megillető 2007. évi egyenlegrendező kiegészítő támogatás egy részének (5 milliárd forint) a rendezésére már az idén sor kerül, a közoktatási és szociális kiegészítő támogatás fajlagos mértékének a módosításával. Az ezt követően fennmaradó rész kifizetése 2008-ban, a 2007. évi zárszámadás keretében történik meg. Ennek fedezetéül a Központi egyensúlyi tartalék 5 milliárd forinttal csökkentésre kerül.

Az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozat 6. q) alpontja az oktatási és kulturális miniszter felelősségi körébe vonta a Magyar Történelmi Film Közalapítványnak (a továbbiakban: MTFK) a Magyar Mozgókép Közalapítvánnyal (a továbbiakban: MMK) való összevonását érintő folyamat lebonyolítását. A Kormány hivatkozott határozatára figyelemmel a szerződés szerint az MTFK feladatkörébe sorolt alkotások 2007. évi támogatását az MMK támogatási előirányzata tartalmazza. Tekintettel arra, hogy a közalapítványok egyesítésére az MMK alapítóinak hozzájárulása hiányában nem került sor, a 2007. évi feladatainak megvalósításához szükséges összeget (100 millió forint) az MMK támogatási előirányzatának csökkentésével közvetlenül indokolt biztosítani az MTFK számára. A törvény tartalmazza továbbá 52,4 millió forint átcsoportosítását az OKM fejezeten belül a Magyar Nemzeti Múzeum szakmai feladatellátásának, működésének biztosítására.

A 2007. évi költségvetési törvény 6. sz mellékletére (A helyi önkormányzatok működőképességének megőrzését szolgáló kiegészítő támogatások) vonatkozó módosításokra is sor kerül a törvényben.

A működési forráshiányos önkormányzatok kiegészítő támogatásra vonatkozó igénybejelentései és a 2007. évi gazdálkodása tapasztalatai alapján - az önkormányzati működőképesség segítése érdekében - a kiegészítő támogatáshoz jutás 2008. évre előírt feltételének fokozatos bevezetése indokolt. Így e kiegészítő támogatás 2008. évben a hitelből és a felhalmozási bevételből teljesített „bázis” működési kiadás 100%-a helyett a 70%-ára nem biztosítja a forrást. 2009. évben csökkenti majd a támogatást a 100%-ra emelt mérték.

Az 1500 fő vagy az alatti lakosságszámú települések működési forráshiányának kiegészítő támogatása igénylésénél a társult feladatellátás megszervezéséhez indokolt több időt biztosítani. Ezen önkormányzatoknál 2008. május 1-jétől kell a szociális alapszolgáltatási, intézményi ellátási, gyermekek átmeneti gondozási, gyermekjóléti alapszolgáltatási és belső ellenőrzési feladatait társulásban ellátni, ezen intézményét társulásban fenntartani a kiegészítő támogatás teljes összegének igényléséhez. A 2007. évben kiegészítő támogatásban nem részesült településeknek közoktatási feladataikat 2008. szeptember 1-je után kell társulásban megoldani. (A 2007-ben támogatáshoz jutott településeknél e feltétel 2007. szeptember 1-je volt.) Indokolt továbbá a közigazgatási hivatal közreműködésével felmentést adni e feltétel teljesítése alól, ha az érintett település társulási szándékát rajta kívül álló okok miatt nem tudja megvalósítani.

-----STARTING---POINT---RESZLETES---

Részletes indokolás

Az 1. §-hoz

A költségvetési törvény és az állami vagyonról szóló 2007. évi CVI. törvény (a továbbiakban: Vtv.) szabályainak összehangolását szolgálja. A Vtv. 35. §-ának (2) bekezdése sorolja fel azokat az eseteket, amikor állami vagyon értékesítésénél lehetőség van a versenyeztetés mellőzésére. Ennek egyik esete az i) pont szerint, ha kis értékű - az éves költségvetési törvényben meghatározott egyedi bruttó forgalmi értéket el nem érő - vagyontárgy értékesítéséről van szó.

A Vtv. 36. §-ának (4) bekezdése értelmében a helyi önkormányzatok (kistérségi társulások) feladatellátásának elősegítését szolgáló - a vagyontörvény által hatályon kívül helyezett jogszabályok alapján korábban is lehetséges - ingyenes ingatlanjuttatásra csak az éves költségvetési törvényben meghatározott keretösszeg erejéig kerülhet sor.

Ugyanezen § (3) bekezdése értelmében az állami vagyon ingyenes átruházásáról a költségvetési törvényben meghatározott könyv szerinti bruttó értékhatárig a Nemzeti Vagyongazdálkodási Tanács, ezen értékhatár felett a Kormány dönt.

A vagyontörvény év közben történt hatályba lépésére tekintettel, a 2007. évi költségvetési törvény ilyen értékhatárokat, illetve keretösszeget még értelemszerűen nem tartalmazhatott.

A 2. §-hoz

2007-ban a központi költségvetés több jogcímen (a tizenharmadik havi illetmény előrehozása, egészségügyi reformintézkedések) teljesít kifizetést az egészségügyi intézményeknek. Az Egészségbiztosítási Alap (a továbbiakban: E. Alap) költségvetésének esetleges év végi pozitív egyenlege esetében ezért indokolt, hogy - legfeljebb a többlet mértékéig - a felmerült kiadások a központi költségvetés részére megtérítésre kerüljenek.

A 3. §-hoz

Áttekintve a 2007. évi várható adatokat, megállapítást nyert, hogy az önkormányzatok a közoktatási és szociális célú normatív állami hozzájárulásokhoz az előzetes adatokhoz képest nagyobb összegű kiegészítő forrást biztosítanak intézményeiknek.

A 4. §-hoz

A társadalombiztosítás pénzügyi alapjai bevételi és kiadási főösszegeinek változása.

Az 5. §-hoz

Az E. Alap bevételi és kiadási főösszegeinek változása.

A 6. §-hoz

A törvény meghatározza, hogy az E. Alap gyógyító-megelőző ellátás egyes jogcímeinek megemelt előirányzataiból milyen jellegű kifizetések teljesíthetők az OEP-pel szerződésben álló egészségügyi szolgáltatók részére.

A 7. §-hoz

A 81. § (2) bekezdése szövegéből törölni indokolt a gyógyszer méltányosságra vonatkozó részt, mivel a felhasználható keretet a törvény 12. számú melléklete külön zárt előirányzatként is meghatározza, továbbá megemelésre kerül a gyógyászati segédeszköz támogatás méltányossági keret.

A 8. §-hoz

Felhatalmazó rendelkezések a Kormány, illetve az egészségügyi miniszter részére az egészségügyi intézmények többlettámogatásával kapcsolatos rendeletek megalkotására.

A 9. §-hoz

Felhatalmazó rendelkezések a Kormány, illetve az egészségügyi miniszter részére az egészségügyi intézmények többlettámogatásával kapcsolatos rendeletek megalkotására.

A 10. §-hoz

Az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozat 6. q) alpontja az oktatási és kulturális miniszter felelősségi körébe vonta a Magyar Történelmi Film Közalapítványnak (a továbbiakban: MTFK) a Magyar Mozgókép Közalapítvánnyal (a továbbiakban: MMK) való összevonását érintő folyamat lebonyolítását.

A filmszakmai támogatások mértékét az oktatási és kulturális tárca a Magyar Mozgókép Közalapítvánnyal 2007-ben kötött 4 évre szóló szerződésben meghatározta. A Kormány hivatkozott határozatára figyelemmel a szerződés szerint az MTFK feladatkörébe sorolt alkotások 2007. évi támogatását az MMK támogatási előirányzata tartalmazza.

Áttekintve a 2007. évi várható adatokat, megállapítást nyert, hogy az önkormányzatok a közoktatási és szociális célú normatív állami hozzájárulásokhoz az előzetes adatokhoz képest nagyobb összegű kiegészítő forrást biztosítanak intézményeiknek.

A Pollack Mihály téren tervezett mélygarázs 2007. évben nem készül el, így a szolgáltatás sem kezdődik el. 2007. évben bérleti díj fizetésére nem kerül sor, ezért a Magyar Nemzeti Múzeum szakmai feladatellátásának, működésének biztosítására, a mélygarázs építésével kapcsolatban felmerült kiadások finanszírozására kerül átcsoportosításra az előirányzat.

A 11. §-hoz

A működési forráshiányos önkormányzatok kiegészítő támogatásra vonatkozó igénybejelentései és a 2007. évi gazdálkodása tapasztalatai alapján - az önkormányzati működőképesség segítése érdekében - a kiegészítő támogatáshoz jutás 2008. évre előírt feltételének fokozatos bevezetése indokolt. Így e kiegészítő támogatás 2008. évben a hitelből és a felhalmozási bevételből teljesített „bázis” működési kiadás 100%-a helyett a 70%-ára nem biztosítja a forrást. 2009. évben csökkenti majd a támogatást a 100%-ra emelt mérték.

Az 1500 fő vagy az alatti lakosságszámú települések működési forráshiányának kiegészítő támogatása igénylésénél a társult feladatellátás megszervezéséhez indokolt több időt biztosítani. Ezen önkormányzatoknál 2008. május 1-jétől kell a szociális alapszolgáltatási, intézményi ellátási, gyermekek átmeneti gondozási, gyermekjóléti alapszolgáltatási és belső ellenőrzési feladatait társulásban ellátni, ezen intézményét társulásban fenntartani a kiegészítő támogatás teljes összegének igényléséhez. A 2007. évben kiegészítő támogatásban nem részesült településeknek közoktatási feladataikat 2008. szeptember 1-je után kell társulásban megoldani. (A 2007-ben támogatáshoz jutott településeknél e feltétel 2007. szeptember 1-je volt.) Indokolt továbbá a közigazgatási hivatal közreműködésével felmentést adni e feltétel teljesítése alól, ha az érintett település társulási szándékát rajta kívül álló okok miatt nem tudja megvalósítani.

A 12. §-hoz

A kiegészítő támogatás 1.11.1.1. pontjának módosítása érinti az országos településkategória átlagtól való eltérés számítását is.

A 13. §-hoz

A módosítás értelmében az E. Alap bevételei és kiadásai 22 200,0 millió forinttal megemelésre kerülnek. A bevételeknél a munkáltatói és a biztosítotti járulék bevételi előirányzatok növekednek, tekintettel az évközi kedvező folyamatokra, míg a természetbeni ellátások közül a gyógyító-megelőző ellátás jogcím-csoportnál 15 000,0 millió forinttal (ezen belül az Összevont szakellátásnál 13 000,0 millió forinttal, a Mentésnél 2000,0 millió forinttal), a Gyógyászati segédeszköz támogatás jogcím-csoportnál összesen 5500,0 millió forinttal és a Méltányossági gyógyszertámogatásnál 1200,0 millió forinttal emelkedik a felhasználható előirányzat.

A 14. §-hoz

Az E. Alap céltartalék teljesülése külön szabályozás nélkül is eltérhet az előirányzattól.

A 15. §-hoz

A törvény hatálybalépését szabályozza.

A 16. §-hoz

Az elsődleges egyenlegre vonatkozó szabályokat az ötpárti egyeztetés során kialakítandó ún. közpénzügyi törvény fogja rendezni.

A 17. §-hoz

A Vatikáni megállapodás alapján az egyházaknak az állam kiegészítő támogatást biztosít, emiatt szükséges, hogy 2007. január 1-jétől visszamenőleg biztosított legyen a kiegészítő támogatás.