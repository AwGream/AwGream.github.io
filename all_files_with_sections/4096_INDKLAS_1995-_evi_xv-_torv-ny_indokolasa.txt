1995. évi XV. törvény indokolása

a földrendező és a földkiadó bizottságokról szóló 1993. évi II. törvény módosításáról

-----STARTING---POINT---ALTALANOS--- 

A földrendező és földkiadó bizottságokról szóló 1993. évi II. törvény (a továbbiakban: Fkb.) 1993. január 23. napja óta szervezett kereteket és eljárást biztosított a részarány földtulajdonok kiadásához.

Az eltelt időszak alatt összesen 29 bizottságtól érkezett a földhivatalhoz a teljes tulajdonosi kört felölelő ingatlannyilvántartási bejegyzésre is alkalmas földkiadási határozat. Ez a tény önmagában a földkiadási eljárások körüli zavarokra utal, mivel mintegy 1300 működő földkiadó bizottsággal lehet számolni. A Fkb. alapján megalakult földkiadó bizottságok mintegy 20 %-a formálisan is beszüntette működését.

A földhivatali adatok szerint a földkiadó bizottságoknak mintegy 1 millió 600 ezer tulajdonos részére kellene földkiadási határozatot hoznia. Az érintett földterület nagysága mintegy 2 millió 600 ezer hektár, az ország földterületének 28 %-a.

A földkiadó bizottságok az Fkb. alapján általában szövetkezetenként megválasztott társadalmi bizottságok, amelyben az adott szövetkezet földjeinek tag és nem tag tulajdonosai képviseltetik magukat. A bizottságok nem minősülnek államigazgatási szervnek jóllehet a földkiadás ügyében hozott határozataik államigazgatási határozatok. E határozat ellen az államigazgatás rendes jogorvoslati rendje szerinti fellebbezésnek van helye a megyei földművelésügyi hivatalhoz. A bizottság működésének feltételeit a helyi önkormányzat biztosítja az állami költségvetés terhére.

A bizottságok összetételének és működésének vázolt megszervezése azon alapul, hogy a részarány földtulajdonok esetében meglévő, létező tulajdonról van szó, amelynek csupán a földrajzi helye nincs meghatározva. Ebben a kérdésben viszont a döntést vagyis a tulajdon helyének meghatározását (a föld kiadását) külső kényszer kizárásával a tulajdonosok közösségére indokolt bízni.

A földkiadás folyamatának legfőbb akadálya a bizottságok szakmai ismereteinek hiánya, a végrehajtás szakmai támogatásának megoldatlansága. A munka felgyorsítását eredményező kényszerítő eszközök hiányában a földkiadások országos befejezésének időpontja jelenleg bizonytalan.

A Javaslat azokat a módosításokat tartalmazza, amelyektől a fenti problémák megoldása várható. A javasolt módosítások az érdekképviseletek olyan elgondolásait figyelembe vették, amelyek a földkiadás 1993-ban meghatározott és folyamatba tett rendjével összeegyeztethetők voltak.

-----STARTING---POINT---RESZLETES---

Az 1. §-hoz

Az Fkb. 4. § (2) bekezdésében foglalt jelenlegi rendelkezés szerint a földkiadó bizottság a tagjai kétharmadának jelenlétében határozatképes. A nagylétszámú földkiadó bizottságok működésének megkönnyítése érdekében a Javaslat szerint a földkiadó bizottság a tagok legalább felének jelenléte esetén már határozatképessé válik.

A 2. §-hoz

Az Fkb. 7. § (3) bekezdése jelenleg lehetővé teszi, hogy a földkiadó bizottság közreműködésével a részarány-földtulajdonosok saját költségükre önálló ingatlanok kialakítását kérjék. A Javaslat annak érdekében, hogy az eljárást meggyorsítsa, az Fkb. hivatkozott szabályát hatályon kívül helyezi. Ezzel összefüggésben egyidejűleg, az Fkb. 7. § (4) bekezdését a Javaslat akként módosítja, hogy a földkiadással érintett földrészlet - miután annak tulajdonosait a bizottság egyezséggel, vagy sorsolással megállapítja - közös tulajdonba kerül.

A 3. §-hoz

A Fkb. jelenlegi szabályai nem rendezik a részarány földtulajdonos által szőlő, gyümölcsös ültetvénnyel betelepített föld aranykorona értékének növekedéséből eredő kérdéseket, olyan esetben, amikor a részarány földtulajdonos az általa betelepített földet kapja utóbb tulajdonába. A telepítés következtében olyan ellentmondásos helyzet alakul ki, hogy a föld aranykorona értéke megnövekszik, miközben a területnagysága változatlan marad. A szabályozás hiányosságának következményei különösen szembeötlők pl. a szakszövetkezeti tagoknál, akik a szövetkezetbe bevitt eredeti földjükön gazdálkodtak tovább, de miután azon telepítést végeztek a megnövekedett aranykorona érték miatt az eredeti földjüknek csak egy részét kaphatják vissza tulajdonukba. A Javaslat ezekben az esetekben lehetővé teszi az aranykorona érték figyelmen kívül hagyását, a részarány-földtulajdonos az általa eredetileg bevitt föld nagyságának megfelelő területű földet kaphat vissza. A rendelkezés alkalmazása azonban azzal járhat, hogy a részarány-tulajdonosok földalapjába kijelölt föld nem elegendő valamennyi részarány-földtulajdonos igényének kielégítésére. A Javaslat szerint ebben az esetben a földalap bővíthető a kárpótlásra ki nem jelölt, olyan szövetkezeti földekből amelyeket a szövetkezet közgyűlése nem adott a tagok tulajdonába az Ámt. 25. §-a végrehajtása során.

A Javaslat szerint a földalap a kárpótlási földalap legfeljebb két százalékának átcsoportosításával is bővíthető, amennyiben még az árverések nem fejeződtek be. A hiányzó földterületet az állam köteles a kárpótlási árverés céljára elkülönített állami földterület terhére pótolni, ha az másként nem lehetséges. A Javaslat nem zárja ki a pénzbeni kártalanítás lehetőségét sem.

A földalapok módosítására az Fkb. 13. § (3) bekezdése szerinti eljárás szabályainak megfelelő alkalmazásával kerülhet sor.

A 4. §-hoz

Az Fkb. 8. § (4) bekezdésének új c) pontja egyértelművé teszi, hogy a kárpótlásra nem jogosult részarány-földtulajdonos földjét is a tanyája mellett kell kiadni, függetlenül attól, hogy ott használt-e korábban földet vagy sem. (A kárpótlásra jogosult részarány-földtulajdonos esetében ezt a lehetőséget az Fkb. korábbi szabályai is tartalmazzák.) A javasolt kiegészítő rendelkezés azokra a tanya körüli földekre vonatkozik, amelyek a részarány-földtulajdon fedezetére szolgáló földalapban vannak.

Az 5. §-hoz

Az Fkb. 8. § (7) bekezdésének a Javaslat szerinti kiegészítése felhatalmazza a földkiadó bizottságot a részarány-földtulajdonos által igényelt tanya körüli földek tulajdonba adására. Korábban a földkiadó bizottság a részarány-földtulajdonost tulajdonba adás nélkül csak ideiglenesen helyezhette birtokba. Az ideigleges birtokba helyezés azonban nem vált végleges tulajdonná, ha a tanya körüli földre más olyan részarány-földtulajdonos is igényt tartott, aki a teljesítési sorrendben a tanya tulajdonosát megelőzte.

A 6. §-hoz

Az Fkb. 8. §-ának új (8) bekezdésében foglalt rendelkezéssel lehetővé válik a tanya tulajdonosa számára, hogy a tanyája mellett használt földet a részaránytulajdona fejében megkapja. Ez a föld rendszerint a volt háztáji, vagy a tulajdonos által haszonbérelt föld. Elsőbbséget élvez az a tanyatulajdonos is, akinek részarány-tulajdona a tanyája melletti föld bevitelével keletkezett.

A 7. §-hoz

A Javaslat a földkiadások meggyorsítása érdekében meghatározza a jelenlegi földkiadó bizottságok működésének végső határidejét. A benyújtott és a folyamatban lévő földkiadási kérelmek kielégítése érdekében e bizottságok működése 1995. december 31. napjáig tart. Ha a földkiadó bizottság a feladatait nem teljesíti, e határidő elteltétől számított 15 napon belül köteles összehívni a részarány-földtulajdonosok közgyűlését. A közgyűlés összehívása iránt a megyei (fővárosi) földművelésügyi hivatal intézkedik, ha a bizottság ezt a kötelezettségét elmulasztja. A közgyűlés 1995. december 31. napjáig terjedő időszakra meghosszabbíthatja a földkiadó bizottság működését, illetőleg új földkiadó bizottságot választhat, vagy megállapítja a földkiadó bizottság megszűnését. Ez utóbbi esetben vagy a földkiadó bizottság működésére megállapított végső határidő elteltével a még jogerős határozattal le nem zárt földkiadási ügyeket a megyei (fővárosi) földművelésügyi hivatal átveszi és végrehajtja a földkiadásokat az Fkb. 4/B. § (5) bekezdésében meghatározott módon.

A Javaslat ezzel a rendelkezéssel kívánja befolyásolni, mintegy "sürgetni" a jelenleg működő földkiadó bizottságok munkáját.

A 8-9. §-hoz

A törvény az eljátási határidőket tekintve a fellebbezésre 8 napot, míg a felterjesztésre 15 napot hagy.

A 10. §-hoz

Megfelelő szakmai segítséget kell biztosítani a földkiadó bizottságok számára annak érdekében, hogy az Fkb. 11. §-ában meghatározott érdemi határozatok ingatlannyilvántartási bejegyzésre alkalmas formában és tartalommal készüljenek. Ennek érdekében az előkészítő eljárásba megfelelő szakmai képzettséggel rendelkező szakértők bekapcsolása indokolt. A Javaslat szerint a szakértőket az FM hivatal rendeli ki, a saját illetőleg a földhivatal vagy a megyei kárrendezési és kárpótlási hivatal dolgozói közül. A kirendelt szakértő részvétele az előkészítő eljárásban kötelező, az iratokba bármikor betekinthet és értékeli a földkiadó bizottság eljárását. Ezzel összefüggésben intézkedést kezdeményezhet az FM hivatalnál az Fkb. 4/A. § (1) bekezdésének alkalmazására. A szakértői munkához az Országos Kárrendezési és Kárpótlási Hivatal és a hozzá tartozó megyei hivatalok technikai segítséget nyújtanak. Ez a segítségnyújtás kiterjed a földkiadás valós helyzetének felmérésére, a földkiadási határozatok bejegyzésre alkalmas formában való elkészítésére, a keletkezett adatok feldolgozására. Ezáltal a bizottságok működési költsége jelentősen csökkenhet. A szakértői névjegyzék összeállítására és a szakértő kirendelésére vonatkozó eljárás szabályainak meghatározására a Földművelésügyi Minisztérium kap felhatalmazást.

A 11. §-hoz

Az Fkb. 12. § (4) bekezdésének a Javaslat szerinti módosítása rendezi azt a kérdést, hogy a kiadott földek megközelítéséhez szükséges úthálózat területét a részarány-földtulajdonok terhére kell biztosítani. A földtulajdonos az aranykorona csökkentése miatt, ami végső soron a tulajdonának csökkentését jelenti, nem igényelhet kártalanítást. A Javaslat ugyanis abból indul ki, hogy az utak kialakítása a földrészletek megközelítéséhez szükséges és ezáltal éppen a tulajdonjog, illetőleg az abból eredő részjogosítványok gyakorlása alkotmányos lehetőségének megteremtése érdekében elkerülhetetlenül indokolt. Az érintettek tulajdonjoga - utak kialakítása nélkül - a földek megközelítése céljából útszolgalommal lenne korlátozható. A kialakításra kerülő utak tulajdonjogának kérdését egyébként az Fkb. 12. § (4) bekezdése már korábban eldöntötte, amikor kimondta, hogy a kialakítandó földrészletek megközelíthetősége érdekében kitűzött helyi közutak a települési önkormányzat tulajdonába kerülnek. Az utak fenntartásának költségei tehát az önkormányzatot terheli. A javasolt módosítás csupán a hivatkozott korábbi rendelkezések szükséges kiegészítését jelenti.

-----STARTING---POINT---VEGE---

A 12. §-hoz

A törvény a kihirdetését követő 15. napon lép hatályba.