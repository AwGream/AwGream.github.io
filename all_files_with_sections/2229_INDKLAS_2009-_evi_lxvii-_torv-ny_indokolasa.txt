2009. évi LXVII. törvény indokolása

a nemzeti agrárkár-enyhítési rendszerről és a kárenyhítési hozzájárulásról szóló 2008. évi CI. törvény módosításáról

-----STARTING---POINT---ALTALANOS--- 

Figyelemmel arra, hogy a klímaváltozás miatt hazánkban is az egyre szélsőségesebb időjárási körülmények (orkánszerű viharok, nagy kiterjedésű és erejű jégesők) sorozatos károkat okoznak a mezőgazdaságban, szükségessé vált e károk kárenyhítési törvényben történő kezelése. Ez az érintett szakmai érdekképviseleti szervek részéről is igényként fogalmazódott meg.

A tapasztalatok azt mutatják, hogy a jégeső miatti károkozásra az üzleti biztosítók csak az érintett termelők szűk körével kötnek biztosítási szerződést. Erre figyelemmel is indokolt a kárenyhítési rendszer kiterjesztése a jégesőre.

-----STARTING---POINT---RESZLETES---

Az 1-2. §-hoz

A jégeső által a mezőgazdasági termelésben okozott károk állami forrásból történő enyhítése az uniós jogszabályok értelmében állami támogatásnak minősül. Az ilyen célú állami támogatás elméletileg kétféle jogalap szerint nyújtható: egyrészt mezőgazdasági de minimis támogatásként, másrészt pedig az agrárkár-enyhítési rendszer keretében. A de minimis támogatás alacsony összege miatt (7.500 euró/termelő/3 év) csak korlátozottan alkalmazható, ezen túl pedig ezt a lehetőséget a 2007-es fagykár kezelésére számos mezőgazdasági termelő már kimerítette.

Az uniós szabályozás, ezen belül a mezőgazdasági állami támogatásokra vonatkozó 2006/C 319/01. számú közösségi iránymutatás elvileg lehetővé teszi a jégeső által okozott károk rendszerbe történő bevonását. A törvény erre figyelemmel kívánja kibővíteni az elemi károk körét.

A 3. §-hoz

A törvény 3. §-a a kifizetéssel összefüggő eljárás gyorsítását szolgáló rendelkezést tartalmaz, amikor elhagyja a kifizetési terv Európai Bizottság általi előzetes jóváhagyását. A jelenleg hatályos közösségi jogszabályok értelmében a tagállamnak ilyen kötelezettsége már nem áll fenn.

-----STARTING---POINT---VEGE---

A 4. §-hoz

A törvény átmeneti rendelkezései lehetővé teszik, hogy a törvény hatályba lépését megelőző időszakban jégeső miatt bekövetkezett káreseményekre is alkalmazni lehessen, ha azt a mezőgazdasági termelő az elháríthatatlan külső ok (vis maior) esetén alkalmazandó szabályokról szóló jogszabály szerinti módon igazolja, és azt a javaslat hatályba lépését követő tíz napon belül az agrárkár-megállapító szervhez bejelenti.

A 1857/2006/EK rendelet 20. cikk (1) bekezdésében foglaltak alapján a kárenyhítési rendszer alkalmazási körének a jégeső miatti károkozásra való kiterjesztését be kell jelenteni a Bizottságnál. A törvény hatályba léptető rendelkezései figyelembe veszik a közösségi jogszabályban kötelezően előírt 10 napos várakozási időt.