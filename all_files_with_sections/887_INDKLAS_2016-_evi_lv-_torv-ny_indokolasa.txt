2016. évi LV. törvény indokolása

egyes törvényeknek a szövetkezeti hitelintézetek integrációjával összefüggő módosításáról

-----STARTING---POINT---ALTALANOS--- 

A pénzügyi szektor stabilitása, a bizalom helyreállítása és fenntartása, valamint erősítése a pénzügyi szabályozás kulcskérdése. A pénzügyi szektorral szemben elvárás, hogy innovatív legyen, annak érdekében, hogy magasabb szinten, szélesebb körű igényeket és gyorsabban szolgáljon ki.

Ugyanakkor ez a kihívás a felügyeleti szerepkör jelentőségét is felértékeli. A változó gazdasági környezetben folyamatosan erősíteni kell a felügyeleti hatóság szerepkörét annak érdekében, hogy az új kihívásoknak megfeleljen, és lehetősége legyen kellő időben a megfelelő intézkedésekkel reagálni. Ez kiemelten fontos a pénzügyi stabilitás, a bizalom fenntartása, erősítése, ezáltal az ügyfelek, a betétesek és a befektetők fokozott védelme szempontjából.

Az intézményekre vonatkozóan megvalósuló egységes és erős felügyelet az ügyfelek bizalmát növeli, a transzparenciát tovább fokozza, és a stabilitást erősíti. Az integráció egy folyamat, amelynek keretében a szoros integráció lezárult. Ezt követően az integráció további kiteljesítése, a szövetkezeti hitelintézetek közösségének erősítése és a felügyelet ellenőrzésének kiterjesztése teszi szükségessé az integráció stabilabb és hatékonyabb működését, a közbizalom fenntartását és erősítését.

Mindezzel újabb lehetősége nyílik a szövetkezeti hitelintézeteknek, mint a vidék bankjainak a stabil, megbízható működésre, a bővülésre, valamint az ügyfelek magas színvonalú kiszolgálására.

-----STARTING---POINT---RESZLETES---

Az 1. §-hoz

A módosítás indoka az integrációs tagok kötelezettségei tekintetében a teljes körű egyetemlegesség megteremtése, a törvény hatályba lépése óta szükségtelenné vált törvényi előírások hatályon kívül helyezése, továbbá egyes rendelkezések pontosítása. A módosítás bevezeti a Központi Bank fogalmát, amely az integráció központi szervének funkcióját tölti be az Integrációs szervvel együtt. Pontosító, egyértelműsítő rendelkezés, amely rendezi a bevonandó, bevonható intézményi, társasági kört az összevont alapú felügyeleti szabályok alkalmazásához.

A 2. §-hoz

A módosítás a 20/A. § (8) bekezdése korábban hatályos rendelkezésének törlése miatt szükséges.

A 3. §-hoz

A módosítás a Központi Bank fogalmának bevezetése miatt szükséges, továbbá a módosítás alapján a Felügyelet előzetes hozzájáruló nyilatkozata is szükséges új integrációs tag felvételéhez.

A 4. §-hoz

A módosítás a Központi Bank fogalmának bevezetése miatt szükséges.

Az 5. §-hoz

Az Integrációs Szervezet közgyűlésének kizárólagos hatásköreit a törvényben indokolt meghatározni.

A 6. §-hoz

A pénzügyi közvetítőrendszer egyéb intézményeihez hasonlóan rendezi a törvény az Integrációs Szervezet igazgatósági tagjainak felelősségét a hatáskörök gyakorlása tekintetében.

A 7. §-hoz

A teljes körű egyetemleges felelősségen alapuló szoros integráció létrejöttével és a szövetkezeti hitelintézetek integrációjáról és egyes gazdasági tárgyú jogszabályok módisításáról szóló 2013. évi CXXXV. törvény (a továbbiakban: Szhisz.) tekintetében megteremtett felügyeleti hatáskörök miatt az MNB-nek új felügyeleti megközelítést kell kialakítania. A felügyelés fókuszát a kialakuló rendszer konzisztens és prudens működésére kell irányítani.

Az Integráció központi szervezetei is jogosultak, illetve - az MNB felhívására is - kötelezettek ellenőrzésre a tagintézményeknél, ennek okán a kötelező ötéves átfogó ellenőrzés tárgya az összevont alapú megfelelés ellenőrzésére terjed ki a jövőben. A törvény módosítását követően a szövetkezeti hitelintézeteknél nem kell egyedi alapon lefolytatni az ötévenkénti átfogó vizsgálatot, hanem tekintetükben az MNB-nek csoportvizsgálat keretében a szövetkezeti hitelintézetek integrációja egészét figyelembe véve az összevont alapú megfelelést kell ellenőriznie. Ez a rendelkezés biztosítja a felügyeleti tevékenység számára a kockázatokat kellő mértékben figyelembe vevő keretrendszert.

A 8. §-hoz

A törvényben átvezetésre kerülnek a Központi banki funkció bevezetésével kapcsolatos koncepcionális és szövegszerű módosítások annak érdekében, hogy Integrációs szervezet kibővített hatásköreivel kapcsolatos összhang biztosított legyen. A felügyeleti jogköröket a Felügyelet gyakorolja az integráció tagintézményei, valamint az Integrációs Szervezet felett. Így az Integrációs Szervezet működésére, tőkehelyzetére, stabilitására kiható döntései kizárólag a Felügyelet előzetes jóváhagyása mellett hozhatóak meg.

A 9. §-hoz

A módosítás a hatályon kívül helyezések tekintetében technikai jellegű, a már lezajlott jogutódlásokra vonatkozó rendelkezések további szerepeltetése a törvényben nem indokolt. Az új rendelkezés a szoros integráció létrejöttét megelőzően kizárt hitelintézetek tekintetében megtérítési kötelezettséget ír elő az Integrációs szervezet számára a korábbi intézményvédelmi alapoktól átvett vagyonok terhére.

A 10. §-hoz

A módosítások a Felügyeleti mérlegelési jogkörök kiteljesítését szolgálják, illetve technikai jellegűek.

A 11. §-hoz

A módosítás az integrációs intézményvédelmi mechanizmusok hatékonyabbá tételét célozza, illetve a Felügyeleti jóváhagyási jogkörök tárgykörének kiszélesítésével megteremti az összhangot az integráció felett gyakorolt felügyeleti tevékenységgel.

A 12. §-hoz

A módosítások technikai jellegűek. A 17/K. § módosítása alapján a jövőben minden takarékszövetkezet egy fő belső ellenőrt köteles foglalkoztatni és megszűnik annak lehetősége, hogy a belső ellenőr több intézmény lásson el feladatokat.

A 13. §-hoz

A módosítások a Központi banki funkció bevezetéséhez kapcsolódnak, illetve hatályon kívül helyezik a már szükségtelenné vált átmeneti jellegű jogszabályi rendelkezéseket.

A 14. §-hoz

A módosítás az integrációs szervezet keretében megvalósuló egyetemleges kötelezettségvállalás körét szélesíti ki, illetve hatályon kívül helyezi a már szükségtelenné vált átmeneti jellegű jogszabályi rendelkezéseket.

A 15. §-hoz

A belső ellenőrzés, a kockázatviselő közösség további erősítése, valamint a felügyeleti ellenőrzés elősegítése érdekében az integráció egyes intézményei esetében szükséges megfelelő válságkezelési terv kidolgozása, amellyel egy egyedi intézményt érintő zavar esetén is lehetőség nyílik a hatékony és gyors válságkezelésre, amely az ügyfelek érdekeit is megfelelően védi, és amellyel elkerülhető a betétek befagyása. Ez egyben az intézmények egészséges működésének helyreállítását is szolgálja.

A 16. §-hoz

Szövegcserés módosítások a Központi Bank szabályozásával összhangban.

A 17. §-hoz

A jogalkotási felhatalmazás a Központi banki funkció bevezetéséhez kapcsolódik, és a központi bank kilépése, kiválasztása, kizárása tekintetében szükséges részletszabályokra vonatkozóan biztosít rendeletalkotási jogkört a miniszter számára.

Az Integrációs szervezet az Alapszabályát már maga határozhatja meg, ezért indokolatlan a továbbiakban azt a törvény mellékleteként szerepeltetni.

A 18-21. §-hoz

A módosítások megteremtik az összhangot az Szhisz. módosítással, biztosítják az Országos Betétbiztosítási Alap kártalanítási kötelezettségeinek érvényesíthetőségét az Integrációs szervezet valamennyi tagjával és a Tőkefedezeti Alappal szemben.

-----STARTING---POINT---VEGE---

A 22. §-hoz

Hatályba léptető rendelkezés.