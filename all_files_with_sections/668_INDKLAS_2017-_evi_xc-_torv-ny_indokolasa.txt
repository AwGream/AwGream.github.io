2017. évi XC. törvény indokolása

a büntetőeljárásról

-----STARTING---POINT---ALTALANOS--- 

I. Bevezetés

A büntetőeljárás egy jogállamban nem pusztán a büntetőhatalom gyakorlásának eszköze, az anyagi büntetőjoggal együtt értéket véd és maga is értékeket hordoz. Ennek szellemében a büntetőjogi reform utolsó elemének, az új büntetőeljárási törvénynek is annak a megjelenítésére kell törekednie, hogy a magyar nemzet alkotmányos hagyományai önálló értéket képviselnek. A büntetőjogi reform többi kódexéhez hasonlóan az új büntetőeljárási törvényt is a „megőrizve haladni” gondolata hatja át.

A törvény megőrzi a kontinentális jogrendszeren alapuló magyar eljárásjogi hagyományokat, ám elismerve a bűnözés elleni hatékony fellépés igényeit, az eljárásjogi hagyományoktól el nem távolodó, de a jogi evolúció vívmányait megteremtő korszerűsítést céloz. A törvény meghagyja a jelenleg hatályos törvény azon értékeit, amelyek működőképesek, és amelyekkel kapcsolatosan sem a joggyakorlat, sem a jogtudomány, sem újabb külföldi tapasztalatok nem vetik fel a változtatás igényét. A magyar igazságszerető és igazságkereső nép, az anyagi igazságon alapuló büntetőjogi felelősségre vonás pedig alapértéke a jelenleg hatályos eljárási törvényünknek.

A megőrzés ugyanakkor nem jelent elzárkózást sem a hibák javításától, sem az olyan, az opportunitás bővítésére irányuló hazai és nemzetközi tendenciáktól, amelyek az eljárások időszerűségét és az igazság kiderítését egyaránt hatékonyan szolgálják. Ha az igazság kiderítése nélkül elképzelhetetlen a büntető igazságszolgáltatás, azt olyan eljárási rendszerben kell biztosítani, amely a garanciák feltétlen érvényesülésével megalapozza az eljárásban résztvevők egymás iránti bizalmát, és amelyben a felek eljárási cselekményeinek irányát a tisztességes eljárás elve jelöli ki. Az igazság időszerű feltárása ugyanis csak olyan strukturális és részletszabályokban megjelenő újításokkal képzelhető el, amelyek az eljárásban résztvevők együttműködésének ösztönzésére és a visszaélésszerű joggyakorlás lehetőségének kizárására építenek.

II. Miért van szükség új büntetőeljárási törvényre?

Az Országgyűlés az új Büntető Törvénykönyvvel (a Büntető Törvénykönyvről szóló 2012. évi C. törvény, a továbbiakban: Btk.) és az új büntetés-végrehajtási kódexszel az anyagi és a büntetés-végrehajtási jog szabályait már új, biztos alapra helyezte. Amíg azonban nincs elrendezve, hogy a bűncselekmény elkövetésétől a büntetés végrehajtásáig hogyan kell eljutni, addig a büntetőjog szigorának sem lehet következetesen érvényt szerezni.

Jelentős társadalmi igény mutatkozik továbbá az eljárások időszerű befejezése, valamint a büntető igazságszolgáltatás hatékony működése iránt, melynek lényege, hogy a bűncselekmények elkövetőit - de csak őket - kivétel nélkül, minél kevesebb társadalmi ráfordítás mellett, tisztességes eljárásban vonják felelősségre. Szükségszerű, hogy az állam minden eddiginél jobban kifejezze: a sérelmet szenvedett fél mellé áll, és a büntetőeljárás lefolytatását érdemben elősegítőkre is partnerként tekint. A büntetőeljárások gyakorlatában nyilvánvalóvá kell válnia, hogy bűncselekmények elkövetése nem kifizetődő tevékenység, a bűnös úton elért gazdagodás nem tartható meg.

A büntetőeljárásról szóló 1998. évi XIX. törvényt (a továbbiakban: Be.) az elfogadása óta 89 törvény és 15 alkotmánybírósági határozat érintette, ezek összesen közel 2000 helyen változtatták meg a szöveget, ezért a Be. mind alapvető megoldásaiban, jogintézményeiben, mind pedig az egyes részletszabályait tekintve jelentős koherencia problémákkal küzd, sok helyen alappal kérhető rajta számon a következetlenség. Emellett számos újonnan bevezetett jogintézmény - legalábbis a hatályos formájában - nem váltotta be az eredetileg hozzá fűzött várakozásokat (pl. óvadék, távoltartás, tárgyalásról lemondás, kiemelt jelentőségű ügyek külön eljárása), ezért ezek átfogó, egységes szempontok szerinti rendszerezése elengedhetetlen.

Az Alaptörvénynek, valamint Magyarország nemzetközi jogi és európai uniós tagságából eredő kötelezettségeinek való megfelelés nyilvánvalóan garanciális minimumot jelent. Azokat a korszerű külföldi tapasztalatokat és megoldásokat pedig, amelyek minden hivatásrend egyetértésére számíthatnak, már nem lehet probléma nélkül beépíteni a Be.-be, mivel a további módosítások a törvény felépítését csak tovább tördelnék.

III. A büntetőeljárási reform főbb irányai

A Be. széttöredezett, sok esetben következetlen szabályozása helyett a törvény az egész büntetőeljárást egységes szempontok szerint, az egyes eljárási szakaszok (nyomozás, első és másodfokú bírósági eljárás stb.) és az eljárási szakaszokon belül az egyes jogintézmények tekintetében is egymásra épülő elemek rendszereként építi fel. A törvény kiemelt célja a büntetőeljárások időszerűségének javítása pl. egyes külön eljárások - így a bíróság elé állításos, az egyezségi, illetve a büntetővégzéses eljárások - hatékonyabbá tételével.

A funkciómegosztás következetesebb érvényesítésének eredményeként hangsúlyosabban megjelenik, hogy a vád bizonyítása nem a bíróság feladata, a vádért egyértelműen a vádló viseli a felelősséget, ezért az elsőfokú bíróság - a jelenlegi gyakorlat szerinti - hatályon kívül helyezések útján nem lesz számonkérhető, ha a vádló nem tett eleget a vád bizonyítására irányuló kötelezettségének. A funkciómegosztásra épülő szemlélet továbbá a védelemtől is a bírósági eljáráshoz méltó felkészültséget követel meg, hiszen a bíróság előtti egyenlőség nem csak a jogosultságokban, hanem a kötelezettségekben is megnyilvánulhat.

A büntetőeljárás hatékonyabbá tételét segíti elő az egységes szabályozású, de kellően rugalmas, az egyszerű megítélésű ügyek szelektálására valóban alkalmas nyomozás. A törvény az elsőfokú bíróság eljárásában kiemelt szerepet tulajdonít az előkészítő ülésnek, amelynek eredményeként a bizonyítás lefolytatása valóban tervezhető lesz, és érdemi korlátjává válhat az időhúzásra alkalmas perbeli cselekményeknek. A másodfokú bíróság felülbírálati jogkörének megváltoztatása a hatályon kívül helyezések és megismételt eljárások erőforrás-pazarló gyakorlatának helyesbítésére törekszik, azt ösztönözve, hogy a büntetőeljárásban szükségtelen ismétlések nélkül szülessen jogerős döntés.

A törvény kiemelt hangsúlyt fektet a terhelti együttműködésre. Az időszerűség és a pergazdaságosság elveinek megfelelve az európai államok többsége eljutott annak felismerésére, hogy pragmatikus szempontok alapján érdemes eltérően kezelni azokat az ügyeket, amelyekben a terhelt beismer, azokkal az eljárásokkal szemben, amelyekben a tagadó terhelt bűnösségét kell bizonyítani. A beismerés egyben lehetőséget teremt a terhelttel való együttműködésre, melyben valamennyi fél és a társadalom egésze érdekelt, hiszen az a hatóságok oldalán idő- és költségmegtakarítást, a terhelt oldalán enyhébb szankcionálást, a sértett oldalán biztos jóvátételt eredményez, egyben azt az üzenetet közvetíti, hogy a bűncselekmény elkövetőjét valóban felelősségre vonják. Ezzel rövid időn belüli, lényeges gyorsítás és hatékonyság-növelés várható. Az új eljárási törvényben a beismerés és a terhelt együttműködési szándéka kétféle megegyezéshez vezethet. Az első esetben az ügyész, a terhelt és a védő a nyomozási szakban a bíróságtól függetlenül formális egyezséget köthet a bűnösség beismeréséről. A bíróság ekkor az egyezség törvényességét az egyszerűbb elbírálást lehetővé tevő külön eljárás keretein belül vizsgálhatja, annak tartalmát nem változtathatja meg, az egyezséget jóváhagyja, vagy elutasítja. A másik eset a vádemelést követően kialakuló egyezség, amely valójában nem eredményez formális megállapodást, inkább a terhelt jóváhagyását, belenyugvását igényli. Közös eleme az egyezség két válfajának, hogy a tényállás és a jogi minősítés nem lehet megállapodás tárgya, azt az ügyész közli a felekkel, kizárólag a joghátrányról és a járulékos kérdésekről lehet egyeztetni.

A törvény megteremti annak a feltételeit, hogy a büntetőeljárásban a sértettek, ha ezt igénylik, az egyéni jellemzőiken alapuló megkülönböztetett bánásmódban részesülhessenek. A büntetőeljárásban a sértett határozott törvényi támogatásban részesül, lehetőséget és segítséget kap ahhoz, hogy az őt ért sérelmeket előadhassa, ezáltal feldolgozhassa, és jóvátételi igényének érvényt szerezhessen. Mindezen lehetőségek igénybevétele azonban nem lehet kötelezettség, ezért a törvény a kierőszakolt jogérvényesítés helyett a kíméletet helyezi előtérbe, a sértett személyes belátásában bízva. A büntetőeljárás egyéb résztvevői is több lehetőséget kapnak arra, hogy az eljárás hátráltatása nélkül az őket érintő körben a büntetőeljárás kérdéseibe beleszólhassanak, a sérülékeny csoportba tartozó személyek érdekei pedig fokozott védelemben részesülnek.

A törvény a nagy ívű, reform jellegű változtatások mellett sok kisebb, kevésbé látványos, de összhatását tekintve jelentős módosítást is tartalmaz.

IV. A törvény legfontosabb újításai

Alapvető rendelkezések

A törvény szerkezeti felépítése a Be. hatályos megoldását követi. A hazai eljárási kódexek hagyományainak megfelelően elsőként a büntetőeljárási jog alapelveit megfogalmazó alapvető rendelkezéseket rögzíti. A törvény ugyanakkor nem tartalmazza azokat az Alaptörvényben is rögzített szervezeti jellegű alapelveket, amelyek büntetőeljárás-specifikus vonásokkal nem rendelkeznek, különösen, ha ezek a büntetőügyben eljáró hatóságok jogállására vonatkozó törvényekben is fellelhetőek. A szervezeti elvek mellett azon működési alapelvek nevesítése sem szükségszerű, amelyeket szintén az Alaptörvény fektet le, ugyanakkor nem vonatkoznak általánosságban az egész büntetőeljárásra, vagy számos kivételt szükséges biztosítani.

Ennek megfelelően a törvényben nem szerepel a hatalmi ágak elválasztásából eredő bírói függetlenség és a bírák kizárólag törvény alá vetettsége, a társas bíráskodás, az ítélkezésben való társadalmi részvétel, a törvény előtti egyenlőség, a büntetőeljárás törvényességének elve, a bíróság eljárásához való jog, a tárgyalás közvetlenségének, nyilvánosságának és szóbeliségének elve, a jogorvoslathoz való jog és a tájékoztatáshoz való jog.

A jogalkalmazás biztos alapokra helyezése érdekében azonban mindenképp indokolt megjeleníteni a kizárólag a büntetőeljárásra vonatkozó, a kodifikációval kitűzött „eszményi” büntetőeljárás lényegét megragadó alapelveket. Így az alapvető rendelkezések közül nem hiányozhat a funkciómegosztás, a vádelv, az ártatlanság vélelme, ehhez kapcsolódóan a bizonyítási teher és az in dubio pro reo elve, a védelemhez való jog, a hivatalból való eljárás, a büntetőeljárás akadályai, a büntetőjogi felelősség önálló elbírálása, az alapvető jogok, különösen az emberi méltósághoz, a szabadsághoz és a személyi biztonsághoz való jog védelme, továbbá az anyanyelv használatának biztosítása és ezzel összefüggésben a büntetőeljárás nyelve.

A bíróság hatásköre, illetékessége, összetétele és a kizárás

A törvény a Be. bírósági hatáskörre vonatkozó szabályozásán lényegesen változtat akként, hogy az újonnan bevezetésre kerülő, gazdálkodással összefüggő kiemelt bűncselekmények kategóriáját a törvényszék hatáskörébe utalja abból a megfontolásból, hogy ebbe az ügycsoportba speciális szaktudást, illetve felkészültséget igénylő bűncselekmények tartoznak. A törvény a bíróságok összetételére vonatkozóan gyökeresen új szabályozást vezet be, amelynek lényege, hogy az ülnökök részvétele az ítélkezésben csak szűk körben marad meg, ott, ahol jelenlétük valódi garanciát jelent. Ilyen a fiatalkorúak elleni büntetőeljárás, valamint a katonai büntetőeljárás. Az elsőfokú eljárásban főszabályként - hatáskörre tekintet nélkül - egyesbíró jár el, akinek azonban megvan a lehetősége arra, hogy meghatározott szempontok alapján tanácsot alakítson, ha ezt indokoltnak tartja. A törvényben megjelenő új szervezőelv alapján a bírói tanács főszabály szerint szakbírákból áll, és a jövőben - szűk körű kivételtől eltekintve - nem lenne lehetőség öt- vagy többtagú tanács alakítására. A törvény előírja, hogy az elsőfokú bíróság gazdálkodással összefüggő kiemelt bűncselekmény miatt három hivatásos bíróból álló tanácsban jár el, a tanács egy tagja a törvényszék gazdasági kollégiumának kijelölt bírája. E bűncselekmény csoport esetén, másodfokon és harmadfokon is lehetőség van az ügy öt hivatásos bíróból álló tanácsa elé utalására.

Az eljárások rosszhiszemű elhúzásának megakadályozása érdekében jelentős újítás, hogy csak az eljáró bíróval szemben lehet megfogalmazni a kizárási indítványt, a bírósággal szemben nem.

A büntetőeljárásban részt vevő személyek és az eljárási cselekményekre vonatkozó általános rendelkezések

A törvény a büntetőeljárásban részt vevő személyeket érintő szabályozás körében a sértetteket érintően szemléletváltást tartalmaz, egyebekben az új rendelkezések dogmatikai szempontból letisztultabb, egyben a gyakorlat számára kezelhetőbb formát kapnak. A sértettek érdekeinek hatékonyabb védelme jegyében a törvény megőrzi, továbbviszi az áldozatvédelem körében már kialakított vívmányokat, amelyek erősítik a sértetti jogokat, valamint az őket megillető eljárási garanciákat. A törvény további jogosultságot kíván teremteni a sértettek számára azáltal, hogy lehetőséget biztosít arra, hogy az eljárás kezdetén kinyilváníthassák, kérik-e az elkövető megbüntetését, és nyilatkozatban fejthessék ki, hogy a bűncselekmény következtében milyen hatások érték őket, ezzel is megkönnyítve a sérelmükre elkövetett bűncselekmény feldolgozását. A törvény - egyebek mellett - a „segítők” gyűjtőfogalom alatt egységes megközelítésben szabályozza újra azon személyi kört, akik a büntetőeljárásban érintettek helyett vagy mellett - például törvényes képviselőként, jogi képviselőként, vagy támogatóként - eljárhatnak. A törvénynek ugyancsak célja, hogy a büntetőeljárásban részt vevő személyek jogait és kötelezettségeit egységesen, a büntetőeljárás egészére irányadó módon rendezze, elkerülendő az egymásnak ellentmondó, felesleges és nehezen kezelhető széttagolt szabályozást.

Az eljárási cselekményekre vonatkozó általános rendelkezések körét érintően a célkitűzés az adminisztratív jellegű szabályoknak az eljárásjogi törvényből történő elhagyása, egyúttal a törvényben rendezendő kérdéskörök egyszerűsítése. Így például a jelenleg elkülönülten, és eljárási szakaszonként indokolatlanul széttagoltan szabályozott másolatkiadás és iratmegismerés kérdését a törvény egységesen az eljárás ügyiratainak megismeréseként rendezi. A megismerési jogosultság egységesítése mellett ugyanakkor a megismerés biztosítása - ide értve a másolatkiadás szabályait is - alacsonyabb szinten is megnyugtató módon szabályozható kérdés.

A törvény a hatályos szabályozás korlátait kiszélesítve jelentős mértékben újraszabályozza az eljárási cselekmények telekommunikációs eszközök használatával történő lefolytatását. A technológia-semleges megoldás célja, hogy különböző helyszínek között ne csak egyes kihallgatások és meghallgatások, hanem az eljárásban részt vevő személyek teljes körű jelenléte is biztosítható legyen, továbbá ez a megoldás a tárgyaláson kívül a büntetőeljárás menete alatt bármikor és az eljárási cselekmények bármely formájában alkalmazhatóvá váljon. A korszerűség, az időszerűség, a költséghatékonyság és a büntetőeljárásban részt vevő személyek - elsősorban a sértett - védelmének kiemelt támogatása mellett a telekommunikációs eszközök használata a büntetőeljárási garanciák sérelmével nem jár, a szabályozás a terhelt tárgyaláshoz való jogát, vagy épp a közvetlenség elvét is érvényre juttatja.

A bizonyítás

A törvény a büntetőeljárási szabályozás alapjait továbbra is „A bizonyítás” című részben rögzíti. Ugyanakkor az egyes eljárási szakaszokról szóló fejezetekben, a kényszerintézkedéseket szabályozó fejezetekben, vagy a leplezett eszközöket meghatározó fejezetekben is találhatók szükségszerűen bizonyítással kapcsolatos rendelkezések. A bizonyítás rész így a bizonyítás alapvető elveit, a bizonyítási eszközöket és a bizonyítási cselekményeket foglalja össze és az említett különálló fejezetek szabályrendszerével együtt képezi a bizonyítás alanyai számára rendelkezésre álló „eszközök” katalógusát.

A kodifikáció irányelveire figyelemmel a törvény egy korszerű, vegyes rendszerű eljárás kialakítását célozza, amelyben az inkvizitórius és az akkuzatórius jegyek a legelőnyösebb formában keverednek, és amelyben a kontradiktórius elemek hangsúlyosabb szerepet kapnak. Ennek jegyében a törvény rendezi a hatályos törvény bizonyítási rendszerének anomáliáit, következetesebbé téve a bíróság bizonyítási szerepét. A törvény szerint a büntetőeljárásnak több eljárási szereplő tevékenységén keresztül biztosított célja az igazság kiderítése, a döntéseket valósághű tényállásra kell alapozni. A törvény strukturális jelentőségű újítása a bíróság tényállás-tisztázási kötelezettségének újragondolása. A bíróság a tényállás tisztázása során bizonyítási eszközt indítvány alapján szerezhet be, ennek hiányában nem köteles bizonyítási eszközök beszerzésére, és megvizsgálására.

Az egyes bizonyítási eszközöket illetően a törvény számos újítást vezet be. A bizonyítási eszközök taxatív felsorolását megtartva új bizonyítási eszközként határozza meg az elektronikus adatot és önálló bizonyítási eszközként nevesíti a pártfogó felügyelői véleményt. A cél a jövő kihívásaira választ adni képes bizonyítási eszközök biztosítása, ezért az elektronikus adatra további eljárási cselekmények, így a lefoglalás különleges szabályai épülnek. A törvény az egyes bizonyítási eszközök szabályainak rendszerét is észszerűsíti, így pl. a tanú és terhelt kihallgatásának szabályait. Emellett a bizonyítási cselekmények között helyezi el újdonságként a közvetett bizonyíték beszerzésére irányuló műszeres vallomásellenőrzést.

A törvény a szakértői bizonyítás szabályait jelentős mértékben átalakítja, így pl. az eljárások elhúzódása megakadályozása érdekében a szakértők kirendelésének és a szakvélemények értékelésének folyamatát a megfontolt és időszerű döntés érdekében észszerű mederbe tereli.

A bűnüldözési célú titkos információgyűjtés és a titkos adatszerzés új rendszere

A törvény egyik legjelentősebb nóvumának tekinthető a bűncselekmények felderítése és bizonyítása érdekében folytatható titkos információgyűjtés jelenleg a nyomozó hatóság ágazati jogszabályaiban elhelyezett szabályainak teljes integrálása a büntetőeljárási törvénybe. A törvény jelentős modellváltást hajt végre, amellyel a párhuzamos, büntetőeljáráson kívüli és büntetőeljárás keretében folytatott titkos információszerzés szabályozásának a szétválasztottságából, eltérő törvényekben, különböző megfogalmazású szövegezéssel való elhelyezéséből fakadó számtalan gyakorlati, jogalkalmazási probléma, akadály elháríthatóvá válik.

Az új szabályozás megszünteti a titkos információgyűjtés és titkos adatszerzés kettősségét, és ezzel a bizonyítékok elvesztésének lehetőségét - mint a bizonyítás ellehetetlenülésének gyakori okát - jelentős mértékben lecsökkenti, egyben világossá teszi, hogy - az eddigiektől eltérően - egy konkrét személlyel szemben bűnüldözési célból nem folyhat lényegében korlátlan ideig bírói engedélyhez kötött titkos információgyűjtés, ennek a határideje minden esetben maximalizált.

A törvény szakít azzal a szemlélettel, amely a titkos információgyűjtést és a titkos adatszerzést quasi elkülönült eljárási folyamatként tekintette. A titkos információgyűjtés és titkos adatszerzés különleges eszközei és módszerei a bizonyítási eszközök és cselekmények katalógusát gazdagítják, egységesen szabályozva és törvényi szinten biztosítva a szükségesség-arányosság követelményéhez igazodó kivételes alkalmazás feltételrendszerét is. A törvényben a leplezett eszközök három csoportot képeznek attól függően, hogy alkalmazásuk bírói vagy ügyészi engedélyhez kötött vagy alkalmazásukhoz ilyen engedélyre nincs szükség.

A törvényben kialakított eljárási rendszer biztosítja annak lehetőségét, hogy a nyomozás elrendelését megelőzően, de már a büntetőeljárás keretein belül a bűncselekmények gyanújának megállapítása vagy kizárása érdekében, rövid határidőn belül egyfajta előzetes felderítés legyen alkalmazható. Ezen eljárás során csak olyan leplezett vagy nyílt eszközök alkalmazására lesz lehetőség, amelyek a bűncselekmény gyanúját még nem feltételezik. Tehát a büntetőeljárásban megjelenne egy új eljárási szakasz a nyomozás előtt: ez az előkészítő eljárás, amelyet az ügyészség és a nyomozó hatóság mellett a rendőrség belső bűnmegelőzési és bűnfelderítési feladatokat ellátó szerve, valamint a terrorizmust elhárító szerve is végezhet a nyomozás elrendeléséről szóló döntés meghozatalához szükséges információk összegyűjtése érdekében, és amely korlátozott ideig folytatható.

Jelentős újításnak minősül az is, hogy a bűnüldözési célú titkos információgyűjtés folyamatába az ügyész a korábbiakhoz képest jobban bekapcsolódik majd, egyben a törvény biztosítja annak lehetőségét, hogy az ügyész tudta és felügyeleti lehetősége nélkül bűncselekményt érintő titkos információgyűjtést a rendőrség, illetve a Nemzeti Adó- és Vámhivatal (a továbbiakban: NAV) ne folytathasson. Ez jelentős és a jogalkalmazók egy része által is elvárt változás, amely nagymértékben hozzájárulhat ahhoz, hogy a titkos eszközök alkalmazása során beszerzett adatok, bizonyítékok eljárási okokból ne vesszenek el.

A személyi szabadságot érintő kényszerintézkedések

A személyi szabadságot érintő kényszerintézkedések rendszere kapcsán a törvény mind a részletszabályok, mind a törvény szerkezeti felépítése során a fokozatosság elvét hangsúlyozza.

A törvény az őrizet szabályai között - külföldön jól bevált minták alapján - újdonságként jeleníti meg, hogy e kényszerintézkedés tettenérés esetén is alkalmazható, amennyiben az elkövető személyazonossága nem állapítható meg. Szintén újdonság, hogy nemcsak a letartóztatás valószínűsítése esetén, hanem más - a személyi szabadság korlátozásával járó - kényszerintézkedés esetén is helye lehet az őrizetbe vétel elrendelésének.

Az előzetes letartóztatás elnevezése a kényszerintézkedés pontosabb megjelölése érdekében letartóztatásra változik. Az elrendelés okaira és a tartamára vonatkozó legtöbb szabály tartalmilag nem módosul, azonban a jogértelmezés könnyítése érdekében jelentősen egyszerűsödnek. A letartóztatás felső határa továbbra is egy, kettő, három, illetve négy év. Kivétel marad az az eset, amikor a terhelt ellen életfogytig tartó szabadságvesztéssel is sújtható bűncselekmény miatt folyik eljárás, ilyenkor a letartóztatásnak nincs felső határa.

A törvényben a letartóztatás reális és valóságos alternatívájaként jelenik meg a bűnügyi felügyelet, amely gyűjtőfogalomként magában foglalja a Be.-ben is szabályozott házi őrizetet, lakhelyelhagyási tilalmat, valamint a bűnügyi eltiltást és jelentkezési kötelezettséget.

A hatályos szabályozáshoz képest jelentősen módosul az óvadék intézménye, amely a törvény rendszerében a bűnügyi felügyelet, illetve a távoltartás magatartási szabályainak megtartását biztosító eszközzé alakult át. Ezzel jelentősen bővül és egyszerűsödik az óvadék alkalmazásának lehetősége. A törvény ezzel is jelezni kívánja, hogy a letartóztatások számát az európai trendeknek megfelelően indokolt a minimálisra csökkenteni és a letartóztatást valóban csak a legszükségesebb esetekre korlátozni.

A vagyont érintő kényszerintézkedések

A törvény nagyobb részt a Be. struktúrájára épül, nem helyezi új alapokra a vagyoni jogokat érintő kényszerintézkedések rendszerét, azonban az egyes kényszerintézkedések szabályait jelentős mértékben újrafogalmazza és koherens rendszerbe helyezi.

A törvény egyik kiemelkedő újítása, hogy kialakítja a lefoglalt és zár alá vett vagyon kezelésének - eddig hiányzó - törvényes alapjait, olyan szabálykörnyezetet teremtve, amelyben elérhetővé válik, hogy a vagyoni kielégítést szolgáló vagyontárgyak a büntetőeljárás gyakorta hosszabb tartama alatt se veszítsenek értékükből. A törvény ennek szellemében bevezeti a lefoglalt dolog és a zár alá vett vagyon megváltásának a lehetőségét is.

A törvény másik hangsúlyos újítása, hogy szakít a bűncselekményből eredő vagyon visszaszerzésének a Be.-ben kialakított, a büntetőeljárással párhuzamos és ekként nehézkes külön eljárásként történő szabályozásával és a vagyon-visszaszerzést a büntetőeljárás szerves részévé teszi. A törvény újításaként a bűncselekményből eredő vagyon visszaszerzésének a nyomozás során hangsúlyosabb szerep jut, a vagyon visszaszerzéséért felelős szervek a nyomozást folytató szervekkel szoros együttműködésben folytathatják tevékenységüket.

A törvény megteremti az olyan új típusú (virtuális) vagyoni formák biztosításának lehetőségét, amelyek a bűncselekményből eredő vagyon elrejtésének új módjai lehetnek. A törvény új rendelkezései alapján lehetővé válik az olyan virtuális vagyonelemek lefoglalása, mint a bitcoin vagy az elektronikus pénz speciális formái.

A törvény újításai közül kiemelhető, hogy megtartja a kényszerintézkedések elrendelése feletti igazságszolgáltatási kontrollt, de emellett az eljárás hatékonyságát és gyorsaságát szolgáló intézményeket vezet be. Ilyen, hogy a vagyonelkobzás érdekében az ügyészség vagy a nyomozó hatóság is elrendelheti a zár alá vételt a százmillió forintot nem meghaladó vagyonra, de e döntése elleni jogorvoslatról a bíróság határoz.

A nyomozás

A nyomozás jelenlegi rendszerével szemben felmerülő kifogások alapvetően két kiindulópontra vezethetők vissza, egyrészt a nyomozó hatóság és az ügyészség kapcsolatára, másrészt a nyomozás során beszerzett adatok, információk, bizonyítási eszközök bírósági eljárásban történő felhasználhatóságára.

A törvény a nyomozást két fő szakaszra különíti el, felderítésre és vizsgálatra, amely megoldást jelent a felelősségi körök és ehhez kapcsolódó eszközrendszerek világos elhatárolásához. A nyomozás két szakasza közötti cezúrát a terhelt bekapcsolódása jelenti, hiszen más típusú feladatokat és kompetenciát követel meg egy ismeretlen bűncselekmény feltárása, mint egy megalapozottan gyanúsítható személy büntetőjogi felelősségének vizsgálata.

A felderítés szakaszának jellemzője, hogy viszonylag kötetlen formával az adatok - nem elsődlegesen a bizonyíték - gyűjtésére koncentrál. Az e körben rendelkezésre álló nagyobb szakismeret és apparátus miatt ez a szakasz a nyomozó hatóság önállóságával, az ügyészség relációjában a törvényességi felügyeletre jellemző ügyészi jogosítványokkal jellemezhető. Ezzel szemben a vizsgálat tényleges ügyészi irányítás mellett, a konkrét személlyel szembeni vádemelés eldöntéséhez szükséges bizonyítási eszközök beszerzésére irányul, ami a „kétszeres bizonyítás” visszaszorítására irányuló jogalkotói törekvést is tükrözi. E koherens szabályozás megteremti a lehetőségét a tömegesen előforduló, egyszerűbb megítélésű ügyek hatékonyabb, gyorsabb elintézésének, a bonyolult ügyek - megfelelő ügyészi kontroll melletti - eredményesebb lefolytatásának. Ezzel a büntetőeljárásban szükségtelenül felhasznált erőforrások, valamint az igazságügyi hatóságok terhei is csökkenthetők.

A Be. hatálybalépése óta a büntetőpolitikai hangsúlyok fokozatosan áttevődtek a vádemelésről az elterelő intézményekre, ezzel párhuzamosan pedig csökkent a hagyományos értelemben vett vádemelések száma. A hatályos rendszer szerint a nyomozás befejezése és az önálló ügyészi szak formális elkülönülése azonban késleltette és nehezítette az elterelő intézmények alkalmazását, mert az elterelés sikertelensége esetén nem volt lehetőség kiegészítő nyomozás végzésére, így az elterelésre csak teljes egészében lefolytatott nyomozást követően kerülhetett sor. A nyomozásban való ügyészi részvétel újraértelmezésének köszönhetően szükségtelen az ügyészi szak fenntartásával formális eljárási cselekményekkel késleltetni az érdemi döntés meghozatalát, emiatt a „Vádemelés” címmel szereplő fejezet csak a vádemelésre vonatkozó szabályokra szűkül, további intézményei a nyomozásba integrálódnak.

A büntetőeljárások hatékonyságának javulása várható attól, hogy az elterelő intézmények beépülnek a nyomozásba. Sikertelen elterelés esetén - vádemelés nélkül - folytatható a nyomozás, ellenkező esetben pedig jelentős erőforrás-megtakarítással jár, hogy az így utóbb szükségtelennek bizonyuló nyomozási cselekményeket nem kell elvégezni. A törvényben a közvetítői eljárás, és a korábbi vádemelés elhalasztását felváltó feltételes ügyészi felfüggesztés egy sorba kerül más, a nyomozás során alkalmazható felfüggesztési okokkal, a vádemelés részbeni mellőzése a nyomozás részbeni mellőzésének megfelelő megszüntetési okként marad fenn.

A közvetítői eljárásra vonatkozó nemzetközi minták és a jogalkalmazói tapasztalatok azt mutatták, hogy a közvetítői eljárásnak mind a terhelt mind a sértett oldaláról a materiális jóvátételen és a büntethetőség megszűnésén túl számos kívánatos hozadéka van, ezért a közvetítői eljárást érintő legmarkánsabb változás, hogy alkalmazhatósága elválik a tevékeny megbánás anyagi jogi büntethetőséget megszüntető ok feltételeitől. A közvetítői eljárás pozitív céljainak érdekében a törvény súlyosabb bűncselekmények, illetve a hatályos törvényben felsorolt bűncselekmény csoportok mellett más bűncselekmények miatt is lehetővé teszi az intézmény alkalmazását, ha ezzel a közvetítői eljárás céljai - a megegyezés, a jóvátétel és a gyanúsított magatartásának kedvező változása - elérhetők. A módosítás azonban nem érinti az anyagi jogban szereplő korlátot, hogy a büntethetőség megszűnésére, illetve a büntetés korlátlan enyhítésére ne kerülhessen sor a súlyos bűncselekmények esetében. A változtatással ugyanakkor elérhetővé válik a közvetítői eljárás a megállapodásos eljárás keretében is, tehát a terhelt súlyosabb bűncselekmény esetén is gyakorolhat jóvátételt, a megállapodásban foglalt meghatározott nemű és mértékű büntetésért cserében. A törvény mindezek mellett megőrzi a közvetítői eljárás hatályos alapjait, hogy arra csak mindkét oldalról önkéntes alapon, a jóvátétel valószínűsítése esetén kerülhessen sor, feltéve hogy a kedvezmény nem ellentétes a büntetés kiszabásának elveivel vagy az eljárás lefolytatásának mellőzésével.

Azzal, hogy a törvény az elterelő intézmények igénybevételét már a nyomozás folyamatában, akár közvetlenül a gyanúsítotti kihallgatást követően is lehetővé teszi, szükségessé vált a vádemelés elhalasztása intézményének felülvizsgálata is. Ezt a törvény feltételes ügyészi felfüggesztésként nevesíti. Az intézmény általános esete nem változik, ezzel szemben a speciális esetek köre bővül. Nemcsak kábítószer birtoklása és tartási kötelezettség elmulasztása miatt indult büntetőügyben, hanem mindazon bűncselekmények esetén lehetőség lesz az alkalmazásra, ahol a Btk. Különös Része a terhelt - eljárás megindulását követő - magatartásától teszi függővé a büntethetőség megszűnését. Ha ez a magatartás várható, mert a terhelt képes és hajlandó ennek teljesítésére, úgy főszabály szerinti elvárás ennek érdekében az eljárás felfüggesztése.

A sértettek érdekeinek érvényesítését elősegítő szabály, hogy feltételes ügyészi felfüggesztés esetén, szűk körű kivételtől eltekintve kötelező lesz magatartási szabályként előírni a kár megtérítését vagy az eredeti állapot helyreállítását.

A törvény a garanciák megtartása mellett jelentősen egyszerűsíti a vádirattal szemben megfogalmazott formai és tartalmi előírások rendszerét. A Be.-ben törvényes vádként szereplő formális elvárásokat nem a fogalom fenntartásával, hanem a vád szükségszerű, fogalmi elemeinek kötelező tartalmi elemekként történő nevesítésével rendszerezi. A vád felsorolt törvényes elemeinek - a vádlott azonosításra alkalmas megjelölése, a vád tárgyává tett cselekmény pontos leírása, a cselekmény jogi minősítése és a bírósághoz intézett indítvány - a nem pótolt hiányossága esetén a bíróság továbbra is megszüntető határozatot hozhat, azonban a törvény a joggyakorlattal egyezően kimondja, hogy e határozat nem képez ítélt dolgot, ezért nem lehet akadálya az újabb vádemelésnek. A törvény szintén egyszerűsíti a vádirat további információs rendeltetésű kellékeit. Ezen elemek közül kiemeli a rendelkezésre álló bizonyítási eszközök megjelölését, amelyek hiányát vagy hiányosságát a bíróság szintén számon kérheti az ügyészségen, és a nem pótolt hiányosság esetén megszüntetheti az eljárást. A bizonyítási eszközök megjelölése ugyan nem a vád bírósági eljárást behatároló funkcióját szolgálja, de információs kellékként olyan jelentősége van, amely a védelem hathatós ellátása érdekében garanciális tartalommal is bír. A vádirat további információs funkciót ellátó tartalmi elemeinek hiánya ezzel szemben nem jár közvetlen szankcióval.

A bírósági eljárás általános szabályai

Hangsúlyos jogalkalmazói igényként jelentkezett, hogy a tárgyalási szakban a terhelt jelenlétét jogként és nem kötelezettségként szükséges definiálni. Ennek eredményeként a törvény a tárgyaláson jelen lévő személyek körében szabályozza a vádlott tárgyalási jelenlétét. Az új megoldás szakít a korábbi, a nemzetközi jogfejlődésre is tekintettel meghaladottnak nevezhető szabályozással. A törvény a tárgyaláshoz való jogból kiindulva rendezi a vádlott jelenlétének kérdését. Ennek során egyfelől széles körben biztosítja annak a lehetőségét, hogy a vádlott a vádemelést követően a tárgyaláshoz való jogával éljen, másrészt el is ismeri, hogy e jogról bármely ügyben le lehet mondani, feltéve, hogy a bizonyításhoz nincs szükség a vádlott személyes jelenlétére és a megfelelő garanciák - elsősorban a védő közreműködése - is biztosítottak. Ennek következtében a vádlott saját ügyében való rendelkezési joga bővül, ezáltal az eljárás tisztességessége erősödik, amely sok esetben az eljárás időszerűségére is kedvező hatással lehet.

Az elsőfokú bíróságok munkáját nagymértékben könnyítő, egyszerűsítő szabály annak bevezetése, hogy a bíróságnak korlátozott fellebbezés esetén csak azokat a rendelkezéseit kell megindokolnia, amelyeket fellebbezéssel támadtak, de még ezt is oly módon, hogy kerülje a terjengősséget és a feleslegesen részletező indokolást. A lényeg olyan indokolás írása, amely röviden összefoglalva mindenki számára egyértelműen részletezi azokat a bizonyítékokat, amelyekre a bíróság a tényállást alapozta.

A tárgyalás előkészítése

A Be. vonatkozó szabályai - az adminisztratív teendők rögzítése mellett - jelenleg marginális szerepet szánnak a bírósági eljárás tényleges előkészítésére, noha a gyakorlati tapasztalatok alapján is igény mutatkozik arra, hogy a bírósági eljárásban a bíróságnak, az ügyésznek és a védelemnek világos elképzelései legyenek a vád tartalmáról, vagy a vád vitatásának lényegéről, szükségtelen bizonyítás ne történjen és az ügyben minél előbb jogerős döntés születhessen.

A törvény ezért a hatályos szabályozástól eltérően a bírósági szakasz kezdetén, a vádirat alapján megtehető adminisztratív intézkedésektől élesen elkülöníti a tárgyalás érdemi előkészítését. Az eljárásban résztvevők, illetve azt lefolytatók alapos felkészültségét igénylő új rendszer célja, hogy érdemi és koncentrált tárgyalás-előkészítésen keresztül a vád és a védekezés tartalma, eszközei, módjai minél előbb és egyszerre rögzülhessenek, így a bírósági szakban lefolytatott bizonyítás keretei lehetőség szerint már a bírósági eljárás kezdetén tisztázódjanak. Ennek szellemében a törvény a tárgyalás írásbeli előkészítése mellett a fő hangsúlyt az előkészítő ülésre helyezi, amely a terhelti együttműködés formái mellett a tárgyalási bizonyítás koncentrálásának is kiemelt színhelye, azaz bírói kontroll mellett a feleknek itt lesz lehetőségük rögzíteni a bizonyítás alapvető irányát.

Az elsőfokú bírósági tárgyalás

Az elsőfokú bírósági tárgyalás szabályai alapvető változtatásokat nem igényelnek, ugyanakkor néhány módosításra azért van szükség, hogy azok az elsőfokú tárgyalást gyorsabbá, hatékonyabbá tegyék. E célkitűzéseknek megfelelően a törvény egyértelművé teszi, hogy az ügyész a vádiratnak a lényegét ismerteti, amelyet a vádlott vagy védő indítványára mellőzhet.

A törvény egyszerűsíti a folytatólagos tárgyalás szabályait azzal, hogy ha az előző tárgyalás óta hat hónapnál több idő telt el, csak indítványra kell a korábbi tárgyalásanyaga lényegének ismertetésével megismételni a tárgyalást. Ugyancsak a gyorsítás és hatékonyság érdekében a törvény megteremti a perbeszéd írásban történő benyújtásának lehetőségét. Ebben az esetben a perbeszéd szóbeli előadásakor elegendő a perbeszéd lényegének ismertetése.

A másod- és harmadfokú bírósági eljárás

A törvény a másodfokú bírósági eljárásban megtartja főszabályként a teljes körű felülbírálatot és szűk körben lehetővé teszi felülbírálat korlátozott formáját, amely azt jelenti, hogy a tényállás az elsőfokú ítéletben megállapítottak szerint rögzül, és annak helyességét a másodfokú bíróság nem vizsgálja. Korlátozott felülbírálatra van lehetőség, ha a fellebbezés kizárólag a kiszabott szankció nemét, illetve mértékét vagy tartamát, az ítéletnek az egyszerűsített felülvizsgálati eljárás tárgyát képező rendelkezését, a szülői felügyeleti jog megszüntetése iránti indítványt, illetve a polgári jogi igényt érdemben elbíráló rendelkezését, vagy a felmentő ítélet vagy az eljárást megszüntető határozat indokolását sérelmezi. A másodfokú bíróság a korlátozott felülbírálat keretei között is hivatalból vizsgálja az esetleges abszolút és relatív eljárási szabálysértéseket, amelyek az elsőfokú ítélet hatályon kívül helyezését vonják vagy vonhatják maguk után.

Újdonság, hogy a törvény szerint a fellebbezésben új bizonyítékra csak akkor lehet hivatkozni, ha a fél legalább valószínűsíti, hogy arról az elsőfokú határozat kihirdetését követően szerzett tudomást. Ugyanakkor hivatkozni lehet az elsőfokon előterjesztett, de ott elutasított bizonyítási indítványra is.

A másodfokú bíróság reformatórius jogkörének szélesítésére irányuló törekvéseknek megfelelően az új szabályozás szerint a megalapozatlanság lehet részleges vagy teljes. Részleges megalapozatlanság esetén a másodfokú bíróság köteles megkísérelni annak megszüntetését a tényállás kiegészítésével, helyesbítésével, az ügyiratok tartalma, ténybeli következtetés vagy felvett bizonyítás alapján. Ezzel szemben a teljes megalapozatlanság szükségszerűen hatályon kívül helyezést eredményez. Ha a vádlott felmentését tartalmazó ítélet megalapozatlan, az ügyész által indítványozott bizonyítás eltérő tényállás megállapítása mellett a bűnösség másodfokú bíróság általi kimondására is lehetőséget teremt.

A funkciómegosztás elvének következetesebb érvényesítését szolgálja az a korrekciós szabály, amely szerint, ha a vádat alátámasztó bizonyíték beszerzését a vádló nem indítványozta és az ítélet megalapozatlansága nyilvánvalóan erre vezethető vissza, a megalapozatlanság következményei nem alkalmazhatóak, azaz nem kerülhet sor az ítélet hatályon kívül helyezésére.

A törvény a harmadfokú eljárás feltételrendszerén nem változtat, azonban a felülbírálat terjedelme jelentősen szűkül, azaz csak az eltérő döntés vonatkozásában érvényesül a teljes körű felülbírálat. Az indokolatlan hatályon kívül helyezések megelőzése érdekében a törvény újdonságként vezeti be az egyes ügydöntő, érdemi határozatokat hatályon kívül helyező, másod- és harmadfokú végzések elleni fellebbezés lehetőségét.

A rendkívüli jogorvoslatok

A jogorvoslati rendszer adottnak tekinthető kereteit a rendkívüli jogorvoslatok szabályozása is követi. A gyakorlatban meghonosodott jogintézmények alapvető jellemzőinek változatlanul hagyása ugyanakkor nem jelenti azt, hogy a rendkívüli jogorvoslatok, kiemelten a felülvizsgálat és a perújítás körében ne lenne helye észszerűsítésnek, és az áttört jogerő minél korábbi ismételt elérésére alkalmas részletszabályok megalkotásának.

A felülvizsgálat tekintetében számos apróbb észszerűsítés történik, így a törvény a törvényességi hibában szenvedő jogerős határozat minél hamarabbi megváltoztatását szorgalmazza és megkísérli elkerülni a hatályos szabályozásból következő egyes anomáliákat.

A törvény az alapvető rendelkezéseit változatlanul hagyva a perújítás keretében egyértelmű szabályozásra törekszik: pontosan meghatározza a perújítási nyomozás felelősségi viszonyait, a rendkívüli jogorvoslat igénybevétele tekintetében a terhelt rendelkezési jogát bővíti. Mindezekkel elkerülhető a perújítás megengedhetőségéről szóló döntést követő számos - jelenleg formális - perújítási eljárás.

A külön eljárások

1. A fiatalkorúak elleni büntetőeljárás hagyományosan az egységes büntetőjogi szabályozás részét képezi, külön eljárásként, önálló fejezetbe foglalva. A korábbi szabályozáshoz képest a törvény karakteresen jeleníti meg a fiatalkorúak elleni büntetőeljárás célját: az eljárás a fiatalkorú nevelésének előmozdításával biztosítsa a fiatalkorú társadalmi beilleszkedését, ismételt bűnelkövetésének megelőzését, és a bűncselekménnyel okozott sérelem jóvátételét. A terhelti együttműködés modelljének szerves részét képező eljárások a jövőben a fiatalkorúak elleni eljárásban is alkalmazhatóak. Szakmai körökben egységes álláspont alakult ki a tekintetben, hogy a fiatalkorúak elleni külön eljárásban indokolt fenntartani az ülnökrendszert, azzal a változtatással, hogy a pedagógusok mellett lehetőséget kell biztosítani más speciális szaktudással rendelkező és a gyermekvédelemben tapasztalatot szerzett szakember számára is az elsőfokú bírói tanács munkájában való részvételre. A büntethetőség alsó korhatárának közelmúltbeli leszállítása és a terhelti együttműködés rendszerének fiatalkorúakra történő kiterjesztése fokozott követelményeket támaszt az eljárás tisztessége és szakszerűsége tekintetében, ezért a törvény a vádemelés előtt is kötelezővé teszi a védő jelenlétét azon a fiatalkorú terhelt részvételével tartott eljárási cselekményen, mely a személyes közreműködése mellett közvetlenül szolgálja a bizonyítást.

2. A törvény megőrzi a Be. katonai büntetőeljárási szabályozásának alapjait és a katonai ülnökök részvételére vonatkozó rendelkezéseket is megtartja azzal, hogy az ülnök rendfokozatára vonatkozó kisegítő rendelkezést vezet be a tábornok rendfokozatú terhelt elleni büntetőeljárásban. A katonai ülnök a vádlottnál alacsonyabb rendfokozatú nem lehet, ezt a katonai alá-, fölérendeltségi viszonyok indokolják. Amennyiben a vádlott tábornok, akkor előfordulhat, hogy nincsen az adott katonai tanács illetékességi területére megválasztott, a vádlottal legalább azonos rendfokozatú katonai ülnök. Erre az esetre teszi lehetővé a törvény az állománygyűlésen megválasztott tábornoki rendfokozatú ülnök eljárását országosan, függetlenül attól, hogy hol van a szolgálati helye.

3. A mentességet élvező személyek elleni büntetőeljárás vonatkozásában a törvény a háttérjogszabályoknak való koherens megfelelés érdekében a közjogi tisztség betöltésén alapuló megjelölést a mentelmi jog kifejezésre cseréli, a diplomáciai mentesség fogalmát pedig elhagyja, ehelyett a nemzetközi jogon alapuló mentesség gyűjtőfogalmát alkalmazza.

4. A bíróság elé állítás a többszöri jogszabály-módosítás és az utóbbi években kialakult joggyakorlat miatt csak részben tölti be eredeti funkcióját. A problémát az jelenti, hogy a 2011. évi CL. törvény a jogintézmény alkalmazását a bűncselekmény elkövetésének időpontjától elszakította és azt a gyanúsítás időpontjához kötötte, amely változtatás sok esetben a tárgyalás mellőzésével folytatott külön eljárásnak teremtett indokolatlan konkurenciát. Ezért indokolt a bíróság elé állítás kétféle formáját kialakítani. Tettenérés esetén a bűncselekmény elkövetésétől számított tizenöt napon belül, míg beismerés esetén a gyanúsítotti kihallgatástól számított egy hónapon belül lesz lehetőség - az egyéb törvényi feltételek fennállása esetén - a bíróság elé állításra. A bűnözéssel szembeni hatékony fellépés, valamint a generális és speciális prevenció fokozott érvényesítése érdekében a törvény a bíróság elé állítás keretében elbírálható bűncselekmények körét kiterjeszti a 10 évi szabadságvesztésnél nem súlyosabban büntetendő bűncselekményekre. A törvény a korábbiaktól eltérően szigorú határidőket állapít meg a külön eljárás egészére, így a másodfokú eljárást az elsőfokú ügy másodfokú bíróságra érkezésétől számított két hónapon belül kell befejezni.

5. A törvény a Be. „tárgyalás mellőzésével folytatott eljárását” átnevezi és a büntetővégzés meghozatalára irányuló büntetőeljárás megnevezést alkalmazza. Előbbi nem fejezi ki megfelelően az eljárás lényegét, ezért a törvény a jogtörténeti hagyományoknak, a nemzetközi mintáknak, valamint a külön eljárás által megcélzott eredményhez kapcsolódóan a „büntetővégzés” kifejezést használja. A büntetővégzés meghozatalára irányuló eljárás egy rendkívüli módon egyszerűsített eljárás, amelynek hatékonysága abból fakad, hogy írásbeli, jogorvoslat hiányában a tárgyalás előkészítése és a tárgyalási szak teljesen elmarad, ugyanakkor a határozat jogerőre emelkedése esetén az ítélettel egyenértékű ügydöntő befejezést eredményez.

A külön eljárás mintájául szolgáló német és osztrák (Strafbefehl) szabályozást alapul véve, a beismeréshez nem kötött büntetővégzés legfeljebb három évig terjedő, míg a beismeréshez kötött büntetővégzés a legfeljebb öt évig terjedő szabadságvesztéssel büntetendő bűncselekmények esetében alkalmazható.

A büntetővégzés differenciált szabályozásának legfontosabb következménye, hogy érdekeltté teszi a terheltet az eljárás egyszerűsítésében és gyorsításában, egyúttal biztosítja az egyszerű megítélésű, legfeljebb kis-közepes tárgyi súlyú és tömegesen előforduló ügyek időszerű befejezését, és jelentősen csökkenti az eljáró hatóságok munkaterhét.

6. A törvény a Be. vonatkozó rendelkezéseinek megfelelően külön eljárásként szabályozza a terhelt távollétében történő eljárást azokban az esetekben, amikor megalapozottan feltételezhető, hogy a terhelt tudatosan vonja ki magát az igazságszolgáltatás alól. Az eljárás időszerű lefolytatását azon újítás segítheti, amely mellőzi az eljárás megismétlését indokolatlanul előíró szabályokat.

7. A biztosíték letétele esetén folytatható eljárás 1987-es bevezetése óta a jogintézmény szabályai oly módon változtak, amelynek következtében a biztosíték hatályos szabályozása idejétmúlttá vált. Ennek oka - többek között -, hogy nincs már külföldre utazási korlátozás, létezik az óvadék jogintézménye, a tárgyaláson való jelenlétről a terhelt lemondhat. Tekintettel azonban a statisztikai adatokra, amelyek azt mutatják, hogy élő és alkalmazott jogintézményről van szó, a törvény a jogintézmény megtartása mellett annak újraszabályozásáról döntött. A törvény szerint a biztosítékra vonatkozó rendelkezések a külön eljárások között szerepelnek, egyértelműen deklarálva annak funkcióját. A biztosíték célja, hogy az életvitelszerűen külföldön élő terhelt egy bizonyos összeg letétbe helyezése mellett az eljárási cselekményektől az eljárás teljes folyamatában távol maradhasson.

8. A törvény a pótmagánvádas eljárást a magánvádas eljáráshoz hasonlóan külön eljárásként, önálló fejezetben szabályozza. A szabályozás így könnyen áttekinthető, koherens, s a sértetti igényérvényesítést is megkönnyíti. Azzal, hogy a szabályok egy helyen találhatók, egyszerűsödik a szöveg, hiszen elhagyhatók azon részek, amelyek a széttagolt szabályozás miatt többször szerepelnek a törvényben. A magánvádas eljárás rendelkezései a szükséges mértékben pontosításra, kiegészítésre kerülnek.

9. A törvény az utólagos vagyon-visszaszerzési eljárás és a tárgyi eljárás szabályainak újragondolása eredményeként új szabályozást vezet be a külön eljárások rendszerébe.

10. A törvény a határzárral kapcsolatos bűncselekmények eljárásába az eljárás hatékony és gyors lefolytatásának követelményét szem előtt tartva garanciális elemeket vezet be. Főszabály szerint nem zárja ki a fiatalkorúakra vonatkozó külön eljárás szabályait. A törvény alapján a kényszerintézkedések végrehajtása során lehetőség lesz a család együttes elhelyezésére, mind az őrizet, mind a letartóztatás, mind a házi őrizetnek megfelelő bűnügyi felügyelet esetén, egyúttal a törvény határozottabban elkülöníti a különféle kényszerintézkedések menekültügyi, idegenrendészeti intézményben való végrehajtásának helyét. A törvény arra ösztönzi a bíróságot, hogy amennyiben a terhelt egy esetleges menekültügyi eljárás eredménye alapján kiutasítási tilalom alá eshet, úgy csak a menekültügyi eljárás eredményének ismeretében hozza meg a döntését a kiutasítás kérdésében. A törvény a garanciák további bővítése érdekében a határzárral kapcsolatos bűncselekmények eljárásába is bevezeti a bíróság elé állítások esetében a bűncselekmény büntetési tételéhez igazodó felső korlátot, továbbá meghatározott feltételek esetén lehetővé teszi a büntetővégzés meghozatalát.

11. A kiemelt jelentőségű ügyek külön eljárása mára nagyrészt kiüresedett, a szabályozás eredeti célja az új büntetőeljárási kódex általános jogalkotási célkitűzéseivel átfedést mutat, ezért a törvény e külön eljárás fenntartását nem tartja indokoltnak, egyes rendelkezéseit az általános szabályok között helyezi el. A törvény emellett általános részi szabályozással megteremti a gazdálkodással összefüggő kiemelt bűncselekmények körét olyan bűncselekményekre, és speciális elkövetési körülményeire tekintettel, amelyeknek a megítéléséhez szükséges más jogági tapasztalat, különösen polgári jogi, illetve társasági jogi ismeretek és gyakorlat megléte. A létrejövő bűncselekmény csoportra vonatkozó speciális szabály, hogy elsőfokon a bíróság három hivatásos bíróból álló tanácsban jár el, ahol a tanács egy tagja a törvényszék gazdasági kollégiumának kijelölt bírája. A másodfokú és a harmadfokú bíróságon a speciális tanács alakítása nem kötelezettség, hanem az ügy bonyolultságára, az eljárás ügyiratainak terjedelmére és az eljárásban részt vevő személyek számára tekintettel biztosított lehetőség.

A különleges eljárások

A hatályos különleges eljárásokról szóló fejezet felölel olyan eljárásokat, amelyek révén járulékos kérdésben egyszerűsített eljárásban orvosolhatók a jogerős ügydöntő határozat hibái és hiányosságai; amelyek a jogerős döntést követően felmerülő új tényre tekintettel végzik el a döntés korrekcióját a végrehajtás érdekében; illetve amelyek egyik csoportba sem tartoznak, de szükségesek egyes anyagi jogi intézmények működtetéséhez. A különleges eljárások e szerteágazó funkciói mentén a törvény profiltisztítás, egyszerűsítés és átstrukturálás révén átláthatóbb és könnyebben alkalmazható rendszert hoz létre. A törvénnyel bevezetett egyszerűsített felülvizsgálati eljárások fejezetében összefoglalt és egyszerűsített szabályok szerint orvosolhatók a jogerős ügydöntő határozat hibái vagy hiányosságai, amennyiben azok csupán járulékos kérdésekben merültek fel. A különleges eljárások rész alatt pedig mindössze olyan intézmények maradnak, amelyek nem a jogerős ügydöntő határozat hibáinak orvoslására szolgálnak, hanem az azt követően felmerült új körülményre tekintettel végzik el a döntés korrekcióját, egyúttal egyes anyagi jogi intézmények szükségszerű eljárási megfelelői. A büntetőeljárásra szorosan véve nem tartozó eljárások nem szerepelnek a törvényben, azok a büntetés-végrehajtási bíró kiegészített jogkörében jelennek meg.

A kártalanítás

A törvény bevezeti az osztott szerkezetű kártalanítást, ami két eljárást: az egyszerűsített, tarifarendszeren alapuló kártalanítási eljárást és a kártalanítási pert foglalja magában. Előbbi eljárás választása esetén megállapodás jön létre a kártalanítást igénylő és a magyar állam között bírósági eljárás nélkül, amelyet követően további igényérvényesítésnek helye nincs. Meghatározott tarifarendszer szerinti fix összeg jár az igénylőnek a jogalap fennállása esetén.

-----STARTING---POINT---RESZLETES---

ELSŐ RÉSZ

ÁLTALÁNOS RENDELKEZÉSEK

I. Fejezet

Alapvető rendelkezések

A hazai büntetőeljárási kódexek bevezető részében megfogalmazott, általános jellegű szabályok rendre igyekeztek az aktuálisan szabályozott büntetőeljárás lényegét kifejezni, egyúttal a jogalkalmazók számára is iránymutatást nyújtani mind a részletszabályok értelmezéséhez, mind a törvényhozó által megkívánt - büntetőeljárási - magatartáshoz.

A jogelméletben használt „alapelv” fogalma, illetve annak is az „elv”-része a határozott, kötelező magatartási szabályt tartalmazó jogszabály tekintetében azonban nehezen értelmezhető. Mindezek mellett a jogelmélet a büntetőeljárás alapelvei közé számos, a büntetőeljárási törvényekben nem szereplő általános tételt is beilleszt, így az elméleti és jogalkotási fogalom egyébként sem fedné le ugyanazt a kört. Az alapelvek fogalomra ezért indokolt a jogelmélet kizárólagosságát fenntartani és a büntetőeljárási törvényben már a névválasztással tükrözni azt, hogy a jogállami büntetőeljárásnak a jogtudomány által kidolgozott és leírt elvei az Alaptörvény T) cikk (1) bekezdésének is megfelelve általánosan kötelező, egyúttal alapvető jelentőségű magatartási szabályok.

Az Alapvető rendelkezések összeállításánál - a jogalkotásról szóló 2010. évi CXXX. törvény 3. §-ára is figyelemmel - lényeges szempont volt, hogy a jogelmélet által kidolgozott alapelvek közül a büntetőeljárási törvényben ne szerepeljenek olyan, az Alaptörvényben is rögzített szervezeti jellegű szabályok, amelyek büntetőeljárás-specifikus vonásokkal nem rendelkeznek, különösen, ha ezen tételek a büntetőügyben eljáró hatóságok, illetve bíróságok jogállására vonatkozó - sarkalatos - törvényekben is fellelhetőek vagy feltétlen érvényesülésüket maga az eljárási törvény sem biztosítja. Szintén kiválasztási szempont volt, hogy a szervezeti jellegű szabályok mellett azon működési jellegű rendelkezések nevesítése sem szükségszerű, amelyeket szintén az Alaptörvény fektet le, ugyanakkor nem vonatkoznak általánosságban az egész büntetőeljárásra, vagy számos kivételt szükséges biztosítani, így az elv tartalmát az adott eljárási szakaszra vagy jogintézményre vonatkozó részletszabályozás hatékonyabban képes közvetíteni.

Az ismertetett szempontoknak megfelelően az Alapvető rendelkezések között nem szerepel a hatalmi ágak elválasztásából eredő bírói függetlenség és a bírák kizárólag törvény alá vetettség, a társas bíráskodás, az ítélkezésben való társadalmi részvétel, a törvény előtti egyenlőség, a büntetőeljárás törvényességének elve, a bíróság eljárásához való jog, a tárgyalás közvetlenségének, nyilvánosságának és szóbeliségének elve, a jogorvoslathoz való jog és a tájékoztatáshoz való jog elve.

A jogalkalmazás eligazítása érdekében ugyanakkor a bevezető részben mindenképp indokolt megjeleníteni a kizárólag a büntetőeljárásra vonatkozó, a kodifikációval kitűzött „eszményi” büntetőeljárás lényegét megragadó alapelveket függetlenül attól, hogy tényleges érvényesülésük esetleg csak az eljárás valamely szakaszában, vagy részletszabályok útján biztosítható. E kör meghatározásánál nem befolyásoló tényező az sem, hogy az ide sorolt alapelvek egy részét az Alaptörvény is tartalmazza, hiszen még az alapvető rendelkezések közt történő megfogalmazás is szükségszerűen részletezőbb és érdemi, a büntetőeljárás-specifikus tartalommal tölti ki az alkotmányos követelményeket.

Ebből adódóan a törvény értelmében az Alapvető rendelkezések közül nem hiányozhat a funkciómegosztás elve, a vádelv, az ártatlanság vélelme, a bizonyítási teher és az in dubio pro reo elve, a védelemhez való jog, a hivatalból való eljárásra vonatkozó szabályok, a büntetőeljárás akadályainak összefoglalása, a büntetőjogi felelősség önálló elbírálásának követelménye, az alapvető jogok, különösen az emberi méltósághoz, a szabadsághoz és a személyi biztonsághoz való jog védelmének általános kötelezettsége, továbbá az anyanyelv használatának biztosítása és ezzel összefüggésben a büntetőeljárás nyelvére vonatkozó alapvető szabályok.

Az 1. §-hoz

Az ártatlanság vélelme a büntetőeljáráson túlmutató követelményként az Alaptörvény XXVIII. cikk (2) bekezdésének megfogalmazásából adódóan valójában a nem-bűnösség vélelme. Ezt a tartózkodó jellegű viszonyulást a büntetőeljárásról szóló 1973. évi I. törvény nevesítette először önálló büntetőeljárási szabályként, így értelmezése elméleti és gyakorlati szinten is kiforrott, a törvény ezért annak érdemi tartalmán nem változtat, csupán a törvény többi rendelkezéseihez illeszkedő pontosításokkal él.

A 2. §-hoz

A törvény az Alaptörvény I. cikkének szellemében a büntetőeljárás tisztességességének biztosítása érdekében jelentős feladatul szabja az alapvető jogok tiszteletben tartását és védelmét, az emberi méltóság tiszteletben tartásához, a szabadsághoz és a személyi biztonsághoz fűződő jogokat külön ki is emelve.

A törvény az alaptörvényi rendelkezéssel összhangban továbbá egyediesíti az alapvető jogok büntetőeljárásbeli korlátozhatóságát, amennyiben arra - a szükségesség és az arányosság figyelembe vétele mellett - csak a törvényben megfogalmazott feltételek fennállása esetén és a törvény szerinti eljárási szabályok mentén ad lehetőséget. Az alapvető jogok korlátozásának szabálya alapvető rendelkezésként a törvény valamennyi, az alapvető jogokat érintő rendelkezésére irányadó, így elkerülhető, hogy az egyes büntetőeljárási jogok (pl. a szabadlábon védekezés jogának) mellett rendre a törvényi kivétel lehetőségére kelljen utalni.

A 3. §-hoz

A törvény kiemelt hangsúlyt fektet a védelem jogának általános érvényű megfogalmazására, és a legalapvetőbb tartalmi követelmények megállapítására, hogy ne legyen kétséges, a törvény a szükséges észszerűsítések mellett a védelem szintjét és jelentőségét is növelni kívánja. A védelem joga a törvény értelmében az egész büntetőeljárást áthatja és a büntetőeljárást lefolytató bíróságra, ügyészségre és nyomozó hatóságra is egyaránt irányul, hogy a törvény részletszabályainak alkalmazása során ne legyen megkerülhető.

Az Alaptörvény XXVIII. cikk (3) bekezdésében nevesített védelemhez való jog a tisztességes eljáráshoz való jog egyik eleme, annak gyakorlati és hatékony érvényesülését az Emberi Jogok Európai Bírósága következetesen megköveteli (pl. Artico kontra Olaszország, 6694/74., 1980. május 13-án született ítélet, Daud kontra Portugália, 11/1997/795/997. sz., 1998. április 21-én kelt számú ítélet). Ehhez hasonlóan az Alkotmánybíróság is úgy foglalt állást, hogy a büntetőeljárással szemben követelmény, hogy a terhelt védelemhez való joga hatékonyan érvényesüljön [8/2013. (III. 1.) AB határozat]. A törvény így az Alaptörvényből és a nemzetközi egyezményekből fakadó kötelezettség megjelenítéseként a védelem megfelelő minőségét, azaz hatékonyságát is szerepelteti, mindazonáltal a törvény részletszabályaiból nem következik, hogy a bíróságnak, az ügyészségnek és a nyomozó hatóságnak többlet-kötelezettsége lenne a hatályos szabályozáshoz képest. Egyrészt változatlanul azt kell csak biztosítani, hogy a terhelt a védelmére felkészülhessen, másrészt a védelem elégtelensége esetén védő vagy új védő kirendelése, szignalizáció keretében az ügyvédi kamara tájékoztatása, illetve súlyosabb esetekben a védő kizárása merülhet fel, amelyeket azonban a Be. rendelkezései alapján is meg kell tenni. Mindezek alapján a hatékony védelemhez való jog döntően a védelmet ellátó ügyvédek felé jelzett elvárás, amely a büntetőeljárás gyorsaságát vagy érvényességét nem befolyásolja.

A védelemhez való jog magában foglalja a személyes védekezés lehetőségét és a védő igénybevételének jogát is, a bíróság, az ügyészség és a nyomozó hatóság részéről a védekezésre felkészüléshez szükséges idő és körülmények biztosításának kötelezettségét, továbbá - a 2. § (3) bekezdése alapján korlátozható - szabadlábon védekezés jogát. A terhelt javára szolgáló körülmények figyelembe vételének kötelezettsége a materiális védelem szabálya, így a törvény ezen előírást is a védelem joga közt szerepelteti.

A 4. §-hoz

A törvény a büntetőeljárás alapja és akadályai alcím keretében egyértelművé teszi, hogy közvádra üldözendő bűncselekmények miatt a hivatalból való eljárás kötelezettsége kizárólag az ügyészségre és a nyomozó hatóságra vonatkozik, míg a bíróság főszabály szerint hivatalból nem, csak az arra jogosultak kezdeményezése, azaz indítvány alapján járhat el.

A büntetőeljárás akadályai közül a törvény a ne bis in idem elvének megfelelően egyedül a kétszeres elbírálás tilalmát és annak egyes következményeit nevesíti az alapvető rendelkezések között, míg a többi eljárási akadály, illetve tilalom kapcsán a törvény a szükségtelen ismétlések elkerülése érdekében utaló megoldást alkalmaz.

Az 5. §-hoz

Az eljárási feladatok megoszlása, azaz funkciómegosztás elve a törvény által fenntartani kívánt vegyes rendszerben is visszaköszön, ezért a jogelmélet és a jogalkalmazás által megfogalmazott, a vád, a védelem és az ítélkezés önállóságára és elkülönültségére vonatkozó kívánalmat a törvény az alapvető rendelkezések szintjén fenntartja.

A 6. §-hoz

A törvény az ítélkezés alapja és vádhoz kötöttségeként foglalja össze a vádelv valamennyi részelemét, miközben a büntetőjogi felelősség önálló elbírálásának követelményét - mivel az nem csak a bíróságra vonatkozik - önállóan szabályozza.

A 7. §-hoz

A törvény önálló alcím alatt foglalja össze az ártatlanság vélelmének bizonyításra vonatkozó következményeit, azaz a bizonyítási teher és az önvádra kötelezés tilalmának szabályait a büntetőjogi felelősség önálló elbírálásának követelményével.

A bizonyítási teher szabálya a vádlónak a vádért viselt felelősségét és a funkciómegosztást hangsúlyozza. A törvény ezzel párhuzamosan új, a bizonyításra vonatkozó korlátot állít fel, amely szerint a terhelt nem kötelezhető az ártatlanságának bizonyítására, egyúttal megtartja az önvádra kötelezés tilalmának és az in dubio pro reo elvének bevett megfogalmazását.

A 8. §-hoz

A törvény az Alapvető rendelkezések között az eljárás nyelve és az anyanyelv használata körében kizárólag az eljárás nyelvére, illetve az anyanyelvhasználatra vonatkozó legelemibb szabályokat tartalmazza, a közvetítőnyelv használatára és a fordításra vonatkozó rendelkezések a nyelvhasználat részletszabályai közé tartoznak.

A 9. §-hoz

A jogalkotás szakmai követelményei alapján, különösen a jogszabályszerkesztésről szóló a 61/2009. (XII. 14.) IRM rendelet 60. § (1) bekezdés a) pontjára figyelemmel az Alapvető rendelkezések között kizárólag a törvény tárgyi hatálya szerepel, az időbeli hatállyal összefüggő szabályokat a törvény a korábbi Be. megoldásával ellentétben az Átmeneti rendelkezések között helyezi el.

II. Fejezet

Értelmező rendelkezések

A 10. §-hoz

A törvény rendező elve az értelmező rendelkezések vonatkozásában az, hogy − a jogalkalmazók munkáját is segítve − lehetőleg egy helyen, a törvény elején, az ábécé alapján betűrendbe sorolva legyenek ezek a fogalom-meghatározások.

MÁSODIK RÉSZ

A BÍRÓSÁG, AZ ÜGYÉSZSÉG ÉS A NYOMOZÓ HATÓSÁG

III. Fejezet

A bíróság

A 11. §-hoz

A törvény a bíróság alapvető feladatának - igazságszolgáltatás - deklarálását követően meghatározza az igazságszolgáltatás büntetőeljáráson belüli fő tevékenységét, az önálló és más eljárási funkciótól elkülönült ítélkezést, továbbá általánosságban utal bíróság által ellátott további feladatokra is. E körbe tartozik egyes, a személyi szabadságot érintő kényszerintézkedések tárgyában történő döntés, amely az Alaptörvényben és a Magyarország által ratifikált és kihirdetett emberi jogi nemzetközi szerződésekben foglalt kötelezettségekből is fakad, ahogy a bíróság eljárása a vádirat benyújtása előtt és a határozatok végrehajtása során a bíróságra háruló feladatok is.

A 12. §-hoz

A törvény megtartja a különböző szintű bíróságok eljárását elsőfokon, valamint a kétfokú rendes jogorvoslati rendszert a büntetőeljárásban.

A 13. §-hoz

Az elmúlt évtizedek bírói gyakorlatának tapasztalatai azt bizonyítják, hogy az ülnökrendszer nem váltotta be a hozzá fűzött reményeket, ezért annak gyökeres átalakítása vált szükségessé. A laikus elemek részvétele a bíráskodásban a modern európai jogrendszerekben jelentős mértékben visszaszorult, helyüket csaknem teljes egészében a magasan képzett, professzionális szakbírák vették át. A törvény ennek megfelelően - és nem utolsósorban összhangban a polgári eljárásjogban követett szabályozással - elsőfokon az egyesbíró eljárását teszi főszabállyá, amely mind a járásbírósági, mind a törvényszéki szintre egyaránt vonatkozik. Ugyanakkor a törvény figyelembe veszi azokat az eseteket is, amikor az ügy bonyolultsága, nagy terjedelme, a vádlottak vagy a tanúk jelentős száma és egyéb okok szükségessé tehetik bírói tanács alakítását elsőfokon. Ennek érdekében lehetővé teszi tanács alakítását, amely az eddigi szabályozástól eltérően három hivatásos bíróból áll. Az említett szempontokra figyelemmel a törvény előírja, hogy az elsőfokú bíróság gazdálkodással összefüggő kiemelt bűncselekmények miatt három hivatásos bíróból álló tanácsban jár el, a tanács egy tagja a törvényszék gazdasági ügyszakának, ennek hiányában a törvényszék polgári ügyszakának kijelölt bírája. A törvény a fentiekre figyelemmel első-, másod- és harmadfokon is megszünteti bizonyos kivételekkel az öttagú tanácsban történő ítélkezést, azonban a korábbi szabályozás rendelkezéseit megtartva a fellebbviteli bíróságok összetételét három hivatásos bíróban határozza meg. Kivételt képez az az eset, miszerint a másodfokú és a harmadfokú bíróság gazdálkodással összefüggő kiemelt bűncselekmény miatt az ügyet a bíróság öt hivatásos bíróból álló tanácsa elé utalhatja, ha ezt az ügy bonyolultságára, az eljárás ügyiratainak terjedelmére, az eljárásban részt vevő személyek számára tekintettel, vagy egyéb okból szükségesnek tartja. Ez alól további kivétel a Kúria, amely a törvényben meghatározott esetekben öt hivatásos bíróból álló tanácsban jár el. A kizárólagos illetékesség szabályai szerint tárgyalandó ügyekben a törvény nem tartja meg a korábbi törvény azon rendelkezését, amely szerint ezekben az ügyekben az elsőfokon eljáró bíróság tanácsának elnöke és az egyesbíró, illetve a fellebbviteli bíróságok egyik tagja - a Kúria kivételével - az Országos Bírósági Hivatal elnöke által kijelölt bíró. A törvény értelemszerűen deklarálja, hogy az egyesbíró hivatásos bíró.

Az elsőfokú bíró érdemi munkája hatékonyságának növelése érdekében a törvény továbbra is lehetőséget biztosít a bírósági titkár, valamint a bírósági ügyintéző önálló eljárására meghatározott ügycsoportok esetében. Ugyanakkor különbséget tesz a bírósági titkár és a bírósági ügyintéző eljárása között, mert ez utóbbi jogkörét szűkebben határozza meg és a bírósági titkár eljárásához képest a bírósági ügyintéző tevékenységét bírói irányítás és felügyelet mellett teszi lehetővé.

A 14. §-hoz

A törvény a bíróságok összetételére vonatkozó szabályozást követően logikai sorrendet érvényesítve a bíró kizárására vonatkozó rendelkezéseket tartalmazza.

A törvény megtartja a korábbi szabályozások által kialakított kizárási okokat, hiszen ezek jelentős része az elmúlt évtizedek alatt lényegüket tekintve nem változott.

A törvény szerint a vádemelést követően a bíróság további eljárásából ki van zárva, aki a vádemelés előtt nyomozási bíróként vagy a nyomozási bíró határozata elleni fellebbezés tárgyában eljárt. Nem minősül tehát kizártnak az a bíró, aki a nyomozási bíró kizárásának kérdésében döntött, vagy a nyomozási bíró végzése ellen a törvényesség érdekében bejelentett jogorvoslat tárgyában eljárt, továbbá az a bírósági vezető, aki a titkos információgyűjtés tényét igazolta.

A törvény az eljárások időszerűségének követelményét szem előtt tartva egyértelműen rögzíti, hogy a kizárási okokat kizárólag az adott ügyben eljáró bíróval szemben lehet bejelenteni. A törvény gátat kíván szabni azoknak a gyakran előforduló eseteknek, amikor az eljárás elhúzása, befejezésének késleltetése céljából nemcsak az eljáró bíróval, hanem az egész bírósággal szemben hivatkoznak minden alap nélkül elfogultságra.

Gyakorlati tapasztalatokra figyelemmel a törvény úgy rendelkezik, hogy elfogultság esetén önmagában nem kizárási ok, ha a bíró a sérelmére a büntetőeljárásban résztvevő személy által az eljárása alatt, illetve emiatt elkövetett bűncselekmény miatt feljelentést tett.

A konkrét büntetőeljárások során az elfogultság bejelentésének visszaélésszerű alkalmazása mellett többször előfordult az úgynevezett objektív kizárási okok valamelyikére, így a bíróval fennálló rokoni viszonyra történő, minden alapot nélkülöző hivatkozás is. Mivel az adott bíró van leginkább tisztában azzal, hogy a személyét érintően fennáll-e valamelyik objektív kizárási ok, a törvény lehetővé teszi, hogy a bíró ügydöntő határozatot is hozhasson, ha az objektív kizárási okot nem ő jelentette be.

A törvény azon szabályával összefüggésben, amely perújítási okként határozza meg azt az esetet, ha az alapügyet a távollévő terhelttel szembeni eljárás szabályai szerint fejezték be, lehetővé teszi a perújítás elrendelése folytán megismételt eljárásban annak a bírónak az eljárását, aki a perújítást elrendelő határozat meghozatalában részt vett. Ennek indoka, hogy a bíróságnak azt a feltételt kell vizsgálnia, hogy a terhelt távollétében folytatták-e le az eljárást. Ha a feltétel megvalósult, el kell rendelnie e perújítást. E határozat meghozatalától értelemszerűen nem válik elfogulttá a bíró, ezért szükségtelen kizárni őt a megismételt eljárásból.

A törvény nem veszi át azt a szabályt, hogy nem járhat el az ügyben − a Kúria kivételével − az a bíróság, amelynek elnöke, illetőleg elnökhelyettesével szemben az úgynevezett objektív kizárási okok valamelyike merült fel. Mivel a bírói függetlenség elvéből következően e bírósági vezetők az ügy érdemét érintően, illetve szakmai kérdésekben nem adhatnak utasítást az eljáró bírónak, e személy automatikusan nem válik elfogulttá attól, hogy például a bíróság elnökének hozzátartozója védőként járt el az adott ügyben. A törvény a bíróra bízza annak megítélését, hogy tud-e elfogulatlanul ítélkezni a konkrét ügyben.

A 15. §-hoz

A törvény egyszerűsíti a kizárás iránti bejelentés megtételére jogosultak szabályozását, mellőzi a sértett mellett a többi sértetti kategória, így a magánfél és a magánvádló felsorolását, ugyanakkor a jogosultak között felsorolja a vagyoni érdekeltet is.

A törvény az elfogultság tárgyalás megkezdése utáni bejelentésére hatályos szabályozás nyomban történő bejelentést megkövetelő rendelkezésével szemben objektív, három napos határidőt szab a bejelentés megtételére.

A törvény a visszaélések megakadályozása, a kizárási okokra történő, minden alapot nélkülöző hivatkozások elkerülése érdekében előírja, hogy a kizárás iránti bejelentést indokolni és a kizárási ok fennállását valószínűsíteni kell függetlenül attól, hogy melyik jogosult jelentette be a kizárási okot.

A törvény szerint az elfogultságról való tudomásszerzés idejét illetően nem valószínűsített, valamint a nem indokolt bejelentést érdemi indokolás nélkül el lehet utasítani. A törvényben kizárt, a nem jogosulttól származó, és az elkésett bejelentést illetően e lehetőséget a büntetőeljárásban résztvevő személyek joggyakorlására vonatkozó általános szabályokról szóló fejezet tartalmazza.

A 16-18. §-hoz

A törvény nem változtat azon, hogy a kizárás elintézésének két módja van: az igazgatási út és a bíróság eljárása. Annak következtében azonban, hogy a törvény az egyesbíró eljárását teszi főszabállyá, indokolt azon változtatni, hogy ha a kizárás iránti bejelentés a bíróság elnöke által nem intézhető el, a kizárásról a bíróság tanácsa dönt. Indokolatlan ugyanis erre az esetre három bíró által történő döntést előírni akkor, amikor a törvény a büntetőjogi főkérdésben történő határozat meghozatalához megelégszik az egyesbíró eljárásával.

Mivel a kizárást kimondó, illetve azt megtagadó határozat ellen fellebbezésnek nincs helye, azt az ügydöntő határozat elleni fellebbezésben lehet sérelmezni.

A törvény szerint a kizárásra irányuló, nyilvánvalóan alaptalan bejelentés érdemi indokolás nélkül elutasítható, és a bejelentés előterjesztője rendbírsággal sújtható.

A 19. §-hoz

A korábbi szabályozással egyezően a törvény is megtartja azt a törvényszerkesztési logikát, amely szerint a járásbíróság az általános hatáskörű bíróság és ehhez képest határozza meg - különféle szempontok alapján - hogy mely ügyek tartoznak elsőfokon törvényszéki hatáskörbe.

A törvény a járásbíróság hatáskörébe utalja mindazon ügyeket, amelyeknek törvényszéki hatáskörben tartása jogdogmatikailag nem indokolt. Továbbra is főszabály, hogy a négyszintű bírósági rendszer mellett a járásbíróság rendelkezik általános hatáskörrel és ehhez képest határozza meg a törvény, hogy melyek azok az ügyek, amelyek törvényszéki elsőfokú hatáskörbe tartoznak.

A 20. §-hoz

A törvényszéki hatáskörbe tartozó ügyek újraszabályozása során a törvény megtartotta a Be. jól bevált rendelkezését, amely szerint a tizenöt évig terjedő vagy annál súlyosabb szabadságvesztéssel fenyegetett bűncselekmények - tekintet nélkül a deliktumok tárgyára - törvényszéki hatáskörbe tartoznak. A hatásköri szabályok megállapítása során a kiinduló pont mindig a Btk. különös részi törvényi tényállásaiban meghatározott büntetési tétel lesz.

A fenti főszabályon túlmenően a korábbi szabályozás hagyományainak megfelelően törvényszéki hatáskörbe tartoznak az élet elleni, továbbá a legsúlyosabb, testi épség elleni bűncselekmények. Az emberölés előkészületének, a gondatlanságból és az erős felindulásból elkövetett emberölésnek a jogdogmatikai megítélésében rejlő, valamint a más bűncselekményektől való elhatárolási nehézségei indokolják a magasabb fokú bíróság hatáskörébe utalását.

Az emberrablás és az emberkereskedelem meglehetősen bonyolult, többszörösen összetett tényállásai és egymásra épülő minősített esetei az esetek döntő többségében igen komoly szakmai felkészültséget és bírói gyakorlatot igényelnek, ezért indokolt e cselekmények törvényszéki hatáskörben tartása.

A rendelkezés törvényszéki hatáskörbe utalja a háborús és emberiesség elleni bűncselekményeket, az állam elleni deliktumokat, amelyek társadalomra veszélyessége olyan kiemelkedő, amely értelemszerűen indokolja a magasabb hatáskörű bíróság eljárását. Az állam elleni bűncselekmények a fennálló állami, társadalmi rendet veszélyeztetik, a jogrendszert alapvetően kérdőjelezik meg, ezért indokolt ezeknek az ügyeknek a törvényszéki hatáskörbe utalása.

A bíróságok hatásköri szabályainak újraértelmezése során a törvény a hivatali bűncselekményeket járásbírósági hatáskörbe utalja.

A törvény a minősített adat és a nemzeti adatvagyon elleni bűncselekményeket, a fogolyzendülést, a nemzetközi bíróság előtt elkövetett igazságszolgáltatás elleni bűncselekményt, a nemzetközileg védett személy elleni erőszakot, a terrorcselekményt, a terrorcselekmény feljelentésének elmulasztását, a terrorizmus finanszírozását és a jármű hatalomba kerítését, valamint a bűnszervezetben részvétel bűncselekményét továbbra is megtartja törvényszéki hatáskörben a korábbi jogdogmatikai megalapozottságukra tekintettel. E bűncselekmények jelentős részének kiemelkedő társadalomra veszélyessége a magas fokú szervezettségben jelenik meg, és sokszor nem nélkülözi a nemzetközi együttműködést sem. Ennél fogva az e bűncselekmények elleni fellépés minél nagyobb hatékonysága érdekében nemcsak a nyomozás során kell kiemelten kezelni ezeket az ügyeket, hanem a bírósági szakban is komoly tapasztalatokkal felvértezve szükséges kezelni ezeket, ezért indokolt a törvényszéki hatáskörben tartásuk.

A rendelkezés törvényszéki hatáskörbe vonja a hatályos szabályozással egyezően a különösen nagy vagy ezt meghaladó kárt okozva elkövetett közveszély okozását és a különösen nagy vagy a különösen jelentős kárt okozva elkövetett közérdekű üzem működésének megzavarását is.

A nemzetközi gazdasági tilalom megszegése, a nemzetközi gazdasági tilalom megszegése feljelentésének elmulasztása, a haditechnikai termékkel vagy szolgáltatással visszaélés, a kettős felhasználású termékkel visszaélés bűncselekménye esetében a törvényszék eljárását indokolja ezek kiemelkedő tárgyi súlya, e bűncselekmények nemzetközi összefüggései és az ezek elleni fellépés egyre nagyobb jelentősége.

A törvény a hatályos szabályozással egyezően törvényszéki hatáskörbe utalja a választás, a népszavazás és az európai polgári kezdeményezés rendje elleni bűncselekmény elbírálását a bűncselekmény nehezebb bizonyíthatósága miatt.

A törvény a különösen jelentős értékre elkövetett, továbbá a különösen jelentős kárt okozó és a különösen nagy, illetve a különösen jelentős vagyoni hátrányt okozó kifosztást, lopást, rongálást, sikkasztást, csalást, információs rendszer felhasználásával elkövetett csalást, hanyag kezelést, orgazdaságot, valamint szellemi tulajdonjog elleni bűncselekményeket a magasabb szintű bírósági hatáskörben tartja. E bűncselekmények általában bonyolult ténybeli és jogi megítélésűek, ezek bizonyítása, megítélése nagyobb nehézséget okozhat.

A törvény a gazdálkodással összefüggő kiemelt bűncselekmények kategóriáját a törvényszék hatáskörébe utalja abból a megfontolásból, hogy ebbe az ügycsoportba speciális szaktudást, illetve felkészültséget igénylő bűncselekmények tartoznak.

A pénzmosás általában bonyolult ténybeli és jogi megítélésű cselekmény, amely a legtöbbször nem nélkülözi a nemzetközi bűnözői csoportok együttműködését sem. Mindezen okok alapozzák meg a magasabb hatáskörű bíróság eljárását.

A katonai büntetőeljárás hatálya alá tartozó bűncselekmények törvényszéki hatáskörben tartása a katonai életviszonyok sajátosságaival indokolható.

Az emberiesség elleni bűncselekmények büntetendőségéről és elévülésének kizárásáról, valamint a kommunista diktatúrában elkövetett egyes bűncselekmények üldözéséről szóló törvényben meghatározott kommunista bűncselekmények, valamint a nemzetközi jog szerint el nem évülő bűncselekmények törvényszéki hatáskörbe utalását ezek kiemelkedő tárgyi súlya indokolja.

A rendelkezés törvényszéki hatáskörben tartja az egészségügyi önrendelkezési jog megsértése bűncselekményét és a Btk. XVI. fejezetében szabályozott, az egészségügyi beavatkozás és kutatás rendje elleni bűncselekményeket is.

Köztudomású, hogy a korrupciós bűncselekmények a nehezen bizonyítható deliktumok közé tartoznak. Ezt a nehézséget főként az ügyek bonyolultsága, illetve az aktív és a passzív vesztegető között fennálló érdekazonosság okozza. Erre figyelemmel a törvény a korrupciós bűncselekményeket törvényszéki hatáskörbe vonja.

A 21-22. §-hoz

A törvény nem változtat azon általános illetékességi okokon, amelyek szabályozása hagyományosnak mondható. Ezen okok fenntartása továbbra is indokolt, mivel ezek elsősorban a bűncselekmény bizonyítása megkönnyítésének szempontját veszik alapul.

A törvény kiemelkedően fontosnak tartja a sértett érdekeinek védelmét. Erre figyelemmel a törvény meg kívánja könnyíteni a sértettnek az őt érintő azon eljárási cselekményeken való megjelenését, amelyeken a törvény lehetővé teszi a sértett részvételét. Ennek érdekében a sértett lakcíme vagy tényleges tartózkodási helye is megalapozza a bíróság illetékességét. A terheltre vonatkozó rendelkezéshez hasonlóan ennek az a feltétele, hogy az ügyészség e bíróságnál emeljen vádat.

Ugyancsak változatlanok maradnak az egyéb illetékességi szabályok.

A törvény a hatályos szabályozással egyezően határozza meg a kizárólagos illetékesség alá tartozó bűncselekményeket.

A 23-24. §-hoz

A törvény megtartja a hatáskör és az illetékesség vizsgálatának, valamint az eljáró bíróság kijelölésének hatályos szabályait. A kijelölés szabályai között rendezi azt, hogy a kijelölésről a kizárással együtt kell dönteni, ha az eljáró bíróság kijelöléséről kizárás miatt kell határozni.

IV. Fejezet

Az ügyészség

A 25. §-hoz

A magyar szervezeti megoldás szerint minden ügyész az ügyészség nevében jár el, amelynek során ügyészi jogokat gyakorol. A törvény ezért az „ügyész” helyett az „ügyészség” kifejezést használja, értelemszerűen azon szabályok kivételével, amelyek csak az eljáró ügyészre vagy az eljáró ügyészre is vonatkoznak, így például a kizárás szabályai, illetve a bírósági eljárás egyes szabályai.

A törvény a bíróságra vonatkozó rendelkezésekhez hasonlóan összefoglalja az ügyészség feladatait. Az ügyészség lényegét adó, fő feladata, hogy az ügyészség a közvádló. Nemcsak a büntetőeljárás alapelveit képező vádelv, illetve az eljárási feladatok megosztásának elve igényli ezt, hanem az, hogy hagyományosan ezt tekintik az ügyészség feladatának, továbbá a hatályos jogszabályi rendelkezés is szól erről. Már a királyi ügyészségről szóló 1871. évi XXXIII. törvénycikk 1. §-a is úgy határozza meg az ügyészség feladatát, hogy az igazságszolgáltatás körül az állam közérdekeit a jelen törvény által meghatározott ügyekben a kir. ügyészség képviseli. Az Alaptörvény is ekként jelöli ki az ügyészség feladatát, amikor a 29. cikkében úgy rendelkezik, hogy a legfőbb ügyész és az ügyészség független, az igazságszolgáltatás közreműködőjeként, mint közvádló az állam büntetőigényének kizárólagos érvényesítője. A törvény a közvádlói feladat mellett külön nevesíti a közvádlói funkció megalapozott gyakorlásához szükséges további feladatokat is, és utal az előkészítő eljárással, valamint a nyomozással összefüggő feladatok lényeges tartalmára.

A 26. §-hoz

Az ügyészségi feladatok meghatározását követően a törvény katalógusát adja a feladatokhoz kapcsolódó alapvető ügyészségi jogosítványoknak is. A feladat-meghatározás sorrendjében így az ügyészséget a bírósági eljárásban megillető indítványtételi és észrevételezi jogot követően a nyomozás felderítési és vizsgálati szakaszában eltérő jogok, valamint a nyomozás ügyészségi hatáskörbe vonásának általános joga következik, amelyek magyarázatát - minthogy szorosan kötődnek a nyomozás rendszeréhez - a nyomozás alapvető rendelkezéseihez fűzött indokolás tartalmazza. Az ügyészségi szervezet büntetőeljárási jogait személyesen az eljáró ügyészségen működő ügyészek gyakorolják, eljárási cselekmény elvégzését ugyanakkor csak a felettes ügyész tilthatja meg.

A 27-28. §-hoz

A bíróságra vonatkozó szabályozáshoz hasonlóan a törvény az ügyészség feladatának meghatározását követően az ügyész kizárására vonatkozó szabályokat rendezi. A szabályozás elvei a szervezeti különbségekből fakadó eltérésekkel megegyeznek a bíró kizárásának szabályozási elveivel. A törvény kizárólag az adott ügyben eljáró ügyész kizárását teszi lehetővé, így a kizárási okokat csak az ügyésszel szemben lehet bejelenteni, az ügyészséggel szemben nem. A konkrét esetben ez nemcsak a határozat vagy vádirat tervezetét elkészítő ügyészt jelentheti, hanem a kiadmányozásra jogosult ügyészt vagy vezető állású ügyészt is.

A bíró kizárására vonatkozó, említett szabályhoz hasonlóan a törvény úgy rendelkezik, hogy elfogultság esetén önmagában nem kizárási ok, ha az ügyész a sérelmére a büntetőeljárásban résztvevő személy által az eljárása alatt, illetve emiatt elkövetett bűncselekmény miatt feljelentést tett.

Ha a kizárási okot nem az eljáró ügyész jelenti be, az ügyész a bejelentés elintézéséig korlátozás nélkül eljárhat, azaz a feljelentést elutasíthatja, az eljárást megszüntetheti, kényszerintézkedést alkalmazhat, vádat emelhet, és a vádat képviselheti.

A bíróságra vonatkozó szabálytól eltérően a törvény megtartja azt a hatályos rendelkezést, hogy nem járhat el az ügyben - a Legfőbb Ügyészség kivételével − az az ügyészség, amelynek a vezetőjével vagy vezetőhelyettesével szemben meghatározott objektív kizárási ok merült fel. Ennek indoka az, hogy míg a bíróság elnöke vagy elnökhelyettese igazgatási jogkörben járhat el az ügyben eljáró bírót érintően, tehát az ügy elintézésére vonatkozóan utasítást nem adhat az eljáró bírónak, addig a vezető állású ügyész utasítás adására jogosult ebben a kérdésben.

A minden alapot nélkülöző bejelentések elkerülése érdekében a kizárás iránti bejelentést indokolni és a kizárási ok fennállását valószínűsíteni kell csakúgy, mint az eljáró bíró esetében.

A törvény úgy rendelkezik, hogy a kizárásnak helyt adó határozat ellen, és a vádemelést követően a kizárást megtagadó határozat ellen panasznak nincs helye. Ennek indoka az, hogy a vádemelést követően az ügyész ügyféli pozícióba kerül, az ügy érdemében nem ő dönt, így a jogorvoslat lehetőségének kizárása érdeksérelmet nem okoz.

A 29. §-hoz

Noha a vádelv alapján bírósági eljárás nem indulhat az arra jogosult által emelt vád hiányában, azonban az említett rendelkezések alapján a megvádolt személyt bűncselekmény elkövetése miatt egyedül a bíróság mondhatja ki bűnösnek és őt szűk kivételektől eltekintve egyedül a bíróság sújthatja büntetőjogi szankcióval. Az ügyészség, amely a nyomozás során az ügy ura, a bírósági eljárásban a fél pozíciójába kerül és nemzetközi szerződésekből fakadó, valamint alkotmányos követelményként a fegyverek egyenlőségének elve alapján a védelemmel összemérhető jogokkal rendelkezik. Mindezekre figyelemmel a törvény megtartja azt a rendelkezést, hogy az ügyészség hatásköre és illetékessége elsősorban a bíróságok hatáskörétől és illetékességétől függ, azaz az ügyészség hatáskörét és illetékességét annak a bíróságnak a hatásköre és illetékessége határozza meg, amely mellett működik. Ez a rendelkezés összhangban van a magyar büntető eljárásjogi hagyományokkal is. Már a bűnvádi perrendtartásról szóló 1896. évi XXXIII. törvénycikk 36. §-a is úgy rendelkezett, hogy a „kir. ügyészség illetékességét ama bíróság illetékessége határozza meg, a mely mellé rendelve van”.

E szabályt azonban nem indokolt kivételt nem tűrő szabályként megfogalmazni. Vannak ugyanis olyan ügyészségek, amelyek hatásköre és illetékessége nem függhet a bírósági hatásköri és illetékességi szabályoktól. Minthogy az ügyészség a kizárólagos hatáskörébe tartozó bűncselekmények nyomozását is végzi, az e feladatot ellátó ügyészségek hatásköre és illetékessége nem igazodhat a bírósági szervezetrendszer által meghatározott bírósági hatáskörhöz és illetékességhez. Az ügyészségek ugyanis olyan bűncselekmények nyomozását is végzik, amelyek különböző szintű bíróságok hatáskörébe tartoznak. Arra is figyelemmel kell lenni, hogy az ügyészségi nyomozás kizárólagos hatáskörébe tartozó bűncselekmények viszonylag szűk körére tekintettel nem indokolt, hogy minden járásbíróság mellett működő járási ügyészség végezze e bűncselekmények nyomozását. A kivételt jogszabály, vagy a legfőbb ügyész normatív utasítása tartalmazhatja.

A bíróság, az ügyészség és a nyomozó hatóság közül az ügyészség az egyetlen, amelynek a büntetőeljárás mindegyik szakaszában szerepe van. Kiemelkedő a szerepe a nyomozás során. A bűncselekményekkel szembeni minél hatékonyabb fellépés biztosítása, a bűnözés minőségi és mennyiségi alakulására figyelemmel szükségessé váló változások azonban megkövetelik, hogy egy sokkal rugalmasabb szabály is érvényesülhessen az ügyészség hatáskörének és illetékességének meghatározása során. A törvény ezért megőrzi azt a szabályt, amely szerint a legfőbb ügyész vagy a felettes ügyész rendelkezése alapján az ügyész olyan ügyben is eljárhat, amelyre a hatásköre vagy az illetékessége egyébként nem terjed ki.

A 30. §-hoz

Előfordulnak olyan bűncselekmények, amelyek nyomozását indokolt az ügyészségre bízni. Ezt többek között vagy a bűncselekmény kiemelkedő tárgyi súlya, vagy a tisztességes eljárás látszatának jelentősége indokolja. A törvény jelentős részben átveszi a hatályos szabályozást az ügyészségi nyomozás kizárólagos hatáskörébe tartozó bűncselekményekkel kapcsolatban.

Továbbra is indokolt a kizárólagos ügyészségi nyomozás fenntartása a tágabb értelemben vett igazságszolgáltatás körébe tartozó személyek - a bíró, az ügyész, a bírósági titkár, az alügyész, a bírósági és ügyészségi fogalmazó, a bírósági ügyintéző és az ügyészségi megbízott - a rendőrség, az Országgyűlési Őrség, a NAV hivatásos állományú tagja, a kormányzati szolgálati jogviszonyban foglalkoztatott pénzügyi nyomozó ellen elkövetett emberölés, hivatalos személy ellen elkövetett emberrablás, hivatalos személy elleni erőszak, hivatalos személy ellen, hivatalos eljárása alatt elkövetett rablás esetében. A törvény a tágabb értelemben vett igazságszolgáltatás körében eljáró hivatalos személyekhez hasonlóan a külföldi hivatalos személyeket közvetlenül sértő, említett erőszakos bűncselekmények miatti nyomozását is ügyészségi hatáskörbe utalja. A törvény az ügyészségi nyomozás kizárólagos hatáskörébe utalja a hivatalos személyekkel összefüggésben elkövetett korrupciós bűncselekmények, azaz a hivatali vesztegetés, a hivatali vesztegetés elfogadása, a Btk. 298. § (1), (1a) és (3) bekezdése szerinti hivatalos személy vagy külföldi hivatalos személy vonatkozásában elkövetett befolyás vásárlása, a Btk. 299. § (1), (2) és (5) bekezdése szerinti hivatalos személy vagy külföldi hivatalos személy vonatkozásában elkövetett befolyással üzérkedés továbbá a vesztegetés bírósági vagy hatósági eljárásban bűncselekményét, figyelemmel azok tárgyi súlyára és arra, hogy e bűncselekmények bizonyítása is általában nehezebb.

Semmivel sem indokolható azonban az, hogy az igazságszolgáltatás elleni bűncselekmények (Btk. XXVI. fejezet) közül a nemzetközi bíróság előtt elkövetett igazságszolgáltatás elleni bűncselekmény kivételével azok, amelyeket a hatályos szabályozás az ügyészségi nyomozás kizárólagos hatáskörébe utal továbbra is ügyészségi nyomozás alá tartozzanak. Nem foghat helyt az az indok, hogy azért kell e bűncselekményeket az ügyészségnek nyomoznia, mert az ügyészség része a tágabb értelemben vett igazságszolgáltatásnak - az Alaptörvény terminológiáját használva az igazságszolgáltatás közreműködője -, a rendőrség pedig nem az. Ugyancsak alappal nem lehet hivatkozni arra, hogy az ügyészségi nyomozás hatáskörét e bűncselekmények jelentős tárgyi súlya vagy nehéz bizonyíthatósága indokolja, mert a nyomozó hatóságok hatáskörébe is tartoznak hasonlóan jelentős tárgyi súlyú vagy nehezen bizonyítható bűncselekmények.

A törvény a kizárólagos ügyészségi nyomozás hatáskörébe tartozó többi bűncselekményi kört lényegét tekintve a hatályos szabályozással egyezően tartalmazza.

V. Fejezet

A nyomozó hatóság

A 31. §-hoz

A törvény a nyomozó hatóság feladataként a bűncselekmények felderítését határozza meg, amelyet a nyomozó hatóság az előkészítő eljárás és a nyomozás elvégzésével lát el. A törvény a nyomozó hatóság önállóságát is rögzíti, amely az előkészítő eljárás és a felderítés során főszabály, de - az ügyészség eltérő rendelkezésének hiányában - az ügyészségi irányítás alatt álló vizsgálatban is irányadó. A törvény a nyomozó hatóság feladatai közt rendezi az ügyészségi utasítás teljesítésének kötelezettségét és az ezért felelős személy meghatározását, továbbá az esetleges jogellenes utasítás esetén követendő eljárást, valamint megtartja a korábbi Be.-nek a felettes ügyészséghez történő előterjesztés szabályait.

A meglévő technikai és emberi erőforrásokra stb. figyelemmel a törvény meghagyja általános nyomozó hatóságnak a rendőrséget azzal, hogy szabatosan megjelöli annak nyomozó hatóságként eljáró szervét.

A 32-33. §-hoz

A nyomozó hatóság tagjának kizárásánál a törvény lényegében az ügyész kizárására vonatkozó szabályokra utal vissza. A csak a nyomozó hatóságra vonatkozó kizárási szabályok esetében a szabályozási elvek megegyeznek az ügyész kizárásának szabályozására vonatkozó elvekkel, a szabályok is hasonlóak a két szervezetrendszer feladatából, felépítéséből stb. fakadó különbségekből adódó értelemszerű eltérésekkel.

A törvény kizárólag a nyomozó hatóság konkrét ügyben eljáró tagjának a kizárását teszi lehetővé.

Ha a kizárási okot nem a nyomozó hatóság eljáró tagja jelenti be, ő a bejelentés elintézéséig korlátozás nélkül eljárhat, tehát olyan kényszerintézkedést is alkalmazhat, amelynek az elrendelésére a nyomozó hatóság is jogosult.

A törvény úgy rendelkezik, hogy nem járhat el az ügyben az a nyomozó hatóság, amelynek vezetőjével szemben meghatározott objektív kizárási ok merül fel. Ha a kizárási ok az országos illetékességű nyomozó hatóság vezetőjével szemben merül fel, a nyomozást az ügyészség végzi.

Annak érdekében, hogy a rendőrség szervezete rugalmasan tudjon alkalmazkodni a bűnüldözés által támasztott igényeknek, indokolt továbbra is rendeleti szintű szabályozásra hagyni a rendőri nyomozó hatóságok hatáskörének és illetékességének szabályozását, ahogy azt a büntetőeljárásról szóló korábbi törvények is tették.

A 34-35. §-hoz

Vannak ugyanakkor olyan bűncselekmények, amelyek nyomozását indokolt a NAV-ra bízni. E bűncselekményeket vagy a NAV adóztatási, illetve vámszervei által beszedett adókra, vámokra, jövedékekre az államháztartás alrendszereinek költségvetését illető más befizetésekre, illetve az e költségvetésekből származó támogatásokra, kifizetésekre követik el, vagy ezek eszközcselekményeiként fordulnak elő, avagy áruknak, illetve jellemzően összefüggenek szolgáltatásoknak az országba való behozatalával, kivitelével, az országon történő átszállításával. A törvény nem változtat a NAV-nak, mint nyomozó hatóságnak a jelenlegi szabályozás szerinti hatáskörén.

VI. Fejezet

A büntetőeljárásban eljáró egyéb szervek

A 36. §-hoz

A törvény a büntetőeljárásban eljáró egyéb szervek között utal egyrészt az előkészítő eljárásban a leplezett eszközök alkalmazására feljogosított szervekre, másrészt a bűnügyi vagyon kezeléséért felelős szervre.

A leplezett eszközök alkalmazására feljogosított szervek azon szervek, amelyek a rájuk vonatkozó jogszabályok alapján bűnüldözési feladatokat látnak el. E szervek a leplezett eszközöket a bűnüldözési feladataik végrehajtása céljából a büntetőeljárási törvényben meghatározott szabályok alapján alkalmazhatják. Előkészítő eljárást nem csak a büntetőeljárás lefolytatására hatáskörrel rendelkező ügyészség vagy nyomozó hatóság folytathat, hanem a Rendőrségről szóló 1994. évi XXXIV. törvény (a továbbiakban: Rtv.) alapján a hatáskörébe tartozó cselekmény miatt a rendőrség belső bűnmegelőzési és bűnfelderítési feladatokat ellátó szerve, valamint a terrorizmust elhárító szerve is.

A büntetőeljárásban az elkobzás és a vagyonelkobzás érdekében lefoglalt dolog vagy elektronikus adat, illetve a zár alá vett vagyon kezeléséért felelős szerv közreműködik. A bűnjelek mellett a hatékony vagyonkezelés biztosítása és a büntetőeljárás során eljáró hatóságok, illetve bíróságok feladatainak egyszerűsítése érdekében indokolt, hogy a bűnügyi vagyon kezelését egy arra szakosodott szerv lássa el, amely szakszerűen és időszerűen képes a vagyonkezelés körébe tartozó döntések meghozatalára. A bűnjel és a bűnügyi vagyon kezeléséért felelős szerv jogszabályban meghatározott feltételek esetén végzi a bűnügyi vagyon, illetve a lefoglalt bizonyítási eszközök nyilvántartását, tárolását, őrzését, és kezelését.

A nyomozó hatóság tagjának kizárására vonatkozó szabályok irányadók a büntetőeljárásban eljáró egyéb szervek tagjának kizárására is.

HARMADIK RÉSZ

A BÜNTETŐELJÁRÁSBAN RÉSZT VEVŐ SZEMÉLYEK

A 37. §-hoz

A törvény a Be.-hez hasonlóan szintén meghatározza a büntetőeljárásban résztvevő személyeket. A törvény alapján a bíróság, ügyészség, nyomozó hatóság, illetve a büntetőeljárásban eljáró egyéb szervek nem résztvevői a büntetőeljárásnak. A törvény a segítők megjelenítését azért mellőzi, mert a segítők, ideértve a képviselőket is, szerepe döntően járulékos, míg ha valamely kérdésben személyükben is érintettek, akkor az 58. § alapján egyéb érdekeltként vesznek részt a büntetőeljárásban.

VII. Fejezet

A terhelt

A 38. §-hoz

A törvény nem változtat a terheltnek a Be. 43. § (1) bekezdésében meghatározott fogalmán, a (2) bekezdés szerinti taxatív felsorolásból adódóan ugyanakkor a büntetőeljárásban a terhelt és így a terhelti jogok, illetve kötelezettségek címzettje kizárólag a gyanúsított, a vádlott és az elítélt lehet. A törvény részletszabályai emellett nyilvánvalóvá teszik, hogy a nyomozás során a terhelti részvétel kezdete a gyanúsítotti kihallgatás, az az időpont, amikor az érintett tudomására hozzák, hogy vele szemben milyen bűncselekmény miatt járnak el. A gyanúsítotti kihallgatás, valamint a távollévő terhelttel szembeni eljárás szabályai alapján a törvény egyértelműen és következetesen határozza meg, hogy a gyanúsítottként kihallgatandó, idézett, előállított személy a gyanúsítotti kihallgatásáig, illetve a gyanúsítottá nyilvánításáig korlátozott jogosultságokkal rendelkezik, és nem terhelik a gyanúsítotti kötelezettségek sem.

A 39. §-hoz

A terheltet megillető eljárási jogok köre és tartalma tekintetében a törvény nem módosítja jelentős mértékben a Be. 43. § rendelkezéseit, a hangsúlybeli változások és pontosítások útján a törvény az eljárás tisztességessége érdekében az egyértelműséget célozza. Ennek megfelelően a törvény a terhelt e minőségéből eredő jogait a személyéhez köti, így azok biztosítása a bíróság, ügyészség és nyomozó hatóság általános kötelezettsége. A törvény csupán egy esetben, a felkészülési idő kapcsán nevesíti az eljárási jog kötelezettjeit, hogy a Be. 43. § (2) bekezdés c) pontjával szemben a joggyakorlat számára megkerülhetetlen követelményt támasszon.

A törvény a védelemre való felkészülés mellett önálló terhelti jogként ismeri el a védő igénybevételének, meghatalmazásának, és a védővel való tanácskozás jogát is, ahogy a törvény a bizonyításban való aktív közreműködés jogát is, annak több elemét felsorakoztatva, külön nevesíti. A törvény a büntetőeljárás során az ártatlanság vélelme egyes vonatkozásainak és a tárgyaláson való jelenlét jogának megerősítéséről szóló 2016/343/EU parlamenti és tanácsi irányelvvel összhangban - részben a tárgyalási jelenléttel és az eljárás egyszerűsítésével összefüggő részletszabályok megalapozása céljából is - önálló és kiemelkedő terhelti jogként határozza meg a tárgyaláson, továbbá a személyi szabadságot elvonó vagy korlátozó kényszerintézkedés tárgyában tartandó ülésen történő jelenlét jogát.

A terhelt együttműködésének ösztönzésére irányuló jogpolitikai szándékkal összhangban a törvény új terhelti jogként fogalmazza meg továbbá, hogy a terhelt a büntetőeljárás bármely szakaszában kezdeményezheti az ügyészséggel történő megállapodást a terhére rótt tények és jogi minősítés beismerése, továbbá akár az alkalmazhatóak joghátrány vonatkozásában is.

Garanciális elemként, a joggyakorlat egyértelmű eligazítása érdekében a védekezésre való felkészüléssel és a védővel való tanácskozással összefüggésben a törvény továbbá meghatároz egy minimális időtartamot, amely előtt e terhelti jogok tényleges gyakorlása nem korlátozható.

A szabadlábon lévő terhelthez képest a fogva lévő terhelt számára a törvény további jogokat is biztosít a vonatkozó uniós joganyag - pl. a büntetőeljárás során a tájékoztatáshoz való jogról szóló 2012/13/EU európai parlamenti és tanácsi irányelv - rendelkezéseit is beépítve.

A terhelt kötelezettségei a büntetőeljárás céljára történő rendelkezésre állásként foglalhatóak össze, ennek érdekében a törvény az elérhetőség minimális, de észszerű időn belüli közlését és az eljárási cselekményeken történő megjelenést írja elő a terhelt számára.

A 40. §-hoz

A terhelt halála a büntetőjogi felelősségre vonás lehetőségét megszünteti, a megindult és akár jogerősen be is fejezett büntetőeljárásnak ugyanakkor lehetnek olyan, a kegyeleti joggal és az örökléssel összefüggő hatásai, amelyek szükségessé teszik, hogy a törvény a terhelt halála után is biztosítsa egyes büntetőeljárási intézmények igénybe vételének lehetőségét.

A polgári jog alapján a terhelt halálával örököse a terhelt hagyatékát - elfogadás vagy bármely más jogcselekmény nélkül - megszerzi, így büntetőeljárásból, illetve az annak során hozott határozatokból következő vagyoni igények és terhek is az örökösre szállnak át. Annak érdekében, hogy az örökös az így megszerzett vagyonnal kapcsolatos rendelkezési jogát gyakorolni tudja, a törvény a biztosíték visszaadása iránti, továbbá a kártalanítási és visszatérítési igény érvényesítésére a terhelt örökösét is feljogosítja, míg a hagyatéki terhek közé tartozó, a terhelttel szemben érvényesített polgári jogi igény esetén lehetővé teszi, hogy az örökös a polgári jogi igénynek helyt adó ítéleti rendelkezés ellen fellebbezést jelentsen be.

Nem csupán az anyagi igazságot érintő kérdés, hanem a kegyeleti jogot is érintő rendelkezése a törvénynek, hogy a terhelt egyes hozzátartozói a terhelt javára annak halála után is előterjeszthetnek perújítási és felülvizsgálati indítványt, amellyel a törvény a meghalt terhelt emlékét - jóhírnevét és becsületét - megillető jogi védelemre is tekintettel biztosít lehetőséget a jogerő áttörésére.

A terhelti hozzátartozó saját jogon történő fellépéséhez - pl. a védő meghatalmazása vagy a kényszergyógykezelés elrendelése elleni fellebbezés - képest, ahol a hozzátartozó a büntetőeljárásban jellemzően segítői, illetve egyéb érdekelti pozícióba kerül, a felsorolt esetekben a hozzátartozó vagy az örökös eljárási részvétele származékos, a terhelt halálából következik, ezért a törvény e körben önálló eljárási jogok meghatározása helyett a terhelti jogok jogutódlását rendszeresíti.

VIII. Fejezet

A védő

A 41. §-hoz

A védő intézményének mértékadó átalakítása az intézmény egészét tekintve nem indokolható, így alapvetéseiben a törvény is megtartja a Be. szabályozását. Ennek ellenére a törvény számos részterületen jelentős változásokat vezet be. Védőként továbbra is a terhelt választása szerinti meghatalmazott védő, vagy a bíróság, ügyészség, nyomozó hatóság rendelkezése alapján kirendelt védő járhat el. Az európai közösségi szakjogász ügyvédként történő fellépését és annak feltételeit az ügyvédekről szóló 1998. évi XI. törvény kimerítően rendezi, így annak külön nevesítése a büntetőeljárási törvényben szükségtelen. A törvény az ügyvédjelölt fellépésével összefüggésben meg kívánja tartani a Be. fellépési lehetőséget biztosító, ugyanakkor e fellépést észszerű korlátok között tartó megközelítését, azzal együtt, hogy sok esetben a gyakorlat számára is nehézséget okozó szabályozás számottevő egyszerűsítése vált indokolttá. Az ügyvédjelölt ennek megfelelően teljeskörűen felléphet a vádemelés előtt, jellemzően a nyomozó hatóság vagy az ügyészség által végrehajtott eljárási cselekményeken, továbbá a bírósági eljárásokban is, függetlenül attól, hogy az eljárási cselekményre mely bíróság előtt, milyen formában kerül sor. A vádemelés után az ügyvédjelölt korlátozás nélkül járhat el a járásbíróság előtt, és eljárhat a törvényszék előtti eljárásokban, azonban itt perbeszédet nem tarthat. Lényeges kiemelni, hogy amennyiben az ügyvédjelölt fellépésre jogosult, úgy jognyilatkozat tételére is korlátozás nélkül lehetősége van. A törvény ezzel szakít a Be. törvényszék előtti fellépést legalább egyéves ügyvédjelölti gyakorlathoz kötő rendszerével, amely önmagában nem alkalmas érdemben garantálni a felkészült ügyvédjelölti fellépést, ugyanakkor adminisztratív többletterhet, és indokolatlan gyakorlati nehézséget eredményez.

A 42. §-hoz

A törvény kiemeli és általános elvként fogalmazza meg, hogy a védő a terhelt − közvetlenül a terhelt személyhez nem kötődő − jogait gyakorolhatja teljeskörűen és védői jogokként, önállóan. Ezzel a törvény a „védelem” egységességét is igyekszik kifejezni, másrészt a büntetőeljárás egészén átívelő rendelkezésként funkcionál. A védő az általános terhelti jogokon túl a (2) bekezdésben foglalt további jogosultságokkal is rendelkezik. A törvény általános elvként határozza meg, hogy a terhelttel közölt határozatokat minden esetben közölni kell a védőjével is. Így amennyiben a törvény részletszabályai alapján kétség merülne fel, hogy a terheltet érintő határozatot a védő számára is kézbesíteni kell-e, úgy az általános szabály ezt egyértelműen rendezi.

A törvényben a védő kötelezettségei tekintetében új elemként jelenik meg az időszerűség biztosításával kapcsolatos felelősség, pontosabban az, hogy a védő saját feladatát köteles olyan módon teljesíteni, hogy azzal a büntetőeljárás időszerű lefolytatását ne hátráltassa. Ez alapján a védő tudatos mulasztása, feladatainak teljesítésével kapcsolatos indokolatlan késlekedése, vagy jogainak az eljárás elhúzódását eredményező gyakorlása a védő kötelezettségszegésének tekinthető.

A törvény megtartja a terhelt érdekében eljáró több védő intézményét. Tekintettel arra, hogy a több védő eljárása a védői jogok gyakorlásának, illetve a kötelezettségek teljesítésének kérdését érinti, ezért a több védő esetén alkalmazandó különös szabályok a védő jogai és kötelezettségei alcímbe kerültek. Több védő eljárása esetén bizonyos pontosításokkal, lényegében a hatályos szabályok érvényesülnek. A vezető védő kijelölésére a törvény alapján a terhelt jogosult, részben a terhelt rendelkezési jogosultságára, részben arra figyelemmel, hogy több védő eljárására kizárólag meghatalmazott védők esetében kerülhet sor. Amennyiben a terhelt a vezető védő kijelöléséről nem rendelkezett, úgy elsősorban a megelőzés, egyidejűség esetén az eljáró bíróság, ügyészség, nyomozó hatóság rendelkezése az irányadó. A terhelt rendelkezési jogánál fogva természetesen bármikor rendelkezhet úgy, hogy más vezető védőt jelöl ki. A terhelt rendelkezési joga nyilvánvalóan csak az eljáró hatósággal történt közléssel válik hatályossá, így a vezető védő kijelölése a kézbesítésre, perbeszéd tartására vonatkozó szabályok visszaélésszerű gyakorlására nem lehet alkalmas. A jogorvoslati nyilatkozat megtételét illetően lényeges, hogy a törvény biztosítja, hogy az eljárási cselekményen jelen lévő védő - abban az esetben is, ha nem vezető védő, vagy nem a vezető védő által kijelölt védő, - minden esetben jogosult jogorvoslati nyilatkozat tételére. Az eljárási cselekmények során a határozatok közlése kihirdetés útján történik, ezért a kézbesítés szabályszerűségének biztosítása érdekében is elengedhetetlen, hogy a jelen lévő védő minden esetben jogorvoslati jognyilatkozatot tehessen, amelyet a törvény egyértelműen szabályoz.

A 43. §-hoz

A védő kizárásának szabályait a törvény a hatályos rendelkezésekhez képest pontosítja. A törvény alapján így kizárást kell eredményezzen, ha a védőt érintő bármely kizárási ok akár a jelenben áll fenn, vagy akár a múltban állt fenn. A kizáró okot jelentő megbízás − így például a tanú érdekében történő eljárás − a megszűnésével nyilvánvalóan nem szűnik meg az az érdekellentét, amely a védőként történő fellépést kizárja. A tanú érdekében eljáró ügyvéd esetében a törvény kivételt tesz abban az esetben, ha a tanú utóbb terhelti pozícióba kerül, hiszen ilyen esetben érdekellentétről nem beszélhetünk.

A törvény új kizárási okként nevesíti, ha a védő az üggyel összefüggő más ügyben válik terheltté. Előfordulhat, hogy az ügyek elkülönítése okán merül fel ilyen kizárásra okot adó körülmény, vagy ha a védővel szemben, az adott ügyben elkövetett igazságszolgáltatás elleni bűncselekmény miatt indul - elkülönült - eljárás. A kizárást mérlegelő bíróság feladata annak megítélése, hogy az ügyek közötti összefüggés mely esetben éri el a kizárásra okot adó körülmény megállapításának lehetőségét.

A törvény a több védő eljárásához hasonlóan megtartja a több terheltet képviselő védő intézményét is. Az ilyen esetben felmerülő érdekellentétet a törvény a kizárási okok között rendezi, tekintettel arra, hogy ennek egyetlen eljárásjogi akadálya a terheltek közötti érdekellentét lehet. A gyakorlatban felmerült problémák kiküszöbölése végett a törvény egyértelművé teszi, hogy ha a védő több terhelt érdekében jár el, és a terheltek közötti érdekellentét felmerül, a védőt az eljárásból ki kell zárni. A védő feladatával, bizalmi helyzetével lenne ellentétes, ha ilyen esetben a védő a terheltek között válogathatna, ezért ilyen esetben a védő kizárása indokolt, a védő a továbbiakban egyik terhelt védelmét sem láthatja el.

A 44. §-hoz

A kötelező védelem eseteit a törvény két esetben terjeszti ki. A kényszerintézkedések intézményrendszerének kialakítására figyelemmel indokolt a kötelező védelem bevezetése a személyi szabadságot érintő valamennyi kényszerintézkedés alkalmazása esetén, amelybe a 272. § (2) bekezdése alapján beletartozik az őrizet, valamint a személyi szabadságot enyhébb fokban korlátozó kényszerintézkedések is. A törvény e körben pontosítja továbbá, hogy a más ügyben elrendelt személyi szabadságot érintő kényszerintézkedések közül csupán a személyi szabadság teljes elvonásával járó letartóztatás, és előzetes kényszergyógykezelés indokolja a kötelező védői részvételt. Ezt támasztja alá, hogy a törvény 292. § (6)-(7) bekezdése jelentős könnyítést tartalmaz a távoltartás, illetve bűnügyi felügyelet alatt álló személy részére, hogy más ügyekben személyesen gyakorolhassa jogait.

A gyakorlatban korábban felmerülő jogalkalmazási nehézséget oldja fel a kötelező védelem f) pont második fordulata. Amennyiben a védő kirendelését az eljáró bíróság, ügyészség vagy nyomozó hatóság tartja indokoltnak, a továbbiakban a védő részvétele kötelező az eljárásban. Ez érdemben a bírósági eljárást érinti, ahol a kötelező védői részvétel egyben kötelező védői jelenlétet is jelent, de kihatással lehet a nyomozás során az eljárási cselekmények érvényességére is. Ugyancsak kötelező védői részvételt eredményez, ha a védő kirendelésére a terhelt indítványára kerül sor. A terhelt indítványára történő védő kirendelését a 46. § (6) bekezdése szabályozza.

A törvény ugyancsak a felmerült gyakorlati nehézségek okán rendezi, hogy a beszédfogyatékosság mellett az egyéb okból kommunikáció-képtelen személyt is fokozott védelemben kell részesíteni, így számára a 78. § (6) bekezdése alapján kell a megértést, megértetést biztosítani, illetve terhelt esetében a védő részvétele is kötelező az eljárásban. Meg kell jegyezni, hogy a kommunikációra képtelen állapot a 44. § f) pontja alapján nem keletkeztet eljárásjogi kötelezettségeket, ha az például ittas vagy bódult állapot eredménye, vagy az rövid ideig tartó, átmeneti jellegű.

A 45. §-hoz

Védőnek meghatalmazást továbbra is a terhelt, vagy az (1) bekezdés második mondatában megjelölt terhelti segítők adhatnak. A meghatalmazott ügyvéd védőként továbbra is csak a meghatalmazásnak az ügyben eljáró bírósághoz, vagy más hatósághoz történő benyújtását követően járhat el. Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (a továbbiakban: E-ügyintézési törvény) a meghatalmazás rendelkezési nyilvántartásba vételét is lehetővé teszi, amely ugyanakkor egy egyoldalú nyilatkozat. Erre figyelemmel az ilyen módon rögzített meghatalmazás csak a meghatalmazás elfogadásával, és ennek a rendelkezési nyilvántartásban történő rögzítését követően jogosítja fel a meghatalmazottat a védői fellépésre. E körülmények ellenőrzése a gyanúsított első kihallgatása esetén az ügyben eljáró bíróság, ügyészség, nyomozó hatóság feladata. A továbbiakban azonban a (6) bekezdés rendelkezései alapján, a meghatalmazás benyújtásához hasonlóan, az utóbb rendelkezési nyilvántartásba vett meghatalmazás, vagy annak utólagos módosítása csak a rendelkezési nyilvántartásba vétel bejelentésétől hatályos.

A törvény megtartja a Be. rendelkezését arra nézve, hogy a segítők által adott meghatalmazás esetén a védőként való fellépéshez nem kell a terhelt utólagos hozzájárulása, azonban a terhelt a meghatalmazást a segítő által meghatalmazott védőtől is bármikor visszavonhatja. Ezzel biztosított a terhelt utólagos rendelkezése a meghatalmazást érintően, ugyanakkor jelentősen megkönnyíti a meghatalmazott védő fellépését.

A 46. §-hoz

A védő kirendelésének szabályait a törvény a gyakorlatban felmerült hiányosságokra tekintettel annyiban alakítja át, hogy a kirendelt védő személyét nem a kirendelő szerv, hanem a kirendelő székhelye szerint illetékes területi ügyvédi kamara állapítja meg. A kirendelt védő személyének kijelölésével kapcsolatos eljárás kialakítása nem a törvény feladata, azonban a büntetőeljárás rendszere alapján annak kialakítására oly módon kerülhet csak sor, hogy az egy - lényegében automatikus, bármikor hozzáférhető - rendszerben biztosítsa az eljárási cselekmények időszerű, akadálytalan lefolytatását. Ezt tükrözi a (3) bekezdésben meghatározott elvárás. Tekintettel arra, hogy a kirendelő szerv kötve van a területi ügyvédi kamara által kijelölt ügyvédhez, a kijelölés rendszerének működtetése során azt is biztosítani kell, hogy a kijelölt védő ténylegesen elérhető legyen. Ez alapvetően az elérhetőséget biztosító megfelelő adatok rendelkezésre állását, valamint a különleges időszakok - így különösen az éjszakák, hétvégék, szabadnapok - figyelembe vételét jelenti. Nem szükségszerű, hogy a kijelölésre a kirendelő határozat alapján, annak közlését követően kerüljön sor, a mai technikai feltételek mellett kialakítható olyan informatikai rendszer, amely megfelelő működtetése nem igényli a kirendelő határozat közlését. Ennek pontos kialakítása a rendszert üzemeltető területi ügyvédi kamara feladata. A (2) bekezdés ugyanakkor biztosítja, hogy a kamara feladata megfelelően dokumentálható, rekonstruálható legyen, másrészt a kijelölés elmaradásával kapcsolatos következmények is csak a kézbesítéshez köthetők.

A törvény célul tűzte ki, hogy a kirendelés indokaként meghatározható ok felmerülését követő soron következő eljárási cselekményre már oly módon kerüljön sor, hogy a terhelt számára a kirendelt védő, a kirendelt védővel történő kommunikáció lehetősége biztosított legyen. Ennek megfelelően a törvény akként rendelkezik, hogy a kirendelésre a kirendelés okaként felmerült helyzetet követő idézés, előállítás, értesítés esetén, azzal egyidejűleg kell sort keríteni. Amennyiben a kirendelés oka az eljárási cselekményen merül fel, a védőt nyomban ki kell rendelni. Ez utóbbihoz igazodik a törvény 387. § (2) bekezdése, amely ilyen esetben a védő megjelenésének biztosítása végett a gyanúsítotti kihallgatás felfüggesztését írja elő. Ezzel megszűnik az a hatályos rendszer alapján fennálló, esetenként számos eljárási cselekményt is magában foglaló átmeneti időszak, amely során a törvény kötelező előírása okán ugyan kötelező a védelem, ugyanakkor a terhelt mégsem rendelkezik védővel.

A törvény a kötelező eseteken túl, a terhelt számára indítványtételi lehetőséget, az ügyben eljáró bíróság, ügyészség, nyomozó hatóság számára mérlegelési lehetőséget biztosít a védő kirendelését illetően. Ha a védő részvétele nem kötelező, a terhelt a nyomozás során abban az esetben indítványozhatja a védő kirendelését, ha vagyoni helyzete nem teszi lehetővé számára, hogy védelmére védőt hatalmazzon meg. A vádemelés után a terhelt vagyoni viszonyaitól függetlenül kötelező erővel bíró indítványtételi jogot kap, azaz a vádemelés után indítványa esetén a védő kirendelése kötelező. A büntetőügyen eljáró bíróság, ügyészség vagy nyomozó hatóság, ha a megfelelő védelem ellátásához azt szükségesnek tartja, az eljárás bármely szakaszában rendelkezhet arról, hogy a terhelt számára védőt rendel ki. Meg kell jegyezni, hogy ebben az esetben a védő kirendelésének oka az eljáró hatóság mérlegelésén alapszik, így amennyiben utóbb más körülményekre figyelemmel a kirendelés indokolatlanná válik, vagy ha megállapítják, hogy a kirendelést megalapozó körülményeket tévesen ítélték meg, a bíróság, ügyészség vagy a nyomozó hatóság a 48. § (7) bekezdése alapján a védőt a kirendelés alól felmentheti.

A kirendelés elleni jogorvoslat, a kirendelt védő felmentése, valamint díjazása tekintetében a törvény lényegében a Be. rendelkezéseit veszi át. A terhelt indokolt indítványában kérheti más védő kijelölését, amely indítványról az eljáró bíróság, ügyészség, nyomozó hatóság dönt. Ez a döntési jogosultság ugyanakkor nem jelenti a kijelölési jogosultság átszállását is, azaz amennyiben az eljáró bíróság, ügyészség, nyomozó hatóság a terhelti indítványnak helyt ad, a védőként eljáró személy kijelölése az (1) bekezdés alapján a területi ügyvédi kamara feladata lesz.

A 47. §-hoz

A kijelölés feladatának a területi ügyvédi kamarához történő telepítése azzal a nem kívánt eredménnyel járhat, hogy a büntetőeljárás folyamatosságához, időszerűségéhez fűződő érdek jelentősen sérül. Ilyen eset lehet, ha a) a kijelölésre belátható időn belül nem kerül sor, b) olyan védő kijelölésére kerül sor, aki kizárt, vagy c) a védő értesítése, idézése a kijelöléskor megjelölt elérhetőségeken nem biztosítható.

A nyomozás során ezekben az esetekben a törvény a helyettes védő intézményének alkalmazhatóságát biztosítja az ügyészség és a nyomozó hatóság számára, hogy az eljárási cselekményen védő részvételét biztosítsák. A helyettes védő intézményének lényege,hogy csupán az aktuális eljárási cselekményt érinti, így a kirendelt védő személye változatlan marad. Erre figyelemmel az a) pont esetén a területi ügyvédi kamara kijelöléssel kapcsolatos mulasztását haladéktalanul pótolni kell, a b) pont esetén a védő kizárása végett kell intézkedni, a c) pont esetén pedig tisztázni kell a védő megfelelő elérhetőségét. A kizárási okok esetében a kirendelő ügyészség, nyomozó hatóság csak az ún. objektív kizárási okokat veheti figyelembe. A hatályos szabályok alapján az eljáró ügyészség, nyomozó hatóság már a kirendelés során figyelembe vehette, hogy ne kerüljön kirendelésre olyan személy, akinél objektív kizárási ok állapítható meg. A kijelölés területi ügyvédi kamarához kerülésével ez a lehetőség megszűnt, míg a kijelölő kamara nem lesz abban a helyzetben, hogy az objektív kizárási körülményeket figyelembe vegye. E körülmények szükséges, ugyanakkor arányos kezelését teszi lehetővé, hogy a kizárásra egyébként nem jogosult ügyészség és nyomozó hatóság is figyelembe vehesse - az adott esetben a kijelölt védő által sem vitatott - objektív kizárási okokat, és megfelelően biztosíthassa a terhelt védekezéshez való jogát, az eljárási cselekmények érvényességét.

A vádemelés után a törvény a már ismertetett helyzetekben a kijelölés feladatát és az azzal kapcsolatos felelősséget visszaszármaztatja a bírósághoz. Ennek megfelelően a bírósági kijelölés alapján a területi ügyvédi kamara által kijelölt védő kijelölése hatályát veszti, és a továbbiakban a bíróság által kijelölt védő jár el kirendelt védőként. Az a) pont esetén a kijelölésre még nem került sor, ezért annak hatályvesztését sem kellett előírni. További különbség, hogy a bíróság a védővel kapcsolatos bármely kizárási körülményt vizsgálhatja, tekintettel arra, hogy ez áll összhangban a bíróság kizárással kapcsolatos, a 43. § (3) bekezdésében meghatározott feladatával.

Kiemelést érdemel, hogy a megjelölt, speciális szabályok kizárólag a kijelölés időpontjában, illetve ahhoz időben szorosan kapcsolódva alkalmazhatók. Így a 47. § rendelkezései nem alkalmazhatók, ha a kizárási okra később derül fény, vagy a védő utóbb válik elérhetetlenné.

A törvény a (4) bekezdésben, a kijelölő határozat kézbesítésével rendelkezik arról, hogy a területi ügyvédi kamara, és amennyiben már kijelölésre került, a kijelölt védő az (1)-(2) bekezdés alkalmazásáról tudomást szerezhessen.

A 48. §-hoz

A törvény módosítja a védő meghatalmazásának kirendelés hatályával kapcsolatos következményét. A hatályos rendszerben az eljáró bíróság, ügyészség vagy nyomozó hatóság kirendelés visszavonásával kapcsolatos mulasztása esetén a kirendelt és a meghatalmazott védők párhuzamosan járhattak el, ami az intézmények, illetve a terhelt védelemmel kapcsolatos rendelkezési jogosultságával ellentétes. A törvény alapján a meghatalmazás benyújtásától kezdve a kirendelés hatályát veszti. Ezzel egyidejűleg a törvény a meghatalmazott védő részére a meghatalmazás benyújtásával egyidejűleg értesítési kötelezettséget, a korábban eljárt védő részére az új védő tevékenységét segítő közreműködési kötelezettséget is keletkeztet.

A törvény a fentieken túlmenően megtartja a kirendelés hatályának megszüntetésével kapcsolatos rendelkezési kötelezettséget. Amennyiben tehát a védő kötelező részvételének esetei megszűnnek, vagyis a kirendelés indoka kiürül, úgy az eljáró bíróságnak, ügyészségnek, nyomozó hatóságnak kell rendelkezni a kirendelés visszavonásáról. Ez lehetőséget biztosít adott esetben arra is, hogy az eljáró szerv a kirendelés más indokát mérlegelje, vagy éppen a terheltet a kirendelés tárgyában nyilatkoztassa.

A 49. §-hoz

A törvény általánosságban rendelkezik a helyettes védő kirendeléséről, amelyre akár kirendelt, akár meghatalmazott védő mulasztása esetén sor kerülhet. Az intézmény nem a védő mulasztásának szankciójaként érvényesül, az idézéssel szembeni mulasztás következményeit a törvény az idézés szabályozásánál rendezi. A helyettes védő az eljárási cselekmények folytatásának lehetőségét kívánja biztosítani. A helyettes védő kirendelésének minden esetben általános feltétele, hogy a védő szabályszerű idézés ellenére nem jelent meg. Tekintettel arra, hogy az idézés szabályai szerint idézni csak azt lehet, akinek a jelenléte az eljárási cselekményen kötelező, így a védő esetében idézésére csak kötelező védői részvétel, pontosabban kötelező védői jelenét esetén kerülhet sor.

A törvény a helyettes védő kirendelésének kötelező és fakultatív eseteit szabályozza. Helyettes védő kirendelése kötelező, ha a szabályszerű idézésre meg nem jelent védő nem is jelezte elmaradását, és akként sem gondoskodott védő részvételéről, hogy maga helyett egy helyettest küldött volna. Ha az eljárási cselekmény megtartásának egyéb feltételei maradéktalanul fennállnak, és az eljárási cselekmény mellőzése nem indokolt, úgy a törvény megteremti annak lehetőségét, hogy a védő jelzés nélküli elmaradása ne lehessen akadálya az eljárási cselekmény teljesítésének.

A (2) bekezdés azokra az esetekre vonatkozik, amikor a védő esetlegesen jelzi távolmaradását, és annak okát, azonban helyettesítéséről nem gondoskodott, így az eljárási cselekmény nem lenne szabályszerűen megtartható. Amennyiben azonban az eljárási cselekmény megtartásának elhalasztása okán az eljárási cselekmény eredményessége kerülne veszélybe, vagy ennek következtében a büntetőeljárás jelentősen elhúzódna, az eljárási cselekmény helyettes védő kirendelésével megtartható. Tipikusan ilyen lehetőség merülhet fel a személyi szabadságot érintő kényszerintézkedések elrendelése tárgyában tartott ülés esetén, ha a védő jelenléte kötelező, vagy például egy olyan személy tanúkénti kihallgatása esetén, akinek a jelenléte a továbbiakban nem, vagy csupán indokolatlan nehézségekkel lenne biztosítható.

Látni kell, hogy az eljárási cselekmény elhalasztásának lehetősége az (1) bekezdés esetén lényegében az eljáró hatóság szabad mérlegelésén múlik, amely során azt kell mérlegelnie, hogy a mulasztó védő személyes jelenlétéhez nagyobb eljárási érdek fűződik, mint az eljárási cselekmény megtartásához. Ezzel szemben a (2) bekezdés a halasztás konkrétan meghatározott következményei esetén teszik csak lehetővé az eljárási cselekmény helyettes védő kirendelésével történő megtartását.

A törvény a helyettes védő fellépésével, alkalmazhatóságával szemben lényegében a Be.-vel azonos korlátokat állít. Az intézmény nem járhat a védekezéshez való jog érdemi korlátozásával, ezért a helyettes védő jelenlétében a bizonyítási eljárás nem fejezhető be, a helyettes védő perbeszédet nem tarthat. A korlátként megjelölt eljárási cselekményekkel kapcsolatos mulasztás szankcionálása nem a helyettes védő intézményének feladata, az ezzel kapcsolatos esetleg tudatos időhúzó magatartást a törvényben rendelkezésre álló más eszközökkel kell megoldani. A helyettes védő kirendelésére a kirendelés általános szabályait kell alkalmazni, azzal, hogy értelemszerűen ilyen esetekben az időszerűség biztosítása végett a védő személyének kijelölése is a kirendelő szerv feladata. Ezzel egyebek mellett megnyílik a lehetőség − ha a terheltek között érdekellentét nem állapítható meg − a más terhelt védelmét ellátó ügyvéd kirendelésére és kijelölésére is. A törvény végül rendezi a helyettes védő kirendelésének hatályát, amely minden esetben csak a helyettesítéssel érintett eljárási cselekményre terjed ki.

IX. Fejezet

A sértett

Az 50-51. §-hoz

A sértett fogalma a hatályos törvényi fogalomhoz képest annyiban változik, hogy a szöveg egyértelművé teszi, miszerint a sértett természetes és nem természetes személy egyaránt lehet. Ezt a hatályos szöveg kifejezetten nem jeleníti meg. Az új fogalomban továbbá egyértelmű utalás történik a sértett személyt ért közvetlen sérelemre, vagyis, hogy sértett az lehet, akinek jogát vagy jogos érdekét a bűncselekmény közvetlenül sértette vagy veszélyeztette.

A törvény egy helyen, összegyűjtve szerepelteti a sértettet megillető jogokat, ideértve a magánfélként, pótmagánvádlóként, magánvádlóként történő fellépést is. A Be. a sértett eljárási jogai között nem említi a sértett részére a törvény más helyén biztosított kérdezési, illetve felszólalási jogot. A törvény ezért a Be.-ben feltüntetett jogok mellett kifejezetten utal a sértett kérdezési, felszólalási lehetőségére, továbbá arra is, hogy a sértett bizonyítékot terjeszthet elő, és segítő közreműködését veheti igénybe. A törvény a sértett jogai mellett a sértett kötelezettségeiről is egyértelműen rendelkezik.

A törvény szerint a sértett az eljárás folyamán bármikor jogosult nyilatkozni arról, hogy a bűncselekmény következtében milyen testi, lelki sérelmet szenvedett, milyen vagyoni hátrány érte, kívánja-e a terhelt bűnösségének megállapítását és megbüntetését. Az új jogintézmény az Európai Bizottság áldozatvédelemmel kapcsolatos ajánlására tekintettel került be a rendelkezések közé, amely egyébként több európai országban is ismert. Megjegyzendő, hogy az a hatályos magyar szabályozásban sem ismeretlen, hiszen a Be. 316. §-a értelmében a bizonyítási eljárás befejezését követően a sértett nyilatkozhat arról, hogy a vádlott bűnösségének megállapítását és megbüntetését kívánja-e. A sértetti nyilatkozat törvény szerinti bevezetése annyiban jelent újdonságot, hogy önálló jogintézményként jelenik meg, amelyet már az eljárás elején lehetősége van a sértettnek megtenni. A nyilatkozat kiváló jelzés a sértettek felé, hogy érdekeiket, sérelmeiket a hatóságok, eljáró szervek figyelembe veszik.

A bűncselekmények áldozatainak jogaira, támogatására és védelmére vonatkozó minimumszabályok megállapításáról és a 2001/220/IB tanácsi kerethatározat felváltásáról szóló 2012/29/EU európai parlamenti és tanácsi irányelvre tekintettel került be a törvénybe az arra vonatkozó rendelkezés, hogy ha a sértett a büntetőeljárásban a jogait a továbbiakban nem kívánja gyakorolni, erről bármikor jogosult nyilatkozni. A nyilatkozat természetesen, ahogy azt a normaszöveg is kifejezi, nem akadálya annak, hogy ha szükséges, a sértettet tanúként lehessen kihallgatni (tehát tanúzási kötelezettségeit teljesítenie kell), és nem mentesít az eljárási cselekményeken való megjelenési kötelezettség alól sem. A sértett a nyilatkozatot az eljárás bármely szakaszában visszavonhatja. A szöveg egyértelműen rögzíti, hogy a nyilatkozat visszavonása esetén a sértett visszamenőlegesen nem gyakorolhatja a jogait, az ugyanis az eljárás elhúzódásához vezethet. A törvény kifejezetten szól arról is, hogy ha a sértett nyilatkozik arról, hogy sértetti jogait nem kívánja gyakorolni, akkor a bejelentett polgári jogi igényét vagy az erre vonatkozó szándéknyilatkozatát visszavontnak kell tekinteni.

Az 52. §-hoz

A sértett, a magánvádló, a pótmagánvádló és a magánfél esetében a Be. eltérően szabályozza azok körét, akik az adott személy halálát követően a büntetőeljárásban felléphetnek. Ezen a szabályozáson indokolt volt változtatni. Ezért a törvény külön részben rögzíti a sértetti jogutódlásra vonatkozó általános szabályokat, amelyek - lévén, hogy sértetti „alkategóriák” - a magánvádló és a pótmagánvádló jogutódlására is irányadók. Egyedüli kivétel a magánfél, ott ugyanis a törvény is - hasonlóan a hatályos szabályozáshoz - az örökös részére ad jogosultságokat. Ezzel a megoldással biztosítható a sértettekre és az egyes sértetti alkategóriákra vonatkozó következetes szabályozás.

A sértetti jogutódlásra vonatkozó általános szabályok mind a természetes, mind a nem természetes személy sértettekre vonatkoznak. Ha a természetes személy sértett akár a büntetőeljárás megindítása előtt, akár azután meghal, helyébe hozzátartozója, törvényes képviselője vagy a sértett által jogszabály, illetve szerződés alapján eltartott személy léphet. A hozzátartozó fogalmát az új Be. is a Btk. hozzátartozó fogalmához köti. Jelenleg a törvény értelmében nincs arra lehetőség, hogy ha a sértett még azelőtt meghal, hogy pótmagánvádlóként, magánvádlóként fellépett volna, akkor a jogutódja pótmagánvádlóként, magánvádlóként fellépjen. Mivel nincs indoka e tilalom további fenntartásának, a törvény erre is lehetőséget ad. A törvény arra vonatkozóan is egyértelműen szabályoz, hogy mi történik, ha több jogosult személy kíván sértetti jogutódként fellépni. Nem természetes személy sértett megszűnése esetén helyébe a jogutódja léphet.

Az 53. §-hoz

A törvény pontosítja a magánvádló fogalmát. Egyrészt a megfogalmazással („a magánvádló az a sértett”) egyértelművé teszi, hogy a magánvádló a sértett kategóriáján belül egy szűkebb kört takar. Másrészt egyértelműen megkülönbözteti a természetes személy és a nem természetes személy sértettet, és azt, hogy a magánvádas bűncselekmények közül melyiket lehet természetes személy sértett és melyiket nem természetes személy sértett sérelmére elkövetni. Ez alapján az a) pontban a természetes személy sértettre, a b) pontban a nem természetes személy sértettre történik utalás a törvényben.

A törvény bővíti a magánvádas bűncselekmények körét, ide vonva a becsület csorbítására alkalmas hamis hang- vagy képfelvétel készítése bűncselekményét is. Tekintettel a bűncselekmény becsület csorbítására alkalmas természetére, e bűncselekmény kapcsán is elmondható, hogy a sérelem megtorlandóságának leghivatottabb bírálója maga a sértett, a sértetten kívül az adott cselekmény mást nem érint. Erre figyelemmel a becsület csorbítására alkalmas hamis hang- vagy képfelvétel készítése illeszkedik a Be. magánvádas bűncselekményeinek sorába.

Mivel a magánvádló a sértett egyik alcsoportját képezi, a sértettre vonatkozó valamennyi rendelkezés (a sértett jogai és kötelezettségei, a sértetti jogutódlásra vonatkozó szabályok) irányadó a magánvádlóra is.

A törvény a hatályos megoldással szemben azt célozza, hogy az igazságszolgáltatás során eljáró személyek (bíró, ügyész és rendvédelmi szerv tagja) sérelmére elkövetett becsületsértés és rágalmazás minősüljön közvádas bűncselekménynek. Minden hivatalos személy esetében ez egyrészt nem indokolt, másrészt a jogalkalmazás során éppen az egyéb hivatalos személyekkel kapcsolatos ilyen jellegű bűncselekmények közvádas eljárásban való elintézése okoz bonyolult jogértelmezési helyzeteket, illetve okoz a jogalkalmazó szervek számára indokolatlan munkaterhet. A becsületsértés és a rágalmazás közvádas jellegének egy szűkített, a törvényben szereplő körben történő fenntartása a jelzett problémákat megoldaná.

Az 54. §-hoz

A törvény egyértelmű definíciót ad a pótmagánvádlóra vonatkozóan, amely a magánvádlóhoz hasonlóan világossá teszi, hogy ebben az esetben is sértetti alkategóriáról beszélhetünk. A törvény a pótmagánvádlóra vonatkozó valamennyi egyéb szabályt a pótmagánvádas eljárásra vonatkozó külön eljárásba helyezte.

Mivel a pótmagánvádló a sértett egyik alcsoportját jelenti, a sértettre vonatkozó valamennyi rendelkezés (a sértett jogai és kötelezettségei, a sértetti jogutódlásra vonatkozó szabályok) irányadó a pótmagánvádlóra is.

Az 55-56. §-hoz

A polgári jogi igény büntetőeljárásban történő érvényesítésével kapcsolatos szabályozás kialakítása során a törvény fokozott mértékben kívánja elősegíteni, hogy a sértett a sérelmére elkövetett cselekmény büntetőjogi és polgári jogi jogkövetkezményeinek levonását egy eljárásban is kérhesse. E cél elérése érdekében a törvény egyszerű, de egyértelmű, jól körülhatárolható szabályok szerint rendezi a polgári jogi igény büntetőeljárásban történő elbírálásának lehetőségét.

Figyelemmel arra, hogy az új polgári perrendtartás számos olyan új megoldást alkalmaz a polgári eljárás lefolytatásával összefüggésben, amelyek alapvetően térnek el mind a polgári peres eljárás korábbi, mind a büntetőeljárás tervezett szabályaitól, a törvény összehangolja a polgári jogi igény vonatkozásában az eltérő jellegű eljárásjogi szabályozásokat. Példaként említhető, hogy az új polgári perrendtartás osztott perszerkezetet alkalmaz, így a Be. 70. § (5) bekezdéséhez hasonló, a polgári perrendtartásról szóló törvényre mutató sommás utalás alkalmazása esetén a sértetti igényérvényesítést akadályozó jogalkalmazási nehézségeket okozhatna, hogy az osztott perszerkezet szabályainak alkalmazása mennyiben szükséges a büntetőeljárásban a polgári jogi igény elbírálása során. Ugyancsak jogalkalmazási kérdéseket vethetne fel, hogy a polgári perrendtartásban meghatározott sajátos eljárási határidők, vagy akár a kötelező jogi képviselet szabályai a polgári jogi igény elbírálása során mennyiben alkalmazandóak, vagy alkalmazhatók a büntetőeljárásban, mivel a sommás utalás adott esetben a büntetőeljárásban nehezen értelmezhető szabályok alkalmazási kötelezettségét is megteremtené és ezzel a polgári jogi igény büntetőeljárásbeli elbírálását nehezítené.

Mindezek alapján a törvény a Be. utaló megoldásával ellentétben a büntetőeljárási törvényben kifejezetten rögzíti azokat a kereteket, amelyek a polgári jogi igény elbírálása tekintetében a polgári perrendtartás alkalmazási körét jelentik.

Az Alaptörvény 25. cikk (1) bekezdése alapelvként rögzíti az igazságszolgáltatás bírósági monopóliumának elvét, ahogy általánosságban a 25. cikk (2) bekezdés a) pontja kifejezetten is bírósági hatáskörbe utalja a magánjogi jogvitákban való döntést. Erre figyelemmel a magánjogi jogvita elbírálása a büntetőeljárás keretein belül is bírósági hatáskörbe tartozik, azaz a polgári jogi igényt kizárólag bíróság előtt lehet érvényesíteni, amelyet a magánfél meghatározása is tükröz. A polgári jogi igény büntetőbíróság előtti érvényesítését így olyannak kell tekinteni, mintha a magánfél mint felperes a terhelttel mint alperessel szemben a bíróság előtt keresetet terjesztett volna elő. A sértetti érdekekre tekintettel ugyanakkor a törvény nem zárja ki, hogy a sértett a polgári jogi igény érvényesítését a büntetőeljárás bírósági szakaszát megelőzően előkészíthesse és akár biztosíthassa, a nyomozás során így a polgári jogi igény érvényesítésének szándéka a sértett által bejelenthető és a sértett az igényének kielégítése érdekében a terhelt vagyonának zár alá vételét is indítványozhatja.

A törvény a magánfél tekintetében eltér a sértetti jogutódlásra vonatkozó általános rendelkezésektől, ennek megfelelően a hozzátartozó, a törvényes képviselő vagy a sértett által eltartott személy helyett - az igény magánjogi jellegére tekintettel - egységesen a jogutódnak biztosítja a magánfélként történő fellépés lehetőségét. Annak érdekében azonban, hogy a polgári jogi igény büntetőeljárásban érvényesítése a sértett személyétől - pl. élők közötti jogügylet útján - ne távolodjon el, a törvény mind a polgári jogi igény érvényesítését megelőzően, mind az utána bekövetkezett jogutódlás esetén csak akkor engedi meg a jogutód magánféli fellépését, ha a jogutódlás természetes személy esetén halál, nem természetes személy esetén megszűnés miatt, vagy kifejezett jogszabályi rendelkezés alapján következett be.

A törvény tételesen meghatározza a büntetőeljárásban érvényesíthető polgári jogi igények körét, amely a korábbi szabályozáshoz képest csupán látszólagos szűkítés, hiszen a felsorolás valamennyi, a büntetőügyben eljáró bíróság által egyszerűbben elbírálható, jellemzően vagyoni jellegű követelést lefed és csupán azon követelések esnek e körön kívülre, amelyek érvényesítését a büntetőbíróság a gyakorlati tapasztalatok alapján egyébként is egyéb törvényes útra utasítaná. A büntetőeljárásban így a kártérítésre, a jogalap nélküli gazdagodás visszatérítésére, a jogsértés abbahagyására, illetve a sérelmes helyzet megszüntetésére, a sérelmes helyzetet megelőző, illetve az eredeti állapot helyreállítására irányuló, valamint olyan egyéb követelés érvényesíthető, amely valamely dolog kiadását vagy pénz fizetését célozza. Ezen igényeknek megfelelő intézkedéseket ráadásul maga a büntetőeljárási jog is lehetővé tesz (pl. a lefoglalás megszüntetésnek szabályai szerint az eltulajdonított dolog sértettek történő kiadása, vagy zaklatás esetén távoltartás keretében a terhelt eltiltása a további jogsértéstől), így nincs észszerű indok arra, hogy azt a magánfél polgári jogi igény érvényesítésével ne érhesse el. A törvény fenntartja továbbá a Be. azon szabályát, amely szerint a büntetőeljárásban érvényesíthető polgári jogi igénynek a vád tárgyává tett cselekménnyel közvetlen okozati összefüggésben kell állnia, amelyből egyrészt szintén következik az, hogy a polgári jogi igény bíróság előtt - vádemelés után - érvényesíthető, másrészt az, hogy az ügy tárgyához szorosan nem kapcsolódó magánjogi igények épp e kapcsolat áttételes jellege miatt nem terhelhetik az alapvetően a büntetőjogi felelősség elbírálására hivatott büntetőeljárást.

A törvény a magánjogi igények egységes szempontok szerinti elbírálása érdekében a polgári jogi igényre is alkalmazni rendeli a polgári perrendtartásról szóló törvény kereseti kérelem fajtáira és a keresethalmazatra vonatkozó rendelkezéseit, egyúttal kifejezésre juttatja, hogy a bírósági úton nem érvényesíthető igény a büntetőeljárásban sem terjeszthető elő. A törvény az egyértelműség céljával zárja ki a polgári jogi igények köréből továbbá azt a követelést, amely érvényesítése nem bírósági útra tartozik, hiszen az állam sérelmére elkövetett bűncselekmények következtében nem csak magánjogi, hanem pl. a költségvetési csalás esetén adójogviszonyból eredő, közhatalmi jellegű követelések is keletkezhetnek, de ezek a büntetőeljáráson kívül, vagy annak hiányában, polgári peres úton egyébként sem lennének érvényesíthetőek. A törvény kiemeli, hogy a polgári jogi igény tekintetében a hivatalbóliság követelménye az ügyészség tekintetében nem érvényesül, azaz az ügyészség a törvényben meghatározott eseteken kívül csak a polgári perrendtartás szabályai szerint, kisegítő jelleggel és korlátozott jogosítványokkal érvényesíthet a sértett helyett polgári jogi igényt, vagy kapcsolódhat be annak érvényesítésébe a sértett oldalán.

X. Fejezet

A vagyoni érdekelt és az egyéb érdekelt

Az 57. §-hoz

A Be. 55. § (1) bekezdése szerint egyéb érdekelt az, akinek a jogára vagy jogos érdekére a büntetőeljárásban hozott határozat közvetlen hatással lehet. A Be. tehát egy már meghozott határozathoz köti az eljárási részvétel lehetőségét, noha a büntetőeljárás sok esetben határozat meghozatala nélkül is lényeges jogokat, érdekeket érint, továbbá büntetőeljárási jogok és kötelezettségek határozat hiányában is gyakorolhatóak, vagy teljesítendőek.

Indokolt volt továbbá a büntetőeljárásban érintett feljelentő, tanú, szakértő, és más hasonló személy jogainak, és kötelezettségeinek egyértelmű, és a büntetőeljárásban részt vevő terhelt, védő, sértett szabályozásához igazodó rendezése is. Végezetül a Be. 55. § (2) bekezdése az elkobzással, vagy vagyonelkobzással érintett személy estében a sértetti jogok alkalmazását vezette be, amely indokolatlanul sommás megoldásnak tekinthető.

Mindezekre figyelemmel a törvény a fokozatosság elvét is figyelembe véve a szabályozást a nyilvánvalóan többlet jogosultságokkal, illetve kötelezettségekkel rendelkező vagyoni érdekelt meghatározásával és eljárásjogi helyzetének szabályozásával kezdi.

A vagyoni érdekeltek köre az elkobozható, illetve vagyonelkobzással érintett dolog, vagyon mellett a kényszerintézkedések eszközrendszerének megfelelően kiegészül a más okból lefoglalt dologgal, illetve az elektronikus adat hozzáférhetetlenné tételével érintett adattal rendelkezésre jogosult személyek körével is. A szabályozás a büntetőeljárásban részt vevő más személyekhez hasonló tematikával rendezi a vagyoni érdekelt jogait, majd kötelezettségeit.

A vagyoni érdekelt jogosultságát és kötelezettségét a rendelkezése alatt álló dolog, vagyon, adat, és az azzal kapcsolatos eljárási cselekmények, döntések határozzák meg. Ennek megfelelően alakul indítványtételi, észrevételezési, tájékoztatáshoz való, ügyirat megismerési, jelenléti joga. A jelenléti jog részletszabályait a (3) bekezdés tartalmazza, amely alapján a vagyoni érdekelt jelenléti joga egyrészt a vagyoni érdekelt kezdeményezéséhez kötött, másrészt az eljárás érdekeire, illetve az eljárásban részt vevő személy védelme érdekében korlátozható.

Meg kell jegyezni, hogy továbbra is felmerülhet a büntetőeljárásban részt vevő személyek eljárásjogi státuszának, és ezzel kapcsolatos jogosultságainak, kötelezettségeinek a torlódása. Így a terhelt vagy a sértett a tőle lefoglalt dolog tekintetében vagyoni érdekelt is, vagy az eljárásban egyéb érdekeltként részt vevő tanú, ha vagyonelkobzással is érintett, e vagyon vonatkozásában vagyoni érdekelt is.

Az 58. §-hoz

A törvény az előbb kifejtettek szerint a vagyoni érdekeltet követően szabályozza a büntetőeljárásban részt vevő egyéb érdekelteket, akik esetében az eljárási pozíciót nem csupán az eljárásban hozott határozat alapozza meg, de valamennyi, a törvény alapján őt érintő eljárási jog vagy kötelezettség. Ennek megfelelően a törvény teljeskörűen lefedi a büntetőeljárással érintett személyeket. A büntetőeljárásban részt vevő fő személyek a terhelt, a védő és a sértett. E személyek mellett jól meghatározható módon kapcsolódik az eljárásba a vagyoni érdekelt. Minden további személy, aki eljárási cselekménnyel, vagy az eljárásban hozott határozattal érintett, egyéb érdekeltként vesz részt az eljárásban. Ennek megfelelően a törvény nem tartalmazhat taxatív felsorolást az egyéb érdekeltek tekintetben, ugyanakkor a jogalkalmazás elősegítése érdekében a (2) bekezdés felsorolja a jellemzően felmerülő ilyen személyeket. E lista alapján egyértelmű, hogy például a tanú vagy a szakértő az őket érintő eljárási cselekménnyel (idézéssel, értesítéssel, jelenléttel, az eljárás helyszínén tartózkodással, közreműködéssel), vagy határozattal (díj, költségtérítés) összefüggésben egyéb érdekeltként vesz részt, és jogai és kötelezettségei is ennek megfelelően alakulnak. A (2) bekezdésben meghatározott felsorolás a törvény rendelkezései alapján tovább bővíthető, így például egyéb érdekeltként veszt részt az eljárásban, akit a 213. § (3) bekezdése alapján közreműködésre köteleznek, a kutatással érintett ingatlan vagy jármű tulajdonosa, birtokosa vagy használója, vagy akit a 384. § alapján az eljárási cselekményről eltávolítanak, vagy tartózkodásra köteleznek.

Az egyéb érdekelt jogait és kötelezettségeit a törvény a vagyoni érdekeltre mutató utalással rendezi. Az egyéb érdekelt jogosultságait, kötelezettségeit pontosabb módon felsorolni nem lehetne, tekintettel arra, hogy ezek tartalmát az egyéb érdekelti pozíciót megalapozó körülmények határozzák meg. Így például a tanú esetében nyilvánvaló, hogy jogorvoslati jogosultsága nem terjed ki a tanúkénti kihallgatására, ugyanakkor az idézésével összefüggésben, vagy az őt érintően tervezett eljárási cselekményről tájékoztatást, felvilágosítást kérhet, az idézéssel kapcsolatban a kézbesítési vélelem megdöntése iránt kérelmet terjeszt elő, költségtérítésének megállapításával, vagy rendbírság kiszabása esetén jogorvoslattal élhet, mindezekkel összefüggésben ügyirat megismerési jogát gyakorolhatja. A törvény részletszabályai alapján elképzelhető ezért, hogy az egyéb érdekelt jogai mindösszesen arra terjednek ki, hogy az eljárási cselekményt végrehajtó hatóságtól felvilágosítást kapjon, ezzel összefüggésben észrevételt tegyen, mint például az eljárási cselekmény helyszínéről távozásra kötelezett személy esetében.

A 42/2005. (XI. 14.) AB határozatra, a Kúria 4/2015. BJE határozatára figyelemmel, valamint a büntetőeljárásban az állam oldalán történő fellépés egységes szabályozása érdekében a törvény átfogóan rendezi a költségvetést károsító bűncselekmények, valamint az állam sérelmére elkövetett más bűncselekmények esetén a sértetti érdekek képviseletének kérdését. Ennek megfelelően az állam sérelmére elkövetett bűncselekmények esetén az állam, mint sértett büntetőeljárási cselekvőképességét a Be. 69. § (6) bekezdése rendezi, a költségvetést károsító bűncselekmények, valamint az állam sérelmére elkövetett más bűncselekmények esetén a polgári jogi igény előterjesztésének lehetőségét, illetve korlátját a Be. 56. § (4) bekezdése, a pótmagánvádlóként történő fellépés tilalmát a Be. 786. § (3) bekezdés e) pontja szabályozza. A törvény alapján a Be. szabályozási koncepcióját megtörő Be. 195. § (2a) bekezdése is részben feleslegessé vált, hiszen a 369. § (2) bekezdése alapján a feljelentő jogorvoslattal élhet a feljelentést elbíráló határozat ellen. Ennek ellenére a törvény figyelemmel van arra, hogy egyes esetekben jogszabályban meghatározott szervek a költségvetést károsító bűncselekmények, valamint az állam sérelmére elkövetett más bűncselekmények esetén olyan feladatokkal, kötelezettségekkel rendelkeznek, amelyek érintik az ilyen cselekmények vonatkozásában indult büntetőeljárást is. Nyilvánvaló, hogy e szervek az állam képviseletében nem léphetnek fel, részükre a büntetőeljárásban kizárólag az egyéb érdekelti pozíció lehet nyitott, amely azonban a jogszabályban meghatározott feladatkörhöz képes csupán korlátozott fellépést tenne lehetővé. Minderre figyelemmel a büntetőeljárásban egyéb érdekeltként fellépő, jogszabályban meghatározott szervek eljárási jogait a törvény az (5) bekezdésben meghatározott, a feladataik teljesítéséhez szükséges többletjogosultságokkal egészíti ki.

XI. Fejezet

A segítők

Az 59-60. §-hoz

A törvény elszakad a Be. 59. §-ában meghatározott, egyébként sem egyértelmű segítő-fogalomtól és új tartalommal tölti fel azt, amely értelmében segítőnek tekinti mindazon személyeket, akik a terhelt, a sértett, a vagyoni érdekelt vagy az egyéb érdekelt oldalán, az eljárás ezen résztvevőihez kapcsolódva közreműködnek a büntetőeljárásban.

A törvény az egyértelműség igényével taxatív felsorolást ad a segítőként eljárni jogosultakról, de az általános érvényű szabályozást e helyen nem duzzasztja fel az eljárási cselekvőképességhez kapcsolódó segítőre, azaz a törvényes képviselőre, valamint az egy-egy meghatározott eljárási cselekmény kapcsán igénybe vehető segítőkre vonatkozó rendelkezésekkel, kizárólag a segítők azon két fajtájára vonatkozó rendelkezéseket gyűjti össze, akik részvételi lehetősége a büntetőeljárás egészére kiterjed.

A törvény egységesen és kizárólag negatív feltételeken keresztül határozza meg a segítők státuszát, azaz lényegében kizárási szabályokat rögzít, emellett a járulékos szerepükre tekintettel a segítők számára általánosságban a saját, illetve a segített személy eljárási jogaira és kötelezettségeire vonatkozó felvilágosításhoz fűződő jogot nevesíti.

A 61-63. §-hoz

A törvény a Be.-nek a képviseleti formákat keverten tartalmazó szabályozása helyett az átláthatóság érdekében a cselekvőképességgel összefüggő törvényes képviseletet, a törvényes képviselő hiányából fakadóan kirendelésen alapuló eseti képviseletet és a meghatalmazáson alapuló képviseletet határozottan elkülöníti és ügyleti képviseletként kizárólag ez utóbbit határozza meg.

A törvény a meghatalmazott képviselőként eljárni jogosultak körét a fentiekre figyelemmel a Be.-hez hasonlóan, és az átláthatóságot is szem előtt tartva határozza meg.

A törvény e felsorolásban mellőzi a pártfogó ügyvédi képviselet külön nevesítését, és a meghatalmazotti képviselet szabályai között csupán utal e jogintézményre, hiszen a jogi segítségnyújtásról szóló 2003. évi LXXX. törvény értelmében a pártfogó ügyvédi képviselet is - alapvetően a jogi segítségnyújtó szolgálat és a jogi segítő közötti - szerződéses viszonyon alapul, ráadásul főszabály szerint a sértett és az egyéb érdekelt is maga hatalmazhatja meg a pártfogó ügyvédként eljáró jogi segítőt.

A korábbi Be. sértetti képviselői jogállással ruházta fel az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény hatálya alá tartozó olyan közhasznú szervezetet, amelyet sértettek vagy sértettek egyes csoportjainak érdekképviseletére hoztak létre. A sértetti képviselet azonban konkrét sértett hiányában értelmezhetetlen, míg az ismert és akár az eljárásban részt is vevő sértett képviselete nem keletkezhet az akaratától függetlenül. A törvény ezért a képviseleti jogot e szervezet esetén is meghatalmazáshoz köti.

Az E-ügyintézési törvény alapján az ügyintézési rendelkezés joga a képviseletre vonatkozó jognyilatkozatok megtételére is kiterjed, így a rendelkezési nyilvántartást az eljárásban résztvevő személy eljárási részvételének kezdetekor a büntetőeljárásban is ellenőrizni kell. A törvény ugyanakkor a rendelkezési nyilvántartásban rögzített meghatalmazás esetén annak elfogadását is megköveteli, továbbá az adminisztrációs terhek csökkentése érdekében a büntetőeljárásban részt vevő személy fellépése után rendelkezési nyilvántartásba vett meghatalmazás érvényességét külön bejelentéshez köti. Ha a meghatalmazás nem a rendelkezési nyilvántartásban szerepel, akkor azt a törvény értelmében közokiratba vagy teljes bizonyító erejű magánokiratba kell foglalni, és a meghatalmazott képviselő csak ennek benyújtása után gyakorolhatja a képviselt személy jogait.

A 64. §-hoz

A törvény célszerűségi okokból a terhelt esetén is lehetővé teszi meghatalmazott képviselő eljárását, amely azonban nem lehet a védői tevékenység konkurenciája, így azt a törvény meghatározott körben, lényegében adminisztratív teendők ellátására engedi és a meghatalmazott képviselőként igénybe vehető személyek körét is szűkebben állapítja meg.

A 65-67. §-hoz

A törvény a támogató eljárását csak a sértett, a vagyoni érdekelt és az egyéb érdekelt oldalán teszi lehetővé, mert a terhelt önrendelkezését és jogainak védelmét a büntetőeljárásban alapvetően nem a támogatott döntéshozatal, hanem a védő intézménye képes eredményesen szolgálni, így azon eseteket, amelyeknél a terhelt támogatott döntéshozatallal érintett, a védelem megfelelő biztosításán keresztül érdemes rendezni.

A sértett, a vagyoni érdekelt és az egyéb érdekelt esetén a törvény a támogató jogainak meghatározásával a büntetőeljárás jellegéhez igazodóan, a lehető legteljesebb körben biztosítja a támogatott döntéshozatalról szóló törvény rendelkezéseinek érvényesülését, egyúttal nyilvánvalóvá teszi, hogy a támogató nem képviselő, ezért nyilatkozatot sem tehet. A támogatott döntéshozatal tartalmából adódóan a támogató eljárásban történő részvétele iránt a bíróság, ügyészség, illetve nyomozó hatóság nem intézkedik, azaz a támogatót a jelenléti joga ellenére nem kell az eljárási cselekményekről értesíteni, megjelenéséről kizárólag a támogatott személy gondoskodik.

A törvény meghatározza a büntetőeljárás körülményei miatt szükséges kizárási okokat és ezek fennállása esetén intézkedési és határozathozatali kötelezettséget ír elő.

XII. Fejezet

Büntetőeljárási cselekvőképesség

A 68. §-hoz

Noha a Be. kifejezetten nem tett említést róla, de a törvény értelmében a büntetőeljárásban is lényeges kérdés, hogy a büntetőeljárási jogok és kötelezettségek alanyának eljárási cselekvőképessége, a személyes eljárás lehetőségének esetleges kizártsága hogyan alakul.

A terhelt ennek kapcsán az eljárás többi résztvevőjétől jól elkülöníthető helyzetben van, a törvény a terheltek között a polgári jog szerinti cselekvőképesség alapján nem tesz különbséget, amelyből következik, hogy minden terhelt teljes büntetőeljárási cselekvőképességgel rendelkezik. Annak ellenére azonban, hogy a büntetőeljárás hatálya alatt állás alapvetően érinti a személyiséget és ezért az eljárási cselekvőképesség korlátozása nem merülhet fel, a törvény az egyes terhelti csoportok érdekében a nagykorúakat érintő gondnokság alá helyezést is értékeli.

Amíg ugyanis a kötelező védői részvétel mellett a Be. 451. §-a a fiatalkorú - aki korlátozottan cselekvőképes és cselekvőképtelen kiskorú is lehet - törvényes képviselőjének mint segítőnek a védőjével azonos jelenléti, észrevételezési, indítványtételi, jogorvoslati stb. jogot biztosít, addig a teljes polgári jogi cselekvőképességgel nem rendelkező nagykorú terhelt törvényes képviselője szintén segítőként csupán védőt hatalmazhat meg, valamint egyes indítványtételi és jogorvoslati jogok illetik meg az ideiglenes kényszergyógykezeléssel és a kényszergyógykezeléssel összefüggésben. Az ilyen nagykorú terhelt ráadásul nem is feltétlenül részesül a Be. 46. § c) vagy e) pontja szerinti kötelező védelemben, ugyanakkor még a védő részvétele mellett is hátrányos helyzetben lehet a fiatalkorú terhelthez képest, amely megkülönböztetés a polgári jogi cselekvőképesség helyett pusztán az életkoron alapul.

A terhelt büntetőeljárási cselekvőképességének fenntartása mellett ezért a törvény a polgári jog szabályai szerint teljes cselekvőképességgel nem rendelkező valamennyi terhelt érdekében lehetővé teszi a törvényes képviselő eljárását, egyúttal a fiatal- és felnőtt korúak törvényes képviselőjét azonos eljárásjogi helyzetbe helyezi.

A 69-70. §-hoz

A törvény a sértett, a vagyoni érdekelt és az egyéb érdekelt eljárási cselekvőképességét a Be. következetlen szabályaival ellentétben egyértelműen rendezi, és a törvényes képviselő hozzájárulását igénylő eljárást, vagy nyilatkozatot, azaz a korlátozott eljárási cselekvőképességet még a tanúvallomás megtagadásának kérdésében is mellőzi.

A sértett, a vagyoni érdekelt és az egyéb érdekelt büntetőeljárási cselekvőképességgel rendelkezik, ha a polgári jog szabályai szerinti cselekvőképessége nincs korlátozva vagy kizárva. A nagykorú sértett, vagyoni érdekelt és egyéb érdekelt akkor is rendelkezik büntetőeljárási cselekvőképességgel, ha a polgári jog szabályai szerinti cselekvőképességét ugyan részlegesen korlátozták, de az eljárás tárgya, illetve az egyes eljárási cselekmények nem tartoznak abba az ügycsoportba, amelyben cselekvőképességét korlátozták. Ennek megfelelően, ha a sértett polgári jogi cselekvőképességét csak meghatározott személyi jellegű ügycsoport tekintetében korlátozták, a sérelmére elkövetett vagyon elleni bűncselekmény miatt indult ügyben önállóan gyakorolhatja eljárási jogait és tehet ezzel összefüggésben a büntetőeljárási törvényben meghatározott nyilatkozatot.

Nem az egész eljárásra kiterjedő hatállyal, de a törvényben megállapított feltételek esetén a sértett, a vagyoni érdekelt és az egyéb érdekelt büntetőeljárási cselekvőképességgel rendelkezik meghatározott tárgykörökben akkor is, ha általános büntetőeljárási cselekvőképessége nincs. Így a jóvátételhez szükséges hozzájárulás kérdésében a sértett, míg a kényszerintézkedéssel érintett dologgal, adattal, vagy vagyonnal összefüggésben a vagyoni érdekelt, ha ezekről a polgári jog szabályai szerint érvényesen rendelkezhet, a törvényes képviselője hozzájárulása nélkül is eljárhat, illetve nyilatkozhat. Ennek megfelelően például a cselekvőképességében korlátozott kiskorú a munkával szerzett jövedelmére elkövetett bűncselekmény miatt indult ügyben - mivel azzal a polgári jog szabályai szerint törvényes képviselőjének közreműködése nélkül rendelkezhet - a közvetítői eljáráshoz önállóan is hozzájárulhat, ahogy e tárgykörben egyébként polgári pert is indíthatna.

A törvény önálló tárgykörként szabályozza a távoltartás elrendelésének indítványozását is, amelyet a polgári jog szabályai szerint korlátozottan cselekvőképes kiskorú sértett is megtehet. Végül a polgári jog szabályai szerint korlátozottan cselekvőképes kiskorú számára a tanúvallomás megtagadásának kérdésében is büntetőeljárási cselekvőképességet biztosít, hiszen őt hamis tanúzás esetén büntetőjogi felelősségre lehetne vonni, ezért indokolt, hogy önállóan - szükség esetén a törvényes képviselővel történő egyeztetés alapján - vállalja a vallomástételt akkor, ha ezt egyébként megtagadhatná.

A törvény kerüli a nem természetes személyek képviseletének ellátására vonatkozó részletes rendelkezéseket, hiszen az ilyen jogalanyok eljárási képességének, képviseletének rendezése külön, az adott jogalany státuszával kapcsolatos szabályozásra tartozik. A törvény ezért annyit rögzít, hogy nem természetes személy esetén a törvényes képviselő jár el.

A törvény értelmében törvényes képviselője jár el továbbá a büntetőeljárási cselekvőképesség hiánya esetén és akkor is, ha a sértett, a vagyoni érdekelt vagy az egyéb érdekelt részére a cselekvőképessége érintése nélkül rendeltek törvényes képviselőt, kivéve, ha személyesen vagy meghatalmazottja útján fellép (pl. az ismeretlen helyen tartózkodó sértett).

A 71. §-hoz

A büntetőeljárási cselekvőképesség megléte, illetve hiánya akár a büntetőeljárás érvényességét is befolyásolhatja, ezért a törvény - kétség esetén - a bíróság, az ügyészség és a nyomozó hatóság feladatává teszi annak vizsgálatát.

A 72. §-hoz

A törvény a terhelt teljes büntetőeljárási cselekvőképességére tekintettel a terhelt törvényes képviselőjének segítőként biztosít részvételi lehetőséget az eljárásban azzal, hogy a polgári jog szabályai szerinti korlátozott cselekvőképesség miatt a terhelt érdekében segítői jogai a védő jogaival egyeznek meg. A sértett, a vagyoni érdekelt és az egyéb érdekelt törvényes képviselője esetén ilyen megkülönböztetésre nincs szükség, a törvényes képviselő a törvény értelmében az általa képviselt személy helyett, annak jogait gyakorolva jár el.

A 73. §-hoz

A törvény a törvényes képviselő hiánya, a képviselt és a törvényes képviselő közötti érdekellentét esetén, valamint az őt érintő eljárási cselekmény időpontjában ismeretlen helyen tartózkodó sértett, vagyoni érdekelt és egyéb érdekelt képviseletének megfelelő ellátása érdekében az egységes ügygondnoki intézményt vezeti be.

A törvény ezzel elszakad a korábbi Be. eseti gyámra, illetve eseti gondnokra építő, következetlen és hiányos szabályozásától, és lehetővé teszi, hogy a gyámhatósági kirendelés és az ezzel járó időveszteség helyett az eljárási cselekvőképességgel nem rendelkező személy eljárási jogainak gyakorlása, kötelezettségei teljesítése érdekében egy arra alkalmas képviselő minél hamarabb közreműködhessen.

Az ügygondnok intézménye így kizárólag a büntetőeljáráson belüli képviseletet biztosítja és csak addig alkalmazható, amíg az adott személy státuszára vonatkozó anyagi jogi szabályok szerinti törvényes képviselet - akár csak ideiglenes jelleggel, pl. a Polgári Törvénykönyvről szóló 2013. évi V. törvény (a továbbiakban: Ptk.) 4:163. § szerinti eseti gyám kirendelés útján - nincs megoldva.

NEGYEDIK RÉSZ

AZ ELJÁRÁSI CSELEKMÉNYEKRE VONATKOZÓ ÁLTALÁNOS RENDELKEZÉSEK

XIII. Fejezet

A büntetőeljárásban részt vevő személyek joggyakorlására vonatkozó általános szabályok

A 74. §-hoz

A törvény az eljárási cselekményekre vonatkozó általános szabályok közt első helyen foglalja össze mindazon rendelkezéseket, amelyek az egész büntetőeljáráson átívelve segítik elő az eljárásban részt vevő személyek számára a jogaik gyakorlását, valamint jogos érdekeik figyelembe vételét.

A törvény a tájékoztatás, figyelmeztetés, kapcsolattartás vonatkozásában a szükséges kioktatási kötelezettség mellett általános követelményként rögzíti a bíróság, ügyészség és nyomozó hatóság számára, hogy a büntetőeljárásban részt vevő személy az eljárásbeli minőségétől függetlenül a vele közölteket megértse és magát megértesse és ehhez támpontokat is ad.

A 75-77. §-hoz

A költségkedvezmények körében a törvény egységes költségkedvezményi fogalmat vezet be és pontosan meghatározza, hogy az eljárás résztvevője az ehhez szükséges, jogszabályban részletezendő feltételek fennállása esetén a költségkedvezmény mely elemeire jogosult. A kis- és középvállalkozások, valamint az egyéb, különösen a közérdekű célt szolgáló jogalanyok támogatásának szándékával a törvény lehetővé teszi, hogy indokolt esetben nem természetes személy is részesülhessen költségkedvezményben, ha e nélkül a sértetti, vagyoni érdekelti vagy egyéb érdekelti részvétele a büntetőeljárásban ellehetetlenülne. A törvény a költségkedvezményekkel kapcsolatos eljárást egységesíti, és a terhelt esetében is elkülöníti a bíróság és az ügyészség büntetőeljárási feladataitól, amellyel a tényleges és hatékony ellenőrzést is biztosítani lehet.

A 78. §-hoz

A törvény az Alapvető rendelkezések felduzzasztása helyett a nyelvhasználathoz való jog gyakorlására, valamint a büntetőeljárásbeli kommunikációra vonatkozó általános rendelkezéseket e Fejezetben, azokat a joggyakorlás elősegítéseként értékelve foglalta össze.

A 79. §-hoz

A Be. hatálybalépése óta a soron kívüli eljárás eseteinek expanziója volt tapasztalható, amely a folyamatosan növekvő általános ügyteherrel együtt a ténylegesen soron kívüli elintézések számát visszaszorította. A törvény ezért soron kívüliség céljául a sértett és a terhelt egyensúlyban lévő kíméletét határozta meg és a soron kívüliség eseteit a Be.-hez képest szűk körben határozta meg.

A 80. §-hoz

Az eljárásjog nem vitatott általános rendelkezése, hogy az elkésett, törvényben kizárt, nem jogosulttól származó, valamint a korábbival azonos tartalmú, alaptalan indítványok, egyéb nyilatkozatok elbírálása esetén azok érdemi indokolása felesleges. Az ilyen tartalmú indítványok, nyilatkozatok részletes indokolással történő elbírálása olyan mértékű felesleges adminisztratív terhet jelentene, amely az eljárás elhúzódását eredményezné. A Be. e kérdést érintő szabályai a törvényben szétszórtan találhatók, ami elnehezíti a jogalkalmazást, ezért a törvény átfogóan, valamennyi eljárási szakaszra irányadó módon az általános szabályok között rendezi az ilyen jellegű indítványok, nyilatkozatok elbírálásának módját.

A Be. adós maradt továbbá a gyakorlatban előforduló, és ágazati szinten jellemzően rendezett kérdés megoldásával, amikor a fentiek alapján érdemi indokolás nélkül elutasított beadványt, ismételten azonos tartalommal előterjesztik. Ilyen esetben még az elbírálás rövidített határozati formája is felesleges, és az elbírálás mellőzhető.

Mindezek alapján, ugyanakkor a kellő garanciákat megtartva, a törvény egységesen alakítja át az eljárás elhúzására alkalmas beadványok elbírálásának rendszerét. Ennek első lépcsőjén a csekély adminisztratív teherrel járó, érdemi indokolás nélküli határozati forma áll. Meg kell jegyezni, hogy a Be. indokolás nélküli határozati formája még azt sem tette lehetővé, hogy az elbíráló az elutasítás jogcímét megjelölje, ami az érintett számára meglehetősen hátrányosnak tekinthető. Ezért a törvény a határozatok 363. § (4) bekezdésében és 451. § (5) bekezdésében meghatározott indokolásához képest, a (2) bekezdés alapján jelöli ki a rövidített, de az érintett informálását biztosító indokolás tartalmát.

A törvény megteremeti annak jogszabályi alapját is, hogy az érdemi indokolás nélküli elutasítást követően előterjesztett azonos tartamú indítvány, nyilatkozat elbírálása mellőzhető. Amennyiben az ilyen ismételt előterjesztés az eljárás elhúzására alkalmas, úgy az előterjesztő rendbírsággal is sújtható.

Ki kell emelni, hogy az ismételten azonos tartalommal előterjesztett indítvány, nyilatkozat elbírálásának mellőzése, valamint a rendbírság alkalmazása, nem csupán az (1) bekezdés alapján történt elutasítást követően, hanem minden olyan esetben alkalmazható következmény, amikor a törvény az indítvány, nyilatkozat érdemi indokolás nélküli elutasítását lehetővé teszi. Ilyen eset például a 15. § (5) bekezdése alapján a bíró kizárására irányuló nem valószínűsített és nem indokolt bejelentés, vagy az 520. § (5) bekezdése alapján elutasított bizonyítási indítvány.

További lényeges garanciális körülmény, hogy a mellőzés, illetve a rendbírság alkalmazásának lehetősége csak abban az esetben biztosított, ha a korábbi elutasító határozat rövidített indokolása az erre vonatkozó figyelmeztetéseket a (2) bekezdésnek megfelelően tartalmazta.

A (3) bekezdés figyelemmel van arra, hogy esetenként maga a törvény teszi lehetővé az azonos tartalmú indítvány ismételt előterjesztését, amely során az elbírálás mellőzése és a rendbírság alkalmazása nyilvánvalóan nem lehet következmény. Ilyen a 300. § (3) bekezdése alapján a három hónapon túl ismételten, azonos tartalommal előterjesztett letartóztatás megszüntetésére irányuló indítvány.

XIV. Fejezet

Különleges bánásmód biztosítása a büntetőeljárásban

A büntetőeljárás szabályozásában az utóbbi évtizedekben egyre hangsúlyosabb szerepet kapott az egyéniesítés lehetősége, a büntetőeljárásban részt vevő személy egyedi igényeinek figyelembe vétele. E területen a hatályos eljárásjogi törvénynek számos nemzetközi kötelezettségnek is meg kellett felelnie. Minthogy a hatályos törvény megalkotásakor ez a terület még kisebb hangsúlyt kapott, a részletszabályok egységes rendszerbe foglalása sem volt feltétlenül indokolt, és ennek eredményeképpen a területet érintő részletszabályok sokasodása is szétszórtan került bevezetésre. A szabályozás szintje ugyanakkor mára már egy olyan ponton áll, ami a jelenlegi széttagolt rendszerben a jogalkalmazást elnehezíti, egyúttal megakadályozza az egyéniesítés tényleges érvényesülését. A törvény megalkotásakor továbbá figyelemmel kellett lenni a terület jövőben várható jogalkotási tendenciáira is. Mindezek a körülmények indokolttá tették a hatályos szabályok átstrukturálását, és egy átfogó, a jogalkalmazást könnyítő rendszer bevezetését. A törvény tehát nem törekszik a hatályos büntetőeljárási törvény már meglévő intézményeinek kibővítésére, az egyéniesítést biztosító új eszköz bevezetésére nem is került sor.

A 81. §-hoz

A törvény különleges bánásmódot igénylő személyekkel kapcsolatos rendszerének alapvetése, hogy az eljárásban eljáró szervek egy induló döntést hozzanak valamennyi olyan esetben, amikor felmerül az egyéniesítés igénye, és ez a döntés egységes szempontrendszeren alapuljon. Amennyiben tehát a bíróság, az ügyészség vagy a nyomozó hatóság azt észleli, hogy a büntetőeljárással érintett személy vonatkozásában egyedi, sajátos igények merülnek fel, úgy mindenekelőtt arról kell döntést hozni, hogy az érintett különleges bánásmódot igénylő személy-e. Ennek eldöntését követően nyílik meg az az eszközrendszer, amely az érintett egyedi igényeit a legmegfelelőbb módon képes kezelni. A kiinduló döntésen alapuló rendszer további következménye, hogy a különleges bánásmód megállapításának elutasítása esetén a továbbiakban a különleges bánásmód körébe tartozó egyes intézkedések alkalmazásával kapcsolatos indítványokról, kezdeményezésekről nem kell külön rendelkezni, hiszen a különleges bánásmód megállapításának elutasításával az eszközrendszer sem alkalmazható.

A törvény meghatározza a különleges bánásmóddal elsődlegesen érintett személyi kört, amely a sértett és a tanú lehet. Ki kell ugyanakkor emelni, hogy a 96. § a különleges bánásmód körében szabályozott egyes intézmények alkalmazhatóságát az ott meghatározott esetekben kiterjeszti a terheltre, a védőre, a szakértőre, a szaktanácsadóra, a vagyoni érdekeltre, ezek, valamint a sértett és a tanú segítőjére, vagy ezekre figyelemmel más személyekre is. Indokolt ugyanakkor megjegyezni, hogy nincs akadálya annak, hogy a 85. §-ba tartozó kíméleti jellegű intézkedéseket az eljáró bíróság, ügyészség, nyomozó hatóság a törvényben egyértelműen meghatározott érintettek körén kívül eső személyek vonatkozásában is alkalmazza.

A különleges bánásmód indokának lényege, hogy az érintett eljárási részvétele valamilyen szempontból akadályozott. Az intézményrendszer célja, hogy ezt az akadályt a lehetőségekhez képest kompenzálja. A törvény nem kimerítő felsorolással jelöli meg azokat a körülményeket, amelyek vagy az egyénhez, vagy a bűncselekményhez kapcsolódnak, és amelyek alapján a különleges bánásmód alkalmazását indokolhatják.

A különleges bánásmód megállapítására hivatalból, vagy az érintett, továbbá az általános szabályokra figyelemmel az érintett segítőjének indítványára kerülhet sor. A döntésre egyéni értékelés alapján kerül sor, amelynek tartalmát és formáját más jogszabály határozza meg. Ugyancsak hivatalból vagy indítványra kerülhet sor a különleges bánásmód körébe tartozó egyes intézkedések végrehajtására, intézmények alkalmazására.

A különleges bánásmód iránti kezdeményezéssel, vizsgálatával kapcsolatos iratok zárt kezelése az érintett személy, illetve az érintett személy adatainak védelme érdekében rendelhető el. A törvény ezt a különösen védett tanú esetében kötelezővé is teszi. A jogalkalmazás során nyilvánvalóan biztosítani kell továbbá, hogy ha az érintett kezdeményezésére a 99. § alapján egyes személyes adatainak zárt kezelését rendelték el, úgy ezt a különleges bánásmód intézményének alkalmazása során is biztosítani kell.

A törvény az adminisztratív terhek minimalizálása végett úgy rendelkezik, hogy a pozitív döntés, akárcsak a különleges bánásmód körébe tartozó egyes intézkedések alkalmazásáról szóló döntés nem igényel határozati formát, a döntés megtestesül magában az intézményrendszer alkalmazásában. A tanú esetében a törvény nem biztosít jogorvoslati lehetőséget a különleges bánásmód kezdeményezésének elutasítása esetén, ezért a határozati forma ebben az esetben sem szükséges. A nyomozás során ugyanakkor az ügyészség tájékoztatása biztosíthatja, hogy az esetlegesen indokolatlan elutasítás felülvizsgálatára sor kerülhessen.

Ezzel szemben a sértett erre irányuló indítványának elutasítása határozati formához kötött, és ez a törvény részletszabályaival összhangban - a 369. § és az 579. § alapján - biztosítja, hogy a sértett az elutasítás ellen jogorvoslattal élhet.

A törvény a különleges bánásmód körébe tartozó egyes intézmények alkalmazásának általános szabályát a (4) bekezdésben határozza meg, amely lényegében a szükségesség, arányosság elvét foglalja magában. Így az egyes intézkedések alkalmazására akkor kerülhet sor, ha az indokolt (szükséges), és olyan mértékben, formában, amely igazodik az alapjául szolgáló akadályozás mértékéhez (arányosság). További korlát, hogy a törvényben külön nem nevesített esetekben a különleges bánásmód körébe tartozó intézkedések nem eredményezhetik az eljárási jogok sérelmét, így különösen a terhelt, a védő vagy a sértett jelenléti, részvételi jogának csorbulását.

A törvény a különleges bánásmódot igénylő formakényszer minimalizálásával az intézmény rugalmas, az érintett személy és az eljáró bíróság, ügyészség, nyomozó hatóság együttműködésén alapuló alkalmazását kívánja hangsúlyozni. A különleges bánásmód körébe tartozó egyes eszközök önmagukban is feltételezik az érintettel történő szoros, az igényeit lehetőség szerint figyelembe vevő együttműködést, amely formális eszközökkel nem kikényszeríthető.

A 82. §-hoz

A 82. § azokat az eseteket sorolja fel, amikor az ügyben eljáró szerveknek kötelező a különleges bánásmód alkalmazása, és a különleges bánásmód külön döntés nélkül érvényesül. A különleges bánásmód alkalmazásának megállapítása ugyanakkor ebben az esetben sem jelenti az eszközrendszer minden elemének kötelező, mérlegelés nélküli alkalmazását, az egyes intézkedésekről az eljáró szerv már a − kötelezően − különleges bánásmódot igénylő személy egyedi sajátosságai alapján, a szükségesség, arányosság elvének megfelelően dönt. E mérlegelés alól a gyermekkorú személyeket érintő eljárási cselekmények esetén alkalmazandó szabályokat tartalmazó 87. §, a tizennegyedik életévét be nem töltött személyeket érintő eljárási cselekmények esetén alkalmazandó szabályokat tartalmazó 88. §, valamint a nemi élet szabadsága és a nemi erkölcs elleni bűncselekmény sértettjét érintő eljárási cselekmények esetén alkalmazandó szabályokat tartalmazó 89. § rendelkezései jelentenek kivételt, amelyek kötelező törvényi rendelkezések.

A 82. § alkalmazása szempontjából az érintett aktuális, a büntetőeljárás megindulásakor, illetve a végrehajtott eljárási cselekmény idején fennálló életkora az irányadó. Amennyiben a sértett, vagy a tanú a büntetőeljárás során a tizennyolcadik életévét betölti, úgy a 82. § alapján már nem kötelező a különleges bánásmód alkalmazása, ugyanakkor az általános szabályok alapján természetesen nem kizárt a különleges bánásmód fenntartása.

A 83. §-hoz

A különleges bánásmódot igénylő személy akaratának teljes körű érvényesülését kívánja biztosítani, hogy az érintett a különleges bánásmódot, illetve az egyes intézkedéseket visszautasíthatja. Amennyiben a különleges bánásmód megállapításának visszautasítására kerül sor, úgy az egyes eszközök alkalmazására a továbbiakban nincs lehetőség. Amennyiben a visszautasítás csupán az egyes intézkedésekre vonatkozik, más eszköz alkalmazása nem kizárt. A törvény a visszautasítás esetén sem jelenít meg formakényszert, ezzel is hangsúlyozva az együttműködés fontosságát.

A különleges bánásmód intézményrendszere alapvetően az érintett és az eljáró szerv közötti kommunikációra, együttműködésre épül. Az egyes eszközök alkalmazása során ezért arra kell törekedni, hogy az érintett tudomást szerezzen az eljáró szerv tervezett intézkedéseiről, és ezzel kapcsolatban esetleges igényeit kifejezésre juttathassa. Az ügyintézés során az eljáró bíróság, ügyészség, nyomozó hatóság az érintettel történő előzetes kommunikáció során tisztázhatja, hogy a tervezett kíméleti jellegű intézkedésekre az érintett egyáltalán igényt tart-e.

A törvény egyes esetekben az érintett akaratától független, kötelező eljárásjogi rendelkezéseket tartalmaz, amelyek visszautasítására nem kerülhet sor. Így például nem utasítható vissza, hogy a tizennyolcadik életévét be nem töltött sértett vagy tanú részvételét igénylő eljárási cselekményről kép- és hangfelvétel készüljön. Meg kell jegyezni, hogy ez a kötelezettség a 96. § alapján a tizennegyedik életévét be nem töltött terhelt esetén is fennáll. Hasonlóan korlátozott az érintett rendelkezési joga egyes konkrét jogintézmények esetén, amikor egy adott intézkedés visszautasítása az érintett vonatkozásában alkalmazott jogintézmény alkalmazhatóságát veszélyeztetné. Ez indokolja például, hogy az eljáró szerv a különösen védett tanú személyét érintő eljárási cselekmények jelenléttel kapcsolatos szabályaitól még a különösen védett tanú hozzájárulásával sem térhet el. Természetesen ebben az esetben sem kizárt, hogy az érintett az adott jogintézményt - személyi védelmet, különösen védett tanúvá nyilvánítást, a Védelmi Programban részvételt - visszautasítsa.

A 84. §-hoz

A törvény biztosítja, hogy a különleges bánásmód indokoltságát az eljáró bíróság, ügyészség, nyomozó hatóság felülvizsgálhassa. A törvény, a rugalmas alkalmazhatóság érdekében, a felülvizsgálattal összefüggésben formai előírást, időközt vagy más kötöttséget nem tartalmaz. A felülvizsgálat tartalma, illetve eredménye egyaránt kihatással lehet a különleges bánásmód egészére, és az azzal összefüggésben alkalmazott egyes intézkedésekre is. Ennek megfelelően a különleges bánásmódot a 84. § alapján megszüntetheti, vagy az általános szabályok alapján az egyes korábban alkalmazott intézkedéseket mellőzhet, vagy éppenséggel újabb intézkedések alkalmazásáról dönthet.

Szintén nem a törvény 84. §-ában szabályozott felülvizsgálat kérdése, de az eljáró bíróság, ügyészség, nyomozó hatóság attól sincs elzárva, hogy a 81. § (3) bekezdés a) pontja alapján az eljárás során, az érintett személyében, életkörülményeiben olyan változást észleljen, amelyre tekintettel a korábban elutasított különleges bánásmódot, utóbb megállapítja.

A különleges bánásmód megszüntetéséről a sértett esetén határozattal, a tanú esetén határozat hozatal nélkül születik döntés. Ennek indoka megegyezik a különleges bánásmód visszautasításával összefüggésben a 81. §-nál kifejtettekkel.

A 85. §-hoz

Az egy belépési pont − a különleges bánásmód megállapításával kapcsolatos döntés − bevezetése mellett, a különleges bánásmód struktúrája kialakításának másik alapeleme a fokozatosságra épülő eszközrendszer kialakítása volt. A törvény ennek megfelelően gyűjtötte össze, és alakította át a hatályos büntetőeljárási törvényben rendelkezésre álló intézményeket.

A fokozatosság az egyéniesítést, az akadályoztatás felszámolását biztosító intézmények két csoportjában jelenik meg. Az első csoportba az érintett megfelelő jogérvényesítését, valamint kíméletét biztosító eszközök tartoznak, amelyek az eljárás menetét érdemben kevésbé befolyásoló intézmények, és alapvetően az eljáró szervektől várja el, hogy átlag feletti körültekintéssel járjanak el. Ez az intézményrendszer szabadabban alkalmazható, és nem teljesen zárt, a felsorolt eszközök mellett nem kizárt az érintett igényeire figyelemmel más megoldások alkalmazása sem. A második csoportba a védelmi eszközök tartoznak, amelyek adott esetben már más résztvevő jogkorlátozásával is járhatnak. Ez az eszközrendszer lényegesen kötöttebb, és alkalmazására csak a törvény 86. § (1) bekezdésében meghatározott feltételek esetén kerülhet sor. Az intézményrendszer kohézióját teremti meg, hogy a kíméleti eszközrendszer értelemszerűen alkalmazható védelmi igény esetén is, az érintett védelmének biztosítása végett.

A fokozatosság másodsorban az érintett személyi körben is megjelenik, hiszen míg a különleges bánásmódot igénylő sértett és tanú esetében a teljes eszközrendszer rendelkezésre áll, addig a 96. §-ban meghatározott személyek tekintetében már az eszközök korlátozottabb körben alkalmazhatók.

A törvény e rendezőelvek mentén sorolja fel az alkalmazható egyes intézkedéseket. Az intézkedések alkalmazásáról, és annak konkrét megvalósulási formájáról - különösen a kíméleti jellegű eszközök esetében − az eljáró bíróság, ügyészség, nyomozó hatóság dönt.

Lényegében valamennyi kíméleti eszköz tekintetében megállapítható, hogy azok biztosítása a büntetőügyekben eljáró bíróság, ügyészség, nyomozó hatóság általános kötelezettsége. Így például a közérthető, a megértést, megértetést elősegítő kommunikáció a 74. § (2)-(3) bekezdése alapján általános kötelezettség, mint ahogy a magánélet, a személyes adatok védelme is következik a törvény adatkezeléssel kapcsolatos 97-98. § rendelkezéseiből. A törvény a különleges bánásmód intézményrendszerével azt kívánja kifejezni, hogy a különleges bánásmódot igénylő személyek esetében fokozott figyelem, védelem, körültekintés, az eljáró bíróság, ügyészség, nyomozó hatóság aktív, az érintett jogérvényesítését kifejezetten elősegítő magatartása szükséges. Ahogy azt a különleges bánásmód általános feltétele meghatározza, a felmerülő akadályoztatást az eljáró szervek többlet tevékenységének kell ellensúlyozni.

A kíméleti eszközök általános szabálya, hogy azt az eljáró szervek az eljárás érdekeire figyelemmel, a lehetséges mértékben biztosítják. Így a halasztást nem tűrő, meg nem ismételhető eljárási cselekmények tervezése és végrehajtása során a bíróság, ügyészség, nyomozó hatóság nem minden esetben képes biztosítani, hogy az érintett személy személyes igényeit figyelembe vegyék. Ugyancsak indokolhatják az eljárás érdekei, hogy az általános szabályként haladéktalanul lefolytatandó eljárási cselekményt egy későbbi, arra alkalmasabb időpontra halasszák el. Meg kell azonban jegyezni, hogy a kivétel nem válhat főszabállyá, a kíméleti eszközök alkalmazásának elmaradására csak konkrét eljárási érdek, vagy konkrét végrehajtási akadály, nehézség esetén kerülhet sor.

A különleges bánásmód tekintetében általában, ugyanakkor a kíméleti eszközök esetén fokozottan érvényesíteni kell továbbá a különleges bánásmódot igénylő személy személyes igényeinek érvényre juttatását. Az is előfordulhat, hogy az egyes kíméleti eszközök, előírások között merül fel összeütközés. A törvény 85. §-ában megjelölt eszközöket ezért nem lehet teljesen merev eljárásjogi szabályoknak tekintetni. A törvény előírja a különleges bánásmódot igénylő személy magánéletének fokozott kíméletét, ennek ellenére előfordulhat, hogy egy eljárási cselekmény végrehajtása éppen akkor jár az érintett legnagyobb kíméletével, ha annak végrehajtására a lakóhelyén, lakókörnyezetében, ugyanakkor nyilvánvalóan bizonyos mértékig a magánéletének sérelmével kerül sor. Ugyancsak elvárt, hogy a különleges bánásmódot igénylő személyeket érintő eljárási cselekményeket haladéktalanul és megismétlés nélkül hajtsák végre. Adott körülmények között lehet ugyanakkor, hogy éppen az érintett személy kímélete indokolja az eljárási cselekmény elhalasztását, vagy megszakítását, és egy más időpontban történő folytatását. A különleges bánásmód eszközrendszerét ezért minden esetben úgy kell alkalmazni, hogy az a lehető legnagyobb mértékben szolgálja az érintett kíméletét, védelmét, ugyanakkor az alkalmazás egyáltalán ne, vagy a lehető legkisebb mértékben veszélyeztesse az eljárás eredményességét.

Az egyes kíméleti eszközök közül ki kell emelni az eljárási cselekmény arra szolgáló, vagy arra alkalmassá tett helyiségben történő végrehajtását. A Be. a „tizennegyedik életévét be nem töltött személy meghallgatására szolgáló helyiség” megjelölést alkalmazta, amely már önmagában sincs teljes mértékben összhangban a tizennegyedik életévét be nem töltött terhelt vagy tanú, valamint a különleges bánásmódot igénylő sértett meghallgatására szolgáló rendőrségi helyiség kialakításáról és ellenőrzéséről szóló 34/2015. (XI. 10.) IM rendelet tartalmával. A rendelet alapján ugyanis a különleges meghallgató szobát úgy kell kialakítani, berendezni, felszerelni, hogy az életkortól és nemtől függetlenül igazodjon a tizennegyedik életévét be nem töltött terhelt vagy tanú, illetve a különleges bánásmódot igénylő sértettek szükségleteihez, erősítse lelki és fizikai biztonságérzetüket. A törvény a rendelet által is előrevetített rugalmas, az igényekhez megfelelően igazodó megközelítést tartalmaz. Egyrészt a megfelelő helyiség biztosítása nem csupán a kihallgatás, hanem bármilyen, a különleges bánásmódot igénylő személyt érintő eljárási cselekmény vonatkozásában biztosítandó. Természetesen egyes eljárási cselekmények végrehajtására nem kerülhet sor ilyen körülmények között, amelyre a különleges bánásmód általános szabályai tekintettel vannak, így az arra szolgáló, vagy arra alkalmassá tett helyiségben történő végrehajtást is az eljáró szerv számára rendelkezésre álló lehetőségek között kell teljesíteni. Másodsorban, a különleges bánásmód nyilvánvalóan nem csupán az érintett életkorán alapulhat, így adott esetben egy elkülönült, a hivatali jelleget kevésbé tükröző helyiség is megfelelő lehet a különleges bánásmódot igénylő személy kíméletére, védelmére, ezért a törvény a rendelethez hasonlóan szakít a kizárólag életkori alapon meghatározott helyiség fogalmával. Végezetül a törvény figyelemmel van arra is, hogy bizonyos esetekben éppen az eredményezi az érintett kíméletét, ha az eljárási cselekményre nem hivatalos helyiségben, hanem attól eltérő helyen, az érintett lakásán, gyógykezelésének helyszínén stb. kerül sor, ezért a törvény ilyen esetekben kifejezett eltérés enged.

A 86. §-hoz

A törvény az érintett védelmét szolgáló eszközöket a fokozatosság, arányosság elvárásának megfelelően konkrét feltételekhez, az érintett életének, testi épségének, személyes szabadságának védelme, valamint a megfélemlítés és befolyásolás-mentes részvételének biztosítása végett teszi lehetővé. A védelmi eszközök további sajátossága, hogy ez adott esetben a büntetőeljárásban részt vevő más személy eljárási jogainak sérelmével is járhat. Minderre figyelemmel a védelmi eszközök alkalmazása nem alapozható puszta feltételezésre, az eljárás adatai alapján az eljáró szerveknek kell mérlegelni, hogy a védelmi eszközök alkalmazásának feltételei fennállnak-e. Ennek során azt is figyelembe kell venni, hogy a kíméletet, jogérvényesítést elősegítő eszközök megfelelő alkalmazása nem elegendő-e az érintett védelme érdekében. A különleges bánásmód már ismertetett rendszere alapján a kíméleti eszközök alkalmazása nem csupán ennyiben kapcsolódik a védelmi eszközökhöz. Amennyiben ugyanis a különleges bánásmódot igénylő személy vonatkozásában a védelmi eszközök alkalmazásának feltételei fennállnak a (2) bekezdés 85. §-ra történő hivatkozása alapján, az eljáró szervek feladata, hogy a jogérvényesítést segítő, kíméleti eszközökkel a lehető legteljesebb mértékben támogassák, és segítsék elő a védelmi eszközök érvényesülését. Így nyilvánvaló, hogy az érintett védelme esetén a más személyekkel történő kapcsolat elkerülése, a magánélet és személyes adatok védelme, vagy az eljárási cselekmények tervezésének, végrehajtásának megfelelő alakítása vonatkozásában rendelkezésre álló kíméleti eszközöket a védelmi eszközök érdekében is alkalmazni kell.

A 87-89. §-hoz

A törvény három elkülönült, a különleges bánásmód kötelező megállapításához kapcsolódó esetben különös szabályokat is megállapít:

- a 87. § a tizennyolcadik életévét be nem töltött személyek esetén,

- a 88. § a tizennegyedik életévét be nem töltött személyek esetén, amely esetben értelemszerűen a tizennyolcadik életévét be nem töltött személyekre vonatkozó szabályokat is kötelező alkalmazni, valamint

- a 89. § a nemi élet szabadsága és a nemi erkölcs elleni bűncselekmény sértettje esetén. E körben a törvény további kötelező részletszabályokat állapít meg abban az esetben, ha a sértett a tizennyolcadik életévét nem töltötte be.

A rendelkezések összevetéséből megállapítható, hogy a tizennégy év alatti sértettet, tanút [valamint a 96. § (3) bekezdésére figyelemmel az ilyen korú terheltet] érintő eljárási cselekmény esetén kötelező az eljárási cselekményről kép- és hangfelvételt készíteni, míg a 14-18 év közötti érintett esetén ez csupán fokozott elvárás.

Az eljáró szerveknek a 87. § (1) bekezdés c) pontja alapján a gyermeki jogok hatékony érvényesülését, a gyermek mindenek felett álló érdekének figyelembe vételét minden esetben biztosítani kell, így különösen az eljárási cselekmények tervezése, végrehajtása során a gyermekek nevelésével, testi, értelmi, érzelmi és erkölcsi fejlődésével kapcsolatos jogait, ideértve, hogy a tanulmányi kötelezettségének eleget tudjon tenni. A nem abszolút érvényű kötelezettség korlátozására csak különösen indokolt esetben kerülhet sor. A törvény a Be. hasonló szabályait érdemben megtartva, a tizennegyedik életévét be nem töltött sértett, tanú szembesítését tiltja - a terhelt esetében ezt a védekezéshez való jog érvényesíthetősége érdekében hozzájárulásához köti -, a 14-18 év közöttiek esetén az érintett hozzájárulásához köti. Ugyancsak tiltott a tizennyolcadik életévét be nem töltött tanú, sértett vallomásának műszeres ellenőrzése, amely tilalom a 96. § alapján, szintén a védekezéshez való jog érvényre juttatása végett a terhelt esetében nem érvényesül, ugyanakkor az intézmény általános szabályai alapján az a terhelt hozzájárulásához kötött.

A nemi élet szabadsága és a nemi erkölcs elleni bűncselekmény sértettje tekintetében a törvény szintén rugalmas, a sértett igényeit is a lehetséges mértékig szem előtt tartó rendszert vezet be. A törvény ennek megfelelően fő szabályként fogalmazza meg, hogy az eljárási cselekményt a sértettel azonos nemű, minden esetben ugyanazon személy hajtja végre, illetve az eljárási cselekményen ilyen személy is jelen van. E szabály alól ugyanakkor a (2) bekezdés kivételt enged, ha az azonos személy, vagy az azonos nemű személy jelenléte akár az eljárás érdekei, akár az eljáró szerv tagjának elérhetetlensége miatt nem biztosítható és az eljárási cselekmény mellőzésére nincs lehetőség. A sértett igényeinek figyelembe vételét teszi lehetővé továbbá, hogy a sértett hozzájárulása, vagy kifejezett indítványa alapján az eljárási cselekményt más személy, vagy más nemű személy hajtja végre.

A nemi élet szabadsága és a nemi erkölcs elleni bűncselekmény esetén a sértett szembesítése a sértett életkorától függetlenül kizárólag a sértett hozzájárulásával rendelhető el, illetve hajtható végre.

Amennyiben a nemi élet szabadsága és a nemi erkölcs elleni bűncselekmény sértettje a tizennyolcadik életévét nem töltötte be, a törvény egyes eszközök kötelező alkalmazását írja elő. Kiemelést érdemel, hogy ilyen esetben a sértett részvételével folytatott eljárási cselekményen a terhelt és a védő személyesen nem lehet jelen. Az érintettek részvétele az eljárási cselekményen ilyenkor korlátozható, vagy más módon - telekommunikációs eszköz alkalmazásával - biztosítható. A személyes jelenlét korlátozásának kötelezettsége a bíróság kiküldött bíró vagy megkeresett bíróság útján történő eljárására is irányadó. A törvény a tizennyolcadik életévét be nem töltött sértett védelme érdekében e szabály alól, az érintett hozzájárulásával sem enged kivételt. A megjelölt korlátozás ugyanakkor nem vonatkozik arra az esetre, ahol a sértett jelenléte nem kötelező, ennek ellenére a sértett él azzal a jogosultságával, hogy az eljárási cselekményen jelen legyen. Ilyenkor a terhelt és a védő személyes részvétele nem korlátozható. Az eljáró szerveknek ugyanakkor a törvényben rendelkezésre álló eszközök alkalmazásával lehetőség szerint ilyen esetben is biztosítani kell a tizennyolcadik életévét be nem töltött személy kíméletét, védelmét. Nem kizárt hasonló esetben például a sértett jelenlétének telekommunikációs eszköz útján történő biztosítása.

Lényeges megemlíteni, hogy e szakasz rendelkezései esetében, ahogy azt a 82. §-nál az indokolás már tartalmazza, az érintett személy aktuális, tehát nem a cselekmény elkövetésekor, vagy a büntetőeljárás megindulásakor megállapítható életkora az irányadó.

A 90-93. §-hoz

A törvény a különleges bánásmód speciális eszközeiként e fejezetben tartalmazza a különösen védett tanú, a személyi védelem és a Védelmi Program intézményeit, alkalmazhatóságának eljárásjogi szabályait.

Valamennyi intézmény esetében irányadó, hogy a törvény az átfogó szabályozásra törekedve nem csupán az érintett kihallgatásáról, de például a különösen védett tanú személyes jelenlétét, közreműködését igénylő valamennyi eljárási cselekményről rendelkezik.

A különösen védett tanú szabályozásának egyik lényeges változtatása, hogy a tanú esetleges ismertsége a továbbiakban nem akadálya az intézmény alkalmazásának. A tanú anonimitásának nem feltétele, hogy a tanú a terhelt számára teljesen ismeretlen legyen, egyes esetekben éppen az indokolja az anonimitását, hogy az érintett tanúként történő fellépése ez által maradjon rejtve a terhelt előtt. E feltétel eltörlése továbbá megszünteti a hatályos rendszerben nem kizárható, a tanú személyazonosságát érintő találgatást is, amely jelenleg a különösen védett tanú e minőségének megszűnését jelentheti. Ezért a törvény alapján a terheltnek nincs lehetősége a különösen védett tanú személyét megjelölni, és erre figyelemmel a különösen védett tanúvá nyilvánítás megszüntetését kezdeményezni.

A törvény általánosságban is megszünteti a nyomozás során a nyomozási bíró előtt folytatott bizonyítás intézményét, így a különösen védett tanú kihallgatására sem a nyomozási bíró által kerül sor. A nyomozás során ez az intézmény felesleges adminisztratív terhelt jelent, a különösen védett tanú kihallgatására indokolt esetben többször, akár rövid időn belül sort kell keríteni, amelyet a nyomozási bíró által történő kihallgatás ellehetetleníthet. A hatályos rendelkezés további hiányossága, hogy a nyomozási bíró érdemben nem rendelkezik az ügy olyan mértékű ismeretével, amely alapján a különösen védett tanú kihallgatását a nyomozás érdekeinek maradéktalanul megfelelő módon le tudná folytatni. A törvény ezért a különösen védett tanú kihallgatását a nyomozás során az eljáró hatóságra bízza, a vallomás hitelességének közvetlen ellenőrzését pedig a perbíróhoz telepíti. Ennek megfelelően a vádemelést követően a különösen védett tanú kihallgatására - a terhelt és a védő részvétele nélkül - kiküldött, vagy megkeresett bíróság útján, a törvényben meghatározott feltételekkel, kivételes esetben telekommunikációs eszköz alkalmazásával kerülhet sor.

A törvény részletszabályai, így az eljárási cselekményen részt vevő személyekre, a jegyzőkönyvvezetésre vonatkozó rendelkezések a különösen védett tanú intézményének védelmét lényegében a hatályos szabályoknak megfelelően rendezik. A törvény ezzel összefüggő rendelkezéseit minden esetben úgy kell értelmezni, hogy az alapján a különösen védett tanú személye, akár a terhelt és a védő jogainak korlátozásával is, védve maradjon.

A 94. §-hoz

A személyi védelem intézményét a törvény kizárólag a büntetőeljárásban részt vevő személyek vonatkozásában tartja fenn. A büntetőügyben eljáró szervek tagjainak, valamint a büntetés végrehajtásban dolgozók személyi védelmének szabályait az ágazati törvényeknek kell tartalmazni.

A személyi védelem sajátos jellege, a büntetőeljáráson kívüli hatóság által történő biztosítása okán a személyi védelmet illetően a bíróság, ügyészség, nyomozó hatóság kizárólag kezdeményezőként léphet fel, a konkrét döntés meghozatala a személyi védelmet ellátó hatóság feladata. A részletszabályokat, így például a személyi védelem tartalmának, megszüntetésének kérdését külön jogszabály tartalmazza. Ezt indokolja az is, hogy a személyi védelem biztosítása nem kizárt a büntetőeljárás befejezését követően, vagy a büntetőeljárásban nem részt vevő személyek tekintetében sem.

A 95. §-hoz

A Védelmi Program intézményét a törvény lényegében érintetlenül hagyja, csupán a szabályozást igazítja hozzá a büntetőeljárásban résztvevők, az igazságszolgáltatást segítők Védelmi Programjáról szóló 2001. évi LXXXV. törvény rendszeréhez.

Ennek megfelelően a megállapodás megkötését fő szabály szerint a bíróság és az ügyészség kezdeményezheti, a nyomozó hatóság kezdeményezéséhez az ügyészség hozzájárulása szükséges. A különleges bánásmódot igénylő személy közvetlenül nem élhet kezdeményezéssel, ugyanakkor ezzel összefüggésben indítványtételi joga van. Az indítványról a bíróság, ügyészség, nyomozó hatóság három napon belül dönt. Tekintettel a döntés diszkrecionális jellegére, a döntés ellen jogorvoslatnak nincs helye.

A kezdeményezésről - akárcsak a személyi védelem esetén - nem a büntetőügyben eljáró szerv dönt, hanem a külön jogszabályban foglaltak szerint a Tanúvédelmi Szolgálat és az országos rendőrfőkapitány, a megállapodást pedig a Tanúvédelmi Szolgálat köti.

A törvény a Védelmi Programban részt vevő személy eljárási részvételével kapcsolatos szabályokat csupán az új intézményeknek megfelelően egészíti ki. Így a törvény az érintett személyes adatainak zárt kezelése mellett, bevezette a Védelmi Programban részvétellel kapcsolatos ügyiratok elkülönült, zárt kezelését, valamint általános szabályként biztosítja, hogy a Tanúvédelmi Szolgálat védelmet ellátó munkatársai valamennyi olyan eljárási cselekmény helyszínén jelen lehessenek, ahol a védett személy jelen van. Ez alapján a Tanúvédelmi Szolgálat védelmet ellátó munkatársa olyan eljárási cselekményeken is jelen lehet, ahol egyébként más személy, vagy a nyilvánosság jelenléte korlátozható, jelenléte értelemszerűen minden esetben az általa védett személy jelenlétéhez kapcsolódik.

A 96. §-hoz

A törvény a sértett és a tanú vonatkozásában teszi lehetővé, hogy különleges bánásmódot igénylő személyként kerüljenek meghatározásra. Ennek ellenére a büntetőeljárásban más résztvevők is érintettek lehetnek egyes intézmények alkalmazásával, attól függetlenül, hogy nem tekinthetők különleges bánásmódot igénylő személynek, így esetükben az intézményrendszer teljes körű alkalmazására sem kerülhet sor.

Ennek megfelelően a törvény bizonyos esetben a terhelt és más személyek esetében is biztosítja a különleges bánásmód intézményrendszere egyes eszközeinek alkalmazhatóságát.

A terhelt esetében a jogérvényesítést segítő, illetve kíméleti jellegű eszközrendszer teljes egészében alkalmazható, ha fiatalkorú, fogyatékos személy vagy ilyennek minősül, vagy azt a büntetőeljárásban részt vevő más személyhez fűződő viszonya indokolja. A törvény abból a célból fogalmazza meg, hogy nem csupán a jogszabály alapján fogyatékos személyek esetén, hanem akkor is alkalmazni kell a kíméleti eszközöket, ha a terhelt „fogyatékos személynek minősülhet”, hogy az eljáró bíróság, ügyészség, nyomozó hatóság saját mérlegelése alapján, külön erre irányuló szakirányú vizsgálat nélkül alkalmazhassa a megfelelő kíméleti eszközöket a személyes állapota miatt jogai gyakorlásában, kötelezettségei teljesítésében akadályoztatott terhelt vonatkozásában. A törvény tekintettel van arra is, hogy a gyakorlatban számtalan esetben fordul elő, hogy egy terhelt az ügyben részt vevő más terheltnek kiszolgáltatott, vagy nemi identitása vagy más személyes jellemzője alapján folyamatos inzultusok érik. A közelmúltban nem egy példát lehetett hallani arra nézve is, hogy a terhelt éppen a sértett vagy a sértett hozzátartozói által került fenyegetett helyzetbe, vagy vált erőszak áldozatává. Az ilyen esetek elkerülését, illetve kezelését biztosítja egyebek mellett, hogy a büntetőügyben eljáró bíróság, ügyészség, nyomozó hatóság a terhelt tekintetében is alkalmazhatja a kíméleti eszközöket, amely különösen az eljárási cselekmények megfelelő tervezése, végrehajtása útján képes a hasonló konfliktusok kezelésére.

Lényeges hangsúlyozni, hogy a terhelt tekintetében a kíméleti eszközrendszer alkalmazása nem jár semmilyen adminisztratív teherrel az eljáró szervek részére.

A (4)-(5) bekezdés a hatályos szabályozással egyező tartalommal, ugyanakkor a büntetőeljárásban részt vevő személyek új fogalomrendszerének megfelelően biztosítja, hogy személyi védelemben, és a Védelmi Programban nem csupán a különleges bánásmódot igénylő sértett és tanú részesülhet, illetve vehet részt.

XV. Fejezet

A büntetőeljárásban kezelt adatok védelme

A 97-98. §-hoz

Az adatvédelem büntetőeljárási szabályozásához az Alaptörvény I. és VI. cikke, az információs önrendelkezési jogról és az információszabadságról szóló 2011. évi CXII. törvény, a Ptk. Második Könyv XI. Címének egyes - elsősorban a magántitokhoz, üzleti titokhoz, know-how-hoz és a kegyeleti joghoz kapcsolódó rendelkezései, továbbá az egyes, főként gazdasági, de akár kifejezetten egészségügyi titkokat szabályozó törvények szolgálnak alapul.

A törvény arra tekintettel, hogy a Ptk. szerinti magántitokra (amely a levéltitkot is magában foglalja), általános üzleti titokra és a know-how-ra részletes ágazati jogszabály nem létezik, a személyes adatokra vonatkozóan a Be. 63. §-ban írtakhoz hasonló szabályt kiterjeszti a fent felsorolt valamennyi adatkörre, és a személyes adatok mellett az egységesen védett adatként meghatározott adatok kezelésének büntetőeljárási jogalapját is megteremti. Tekintettel azonban arra, hogy a törvény a minősített adatok felhasználását önálló tárgykörként szabályozza, azokra a védett adatok e fejezetben található szabályai kizárólag a minősített adatokra vonatkozó fejezet eltérő rendelkezése hiányában alkalmazhatók.

A törvény gondossági kötelezettséget is előír a bíróság, az ügyészség és a nyomozó hatóság számára, amely a személyes adatok vonatkozásában az azok védelmére utalásban merül ki, hiszen a személyes adatok védelmének elemei törvényi szinten részleteiben is rendezettek. Előfordulhat és a gyakorlatban is előfordul azonban, hogy az egyébként zártan kezelhető személyes adatokon kívül a büntetőügy iratai közé olyan üzleti és egyéb gazdasági titkok, vagy egyéb védett adatok kerülnek, amelyeket az eljárás résztvevői által az általános szabályok szerint megismerhető ügyirat tartalmaz. Mivel az ilyen ügyirathoz történő hozzáférés - még ha jelentős gazdasági érdekeket is sérthet - a büntetőeljárási garanciák szempontjából nem korlátozható, a törvény a védett adatok vonatkozásában a gondossági kötelezettséget a szükségtelen nyilvánosságra hozatal és az illetéktelen személy általi megismerés megakadályozásaként határozza meg. A törvény e szabálya értelmében így a személyes adatnak nem minősülő védett adat - értelemszerűen akkor, ha annak védett adat minősége a bíróság, az ügyészség vagy a nyomozó hatóság előtt ismert - az adatkörre vonatkozó ágazati jogszabály előírása hiányában is védelemben részesül a büntetőeljárásban, hogy az legfeljebb a törvény rendelkezései alapján az adat, illetve az azt tartalmazó ügyirat megismerésére jogosult számára legyen hozzáférhető.

Egyes ágazati törvények azt írják elő, hogy az egyébként titokban tartandó védett adatok csak az adott ágazati törvényben szabályozott esetekben adhatók ki harmadik személynek, másrészt az érintett adatok titokban tartásának kötelezettsége alól csupán a büntetőeljárást lefolytató hatóságok javára adnak felmentést. A törvény ezért a büntetőeljárás résztvevőit megillető ügyirat-megismerési jogosultság és a személyes adatokra, valamint a védett adatokra vonatkozó külön jogszabályi rendelkezések összhangja érdekében rögzíti, hogy az érintett adatkörre vonatkozó jogszabály eltérő rendelkezése hiányában a büntetőeljárásban részt vevő személy a törvény rendelkezései alapján megismert személyes adatot és védett adatot a büntetőeljárási jogai gyakorlásához vagy kötelezettségei teljesítéséhez szükséges mértékben és ideig kezelheti.

A büntetőeljárás eredményes lefolytatása érdekében a törvény a személyes adatok és védett adatok törlésére vonatkozó korlátot állít fel, amennyiben azok az eljárás befejezéséig kizárólag a törvényben meghatározott esetekben - pl. a leplezett eszközök vagy az adatkérés szabályai szerint - törölhetők.

A 99. §-hoz

A törvény a büntetőeljárásban részt vevő személyek személyes adatainak kezelésével, illetve azok védelmével kapcsolatos rendelkezéseket akként alakítja át, hogy az a szabályozandó jogkérdést átfogóan rendezze. A Be. a személyes adatok zárt kezelését kizárólag a tanúvédelem eszközeként, a tanúvallomással, mint bizonyítási eszközzel összefüggő rendelkezésként, a bizonyítás című fejezetben szabályozta. Nyilvánvaló ugyanakkor, hogy a személyes adatokkal kapcsolatos információs önrendelkezési jog, ahogy azt a 166/2011. (XII. 20.) AB határozat is kimondta, nem csupán védelmi célt szolgál, és nem kizárólag a tanú vonatkozásában érvényesülhet. Mindezekre figyelemmel a törvény a személyes adatok zárt kezelését - nem mint védelmi eszköz - az adatkezelés szabályai között helyezi el, és annak alkalmazását a büntetőeljárásban részt vevő személyek új fogalomrendszerének megfelelően a sértett, a vagyoni érdekelt és az egyéb érdekeltek (ideértve a tanút is) részére biztosítja. Ennek megfelelően a terhelt és védője személyes adatainak zárt kezelését nem indítványozhatja, ugyanakkor esetükben is fennáll az az általános kötelezettség, hogy a büntetőeljárásban személyes adatok kezelésére csak a büntetőeljárás céljából, a büntetőeljárási feladatok ellátásához szükséges mértékben kerülhet sor.

A törvény meghatározza a zárt kezeléssel érintett személyi adatkört, amely egyébként megegyezik a 178. § (2) bekezdésében felsorolt személyi adatkörrel, és amelyet a tanú azonosíthatósága és elérhetősége érdekében a tanúnak akkor is rendelkezésre kell bocsátania, ha azok egyébként a büntetőeljárás tárgyára nézve jelentőséggel nem bírnak. Értelemszerűen a tanún kívül más egyéb érdekelt, a vagyoni érdekelt és a sértett esetében ez nem eredményezheti, hogy e személyeknek a megjelölt kör egészében a személyes adataikat az ügyben eljáró szervek számára rendelkezésre kellene bocsátani, ugyanakkor felöleli azt az adatkört, amelyre a büntetőeljárásban való részvételükkel kapcsolatban jellemzően szükség lehet. Egyéb adatok kezelésére az általános szabályok alapján kizárólag a büntetőeljárás érdekében, annak tárgyával, a bizonyítással összefüggésben kerülhet sor, így azok zárt kezelése nem lehet indokolható.

Meg kell jegyezni, hogy a személyes adatok zárt kezelése nem tévesztendő össze az ügyiratok zárt kezelésének új intézményével, amely lehetővé teszi akár az egyéb adatok tekintetében is az azzal kapcsolatos ügyiratok zárt kezelését. Így például a személyes adatok zárt kezelése nem terjedhet ki az egészségügyi adatokra, amelyek kezelésére egyébként a büntetőeljárásban csak célhoz kötötten kerülhet sor. Felmerülhet ugyanakkor példának okáért a különleges bánásmód kezdeményezésével összefüggésben, hogy egy sértett a büntetőeljárással kapcsolatba nem hozható egészségügyi adatokat hoz az eljáró hatóság tudomására, amelyek védelme nem a 99. § alapján, hanem a 81. § (3) bekezdés d) pontja alapján az ügyiratok zárt kezelésének elrendelésével biztosítható.

Az intézmények közötti kapcsolat azonban lényeges, hiszen a személyes adatok zárt kezelését a (7) bekezdés a) pontja alapján a személyes adatokat tartalmazó ügyiratok zárt kezelésével kell biztosítani. Tehát minden zártan kezelt személyes adatot zárt ügyiratként kell kezelni, azonban az ügyirat zárt kezelése a törvény alapján más okból, más adatokra nézve is elrendelhető, nem kizárólag a zártan kezelt személyes adatok védelme érdekében.

A törvény által a 99. §-ban megjelölt adatkörben az érintett információs önrendelkezési joga teljeskörűen érvényesül. A törvény alapján a személyes adatok zárt kezelésével kapcsolatos indítvány főszabály szerint a teljes adatkörre kiterjed, így az érintettet nem kell külön és egyesével nyilatkoztatni arra, hogy mely adatok zárt kezelését indítványozza. Az önrendelkezési jelleget hangsúlyozza ugyanakkor, hogy az érintett beleegyezésével egyes adatok zárt kezelése mellőzhető. A gyakorlatban jellemzően előforduló eset, hogy a tanú és a terhelt lakóhelyük közelsége, vagy a köztük fennálló más kapcsolat okán személyesen is ismeri egymást, így a tanú nevének, esetenként lakóhelyének zárt kezelése a terhelt vonatkozásában céltalan lenne, amely ugyanakkor nem érinti a további személyes adatok zárt kezelésének indokoltságát. Ennek megfelelően a tanú az általa meghatározott körben, kifejezett nyilatkozatával a zárt kezelés mellőzéséhez hozzájárulhat. E rendszer kialakítására a törvény egyeztetése során a gyakorlati szakemberek által előterjesztett észrevételek figyelembe vételével került sor.

A törvény figyelemmel van arra is, hogy a személyes adatok zárt kezelése ne képezhesse akadályát annak, hogy az áldozatsegítő szolgálat a sértettel vagy a bűncselekmények áldozataival érintkezésbe léphessen, ezért a zárt adatkezelés esetén is lehetővé teszi a célhoz kötött adattovábbítást.

A (7) bekezdés alapján a bíróság, az ügyészség és a nyomozó hatóság a személyes adatokat tartalmazó ügyiratok zárt kezelésével kapcsolatos feladatait azt követően teljesíti, hogy a személyes adatok zárt kezelését indítványra vagy hivatalból elrendelte. Ennek megfelelően, ha a korábban tanúként kihallgatott, és személyes adatainak zárt kezelését nem kezdeményező személy a bírósági eljárásban a tanúkénti kihallgatása során indítványozza személyes adatainak zárt kezelését, úgy a személyes adatok zárt kezelésével kapcsolatos eljárási kötelezettségek csak ezt követően érvényesülnek. Így nem szükséges az ügyiratok között a tanú zártan kezelt személyes adatait tartalmazó iratok visszamenőleges kivonatolása. Nyilvánvaló, hogy egy ilyen esetben ennek érdemi jelentősége sem lenne, hiszen az ügyben az eljárás ezen szakaszáig már sor került az ügyiratok teljes körű megismerésmerésére, az arra jogosult résztvevők által. Az a körülmény, hogy a személyes adatokkal kapcsolatos rendelkezésnek nem keletkeztet visszamenőleges kötelezettséget, nem érinti azonban a személyes adatok zárt kezelésével kapcsolatos feladatok teljesítésének jövőbeni kötelezettségét. A rendelkezéstől kezdve tehát - függetlenül attól, hogy adott esetben az ügyiratok megismerése okán, az immáron zártan kezelt személyes adatok a büntetőeljárásban részt vevő más személyek előtt ismertté váltak - az eljáró bíróságot, ügyészséget, nyomozó hatóságot terhelik a (7) bekezdés a)-c) pontjában írt kötelezettségek, így például a rendelkezést követően keletkezett ügyiratokat már zártan kell kezelni. Ezzel összefüggésben a személyes adatok védelmét szolgálja, hogy a (8) bekezdés alapján a rendelkezést követően már a zártan kezelt személyes adatok védelmének biztosításával kell megvalósítani a rendelkezést megelőzően keletkezett ügyiratok megismerését is. Ezzel a törvény oly módon teremti meg a személyes adatokkal kapcsolatos önrendelkezési jog érdemi érvényesülését, hogy nem terheli felesleges adminisztratív kötelezettséggel a büntetőeljárásban eljáró szerveket. Ennek megfelelően a (7) bekezdés a) pontja és a (8) bekezdés együttes alkalmazás alapján, ha az ügyiratok megismerését a személyes adatok zárt kezelésével kapcsolatos rendelkezést követően olyan személy kezdeményezi, akinek korábban nem volt ügyirat megismerési joga, vagy azzal nem élt, úgy a megismerés során a zártan kezelt személyes adatok védelmét teljeskörűen biztosítani kell. Amennyiben azonban a megismerést kezdeményező korábban már élt megismerési jogával, úgy a zárt kezelést, és a korlátozott megismerést, a személyes adatok zárt kezelésével kapcsolatos rendelkezést követően keletkezett ügyiratok tekintetében kell biztosítani.

A törvény szintén a büntetőeljárás lefolytathatóságának biztosítása érdekében rendezi a zártan kezelt személyes adatok büntetőeljárási célú, ugyanakkor más érintett részére történő továbbítását. Így a személyes adatok zárt kezelése nem lehet akadálya annak, hogy az eljáró nyomozó hatóság az adatszerző tevékenység intézményét alkalmazza, adatkérés keretében adatszolgáltatást kérjen egy szolgáltatótól, és az adatszolgáltatás teljesítése végett a személyes adatok zárt kezelésével érintett személy adatait e célból az adatszolgáltató részére továbbítsa. Lényeges ugyanakkor, hogy ilyen esetben is csak a cél - jelen esetben az adatszolgáltatás - teljesítéséhez elengedhetetlenül szükséges adatok továbbítására kerülhet sor, és a személyes adatok zárt kezelését a büntetőeljárási feladat végrehajtását követően már biztosítani kell. Ennek megfelelően az adatszolgáltatás teljesítését követően az adatszolgáltatást kérő ügyiratot, valamint az adatkérés eredményét - amennyiben abban a személyes adatok zárt kezelésével érintett személyes adat található - zártan kell kezelni. A törvény az eljárás érdemét érintő ügyiratok - vádirat, eljárást felfüggesztő, megszüntető határozat és ügydöntő határozat - tekintetében kivételt enged, amely kivétel azonban a (9) bekezdésre figyelemmel kizárólag az elengedhetetlenül szükséges adatok tekintetében állhat fenn. Így amennyiben a sértett lakóhelye, születési ideje olyan tényállási elem, amely a vádirati tényállásból nem mellőzhető, vagy a lakóhely feltüntetése az eljáró bíróság illetékességének megállapítása végett szükséges, úgy az a vádiratban az elengedhetetlenül szükséges mértékben feltüntethető. A személyes adatok védelme ebben az esetben az elengedhetetlenül szükséges mérték szigorú alkalmazásával biztosítható, hiszen például az illetékesség megállapításához elegendő település-szintű lakóhely feltüntetése, nem szükséges a pontos lakcím megjelölése, vagy az életkor megjelölése is történhet oly módon, hogy a sértett születési ideje nem kerül feltüntetésre.

XVI. Fejezet

Az eljárás ügyiratainak megismerése és zárt kezelése

A 100. §-hoz

A törvény szakít a hatályos eljárásjogi törvény azon rendszerével, hogy az ügyiratok megismerését alapvetően a másolat kiadásán alapuló módon rendezi. A törvény alapján a másolat kiadása az ügyiratok megismerésének egyik módja és nem fogalmi eleme.

Az ügyiratok megismerésére továbbra is indítvány alapján kerülhet sor. Az ügyiratok megismerésére a terhelt, illetve vele együtt a védő, a sértett, a vagyoni érdekelt és az egyéb érdekelt jogosult. Az egyéb érdekelt fogalmára figyelemmel például a tanú ez alapján ismerheti meg a tanúvallomásával kapcsolatos ügyiratokat.

A törvény egyértelműen meghatározza a megismerhető ügyiratok - a hatályos törvény alapján rendezetlenül maradt - körét, azzal, hogy a megismerést a hétköznapi értelemben vett nyomozás iratain túl az egyéb bizonyítási eszközök vonatkozásában is biztosítani kell. Ezzel a jogszabály egyértelműen és egységesen rendezi a gyakorlatban esetenként mellékletként, esetenként bűnjelként, esetenként az ügyiratok részeként kezelt iratok, okiratok, egyéb bizonyítási eszközök megismerhetőségét, azonban továbbra sem teszi lehetővé a döntés-előkészítés, valamint az ügyészség és a nyomozó hatóság kapcsolattartása körébe tartozó ügyiratok megismerését.

A törvény meghatározza a megismerés módjait, külön nevesítve a tájékoztatás nyújtását, valamint az érintett által készített saját másolat, illetve felvétel eseteit is. A törvény a másolatot, mint a megismerés legelterjedtebb formáját külön nevesíti, és biztosítja a másolathoz való jogot. Ezen túl a törvény biztosítja a zárt ügyiratkezelés és a személyes adatok zárt kezelésének kapcsolódási pontjait, mindkét esetben biztosítva, hogy az ilyen módon kezelt adatok, ügyiratok illetéktelen személy részére ne válhassanak megismerhetővé.

Az ügyiratok megismerésének másik rendszerszintű változtatása, hogy a hatályos törvény korlátozott és eseti alapon megengedő megismerését a teljes megismerés és eseti alapon korlátozható megismerés elvével váltja fel. E rendelkezés összhangban van a terhelti együttműködés intézményének bevezetésével, valamint a vizsgálat nyilvánosságának, kontradiktórius jellegének erősödésével. A megismerés korlátozására ennek megfelelően csak meghatározott ügyiratok tekintetében, és az indítvány jogorvoslattal támadható elutasítása alapján van helye. E rendszerhez kapcsolódik a nyomozást érintően a 352. § rendelkezése is, amely az ügyiratok megismerésének biztosítását folyamatos módon, az eljárás előrehaladásával párhuzamosan táguló körben írja elő.

A 101. §-hoz

A törvény a hatályos rendelkezésekhez hasonlóan a más ügyben jogszabályi kötelezettségüket teljesítő hatóságok ügyirat megismerését is rendezi, azzal, hogy a megismerési jog a nyomozás befejezéséig az eljárás érdekeire figyelemmel, de ez esetben jogorvoslat biztosítása nélkül korlátozható.

A 102. §-hoz

A törvény új intézménye az ügyiratok zárt kezelése lehetőségének bevezetése. A zárt ügyiratkezelés jellemzően a személyes adatok zárt kezelésével kapcsolatos ügyiratokat érinti, ugyanakkor felmerülhet annak igénye más esetekben is. Ilyen tartalmú rendelkezést tartalmaz a törvény például a különös bánásmód megállapításával, a különösen védett tanúval, vagy a kirekesztett bizonyítékkal összefüggésben.

Az ügyiratok zárt kezelése a büntetőeljárás keretei között teljes körű védelmet nyújt a zártan kezelt ügyiratok, valamint az abban található adatok vonatkozásában, mert e körben a büntetőeljárásban részt vevő személyek megismerési, betekintési jogosultsággal nem rendelkeznek. Ezzel szemben például a minősített adatok tekintetében a megismerés általános szabályai érvényesülnek.

XVII. Fejezet

A minősített adat felhasználása

A 103-106. §-hoz

A törvény nem kíván változtatni a hatályos törvény minősített adattal kapcsolatos azon kiindulási pontján, hogy nem képezheti az eljárási jogok gyakorlásának akadályát önmagában az a körülmény, hogy egy adat minősített adat. Ezt az elvárást a törvény egyfajta alapvető rendelkezésként rögzíti is.

A büntetőeljáráson kívül keletkezett, illetve kezelt adat minősítésére jogosult az adat védelme érdekében továbbra is rendelkezhet arról, hogy a minősített adat felhasználását nem engedélyezi, amely döntésével az adatot a büntetőeljárás egészétől elzárja. Amennyiben azonban a minősített adat a büntetőeljárásban felhasználásra kerül, úgy a büntetőeljárásban részt vevő személyek az általuk megismerhető ügyiratkörben, további korlátozás nélkül, a minősített adat kezelésének szabályait betartva kezelhetik a minősített adatot.

A törvény e vezérelvek mentén − tehát érdemi változtatás nélkül − a minősített adat kezelésének szabályait a minősített adat védelméről szóló 2009. évi CLV. törvény (a továbbiakban: Mavtv.) fogalomrendszeréhez igazítja.

A törvény külön szabályozza a büntetőeljárásban eljáró szervek, valamint a büntetőeljárásban részt vevő személyek minősített adat kezelésével kapcsolatos lehetőségeit. A büntetőügyben eljáró szervek közül a bíróság és az ügyészség tagjai továbbra is titoktartási nyilatkozat, személyi biztonsági tanúsítvány és felhasználói engedély nélkül kezelhetik a minősített adatot. E személyek esetében a felhasználói engedélyt és annak minimum jellegű tartalmát maga a törvény jelenti, a titoktartási nyilatkozat hiánya pedig az érintettek hivatásának szabályaira tekintettel mellőzhető, és nyilvánvalóan nem érinti a minősített adat felhasználásának általános - Mavtv. szerinti - szabályait, illetve ezek megszegésének következményeit. A személyi biztonsági tanúsítvány mellőzését ugyancsak a két érintett hivatással kapcsolatos sajátos szabályok teszik lehetővé.

A törvény nem szakít a hatályos Be. azon rendelkezésével, hogy a nyomozó hatóság tagjai továbbra is csak felhasználó engedély és személyi biztonsági tanúsítvány alapján kezelhetik a minősített adatot.

A törvény a Mavtv. rendelkezési jogosultságai közül kiemeli, és az eljáró bíró, ügyész részére biztosítja azokat, amelyek a feladatuk teljesítéséhez elengedhetetlenül szükségesek. Ki kell emelni, hogy a törvény a minősített adatot nem tartalmazó kivonat készítését a Be. rendkívüli adminisztratív terhet eredményező rendelkezésével ellentétben nem köti a felhasználói engedély kiadására jogosult jóváhagyásához. A törvény feltételezi, hogy a minősített adat kezelésére feljogosított bíró, ügyész, a minősített adat és a minősítés indokának ismeretében képes felelősségteljes döntést hozni arra nézve, hogy olyan kivonatot készítsen, amely nem tartalmaz minősített adatot. Természetesen a jóváhagyási kötelezettség hiánya nem zárja ki annak lehetőségét, hogy indokolt esetben a kivonat készítése során a bíróság, ügyészség a felhasználói engedély kiadására jogosulttal konzultáljon.

A törvényben felsoroltakat meghaladó mértékű jogosultságot a felhasználói engedély kiadására jogosult rendelkezése alapján kaphatnak.

A minősített adatot kezelő másik érintetti kör, a büntetőeljárásban részt vevő személyek (a 37. § alapján a terhelt, a védő, a sértett, a magánvádló, a pótmagánvádló, a magánfél, a vagyoni érdekelt, az egyéb érdekelt és az eljárás alá vont jogi személy), akik, illetve amelyek esetében a minősített adatokat tartalmazó ügyiratok megismerését − beleértve a másolat készítésével kapcsolatos rendelkezéseket is − az ügyiratok megismerésének általános szabályai alapján kell biztosítani. E személyi kör is titoktartási nyilatkozat, személyi biztonsági tanúsítvány és felhasználói engedély nélkül kezelheti a megismerhető minősített adatot, mert e feltételek esetleges hiánya nem képezheti akadályát az eljárási jogaik gyakorlásának, kötelezettségeik teljesítésének. A minősített adat kezelésével kapcsolatos kötelezettségek, továbbá e kötelezettségek megszegésének következményei természetesen a megismerés lehetőségétől függetlenül irányadóak, amelyre nézve a megismerés biztosítása során az érintetteket figyelmeztetni is kell.

A büntetőeljárásban részt vevő személyek minősített adattal történő rendelkezési jogosítványai lényegesen korlátozottabbak az eljáró szervekhez képest, az igazodik a jogaik gyakorlásához, kötelezettségeik teljesítéséhez elengedhetetlenül szükséges mértékhez. E körben is lehetőség van arra, hogy a felhasználói engedély kiadására jogosult további jogosultságokat biztosítson.

Tekintettel arra, hogy a Mavtv. nem ismer hasonló intézményt, ugyanakkor a 6/1998. (III. 11.) AB határozatban kifejtettek alapján a tisztességes eljáráshoz való jog alapján az ügyiratok megismerésére jogosultak számára biztosítani kell azt a lehetőséget is, hogy a minősített adatot tartalmazó ügyiratot indokolt esetben a hétköznapi értelemben vett módon is birtokában tarthassa, a törvény a Be. szabályaihoz hasonlóan külön rendezi a minősített adathoz történő hozzáférés szabályait. A törvény a szabályozás során a Mavtv. 15. § (5) bekezdésében meghatározott, a közreműködő minősített adathoz történő hozzáférését biztosító rendelkezését vette alapul. A törvény lényege, hogy ha a megismerésre jogosultnál biztosítottak a Mavtv. szerinti személyi, fizikai, adminisztratív s elektronikus biztonságra vonatkozó feltételek, úgy a jogosult a minősített adathoz történő hozzáférést saját maga is megoldhatja, a minősített adatot tartalmazó ügyirat részére átadható, kézbesíthető. Ellenkező esetben a minősített adatot tartalmazó ügyirathoz történő, a megismerésre jogosult jogainak gyakorlásához, kötelezettségeinek teljesítéséhez szükséges mértékű hozzáférés biztosítása az eljáró bíróság, ügyészség, nyomozó hatóság feladata.

A minősített adatot tartalmazó ügyiratok kezelésére, tárolására, továbbítására vonatkozó további gyakorlati szabályok a Mavtv.-vel összhangban alacsonyabb szintű jogszabályban rendezendők.

XVIII. Fejezet

Tájékoztatás a büntetőeljárásról

A törvény az egész büntetőeljárásra irányadóan szabályozza, hogy a büntetőeljárásban részt vevő személyek körén kívül az egyes ügyekről és az azokban megállapított egyes tényekről, körülményekről milyen érdekek szolgálatában, mely személyeknek és milyen kereteken belül adható tájékoztatás.

A törvény a tájékoztatás differenciálása során az általánosságban vett közérdeket a konkrét ügybeli érdekekből kiinduló, hivatalból elérni kívánt közérdeket és a saját kezdeményezés alapján kielégítendő, jellemzően egyéni érdekeket vette alapul és ennek megfelelően állapította meg a nyilvánosság tájékoztatása, az egyéb tájékoztatás és a szignalizáció szabályait.

A 107-109. §-hoz

A törvény a Be. 74/A. § rendelkezéseit meghaladottnak tekintve a sajtóra építő tájékoztatás helyett az Alaptörvény IX. cikk (1)-(2) bekezdésére, valamint a sajtószabadságról és a médiatartalmak alapvető szabályairól szóló 2010. évi CIV. törvényre figyelemmel a szabályozást a nyilvánosság tájékoztatásához való jogára fűzi fel.

A nyilvánosság tájékoztatása a törvény értelmében így megvalósulhat a bíróság, ügyészség, nyomozó hatóság saját kezdeményezésére, pl. sajtótájékoztató, vagy közlemény kiadása útján, történhet kifejezett megkeresésre, azaz a tájékoztatás iránti indítvány alapján, végül a bírósági eljárásban a nyilvánosság tájékoztatásának minősül az is, ha a bíróság engedélyt ad a tárgyalásról kép-, hang-, vagy kép- és hangfelvétel készítésére.

A törvény annak érdekében, hogy a tájékoztatás iránti indítványok kapcsán a visszaéléseket megakadályozza, a nyilvánosság tájékoztatáshoz való jogának biztosítása és a büntetőeljárás érdemi feladatainak ellátása közötti egyensúlyra törekedve meghatározza az ilyen indítványok kötelező kellékeit és lehetőséget ad a kellékhiányos indítványok elbírálásának mellőzésére is, azonban részletesen határozza meg azokat az okokat, amelyek miatt a tájékoztatás megtagadható. A tájékoztatás megadását, azaz engedélyezését, valamint a tájékoztatás megtagadását a törvény nem köti határozati formához, azt jogorvoslattal nem támadható intézkedésnek tekinti.

A 110. §-hoz

A törvény lehetővé teszi, hogy a büntetőeljárásban részt vevő, illetve az ügyirat megismerésére jogosult egyéb személyeken és szervezeteken, valamint a nyilvánosság tájékoztatásában közreműködőkön kívül más is tájékozódhasson valamely ügyről, ha az eljárás lefolytatásához vagy annak eredményéhez jogi érdeke fűződik. A törvény e tájékozódást a jogi érdek igazolásának szükségessége mellett határozati formát nem igénylő engedélyezéshez köti, amely az engedély megadása esetén az ügyiratok megismerésének biztosításához, vagy külön tájékoztatáshoz vezet, míg az engedély intézkedésként történő elutasítása ellen a jogorvoslat kizárt.

A 111. §-hoz

A törvény a más eljárás kezdeményezését célzó tájékoztatás kapcsán apróbb pontosításokkal és egyszerűsítések mellett a Be. szabályait tartja fenn.

XIX. Fejezet

Jelenlét biztosítása az eljárási cselekményen

A 112-116. §-hoz

A törvény egy fejezetbe foglalja össze az eljárási cselekményen való jelenlét biztosításával kapcsolatban rendelkezésre álló intézményeket.

A jelenlét biztosításának legáltalánosabb eszköze az idézés, illetve az értesítés. A törvény egyértelművé teszi, hogy idézés kibocsátására csak abban az esetben kerülhet sor, ha az érintett megjelenésre kötelezésének törvényben meghatározott alapja van. Az idézéssel kapcsolatos megjelenési kötelezettség, a mulasztással kapcsolatos szankciók lehetősége indokolja, hogy idézés kibocsátására ne az eljáró bíróság, ügyészség, nyomozó hatóság diszkrecionális döntése alapján, hanem kizárólag a törvényben meghatározott esetekben kerülhessen sor.

A törvény az egységes jogalkalmazás biztosítása végett konkrétan meghatározza azt az időközt, amelynek idézés, értesítés kézhezvétele és az eljárási cselekmény között el kell telnie. Általánosságban - és ha a törvény eltérően nem rendelkezik - ez az időköz öt nap, amely az idézés, értesítés szabályszerűségén keresztül az érintett eljárási cselekmény megtarthatóságának is feltétele. Fel kell hívni a figyelmet arra, hogy a törvény az időközt nem az idézés, értesítés kibocsátásához, postára adásához köti, hanem annak a címzett által történő kézhezvételéhez. A nyomozás során sürgős esetben az időköz huszonnégy óra is lehet. Az eljárási szakasztól függetlenül, a terheltet érintő eljárási cselekmény esetén az időköz a védő értesítése, idézése esetén akár két óra is lehet. Ez az időtartam a magyarországi életviszonyokat figyelembe véve elegendő kell, hogy legyen arra, hogy a védő az eljárási cselekmény helyszínén megjelenjen, vagy helyettesítéséről gondoskodjon. A védő ilyen jellegű idézésére, értesítésére jellemzően a terhelt előállítása, őrizetének elrendelése vagy az idézés kibocsátása nélkül végrehajtott eljárási cselekmény esetén kerülhet sor, ezért ki kell emelni, hogy a 39. § és a 42. § általános rendelkezései, továbbá a 386. § (1) bekezdés c) pontja és (2) bekezdése, valamint a 387. § (3) bekezdése alapján a terhelt és a védő az ilyen rövid tartamú idézés, értesítés kézbesítése és a védő megjelenése, illetve az eljárási cselekmény megkezdése közötti időben is tanácskozhat.

A védő idézése, értesítése két órás időközzel történő kibocsátásának lehetősége egyébként igazodik a 387. § (3) bekezdésében megahatározott időtartamhoz, amelyre adott esetben a gyanúsítotti kihallgatás megkezdését el kell halasztani.

A törvény a rugalmas, együttműködésen alapuló alkalmazhatóság érdekében megteremti annak a lehetőségét is, hogy az ismertetett rendelkezésektől az érintett beleegyezésével el lehessen térni, így lehetőség van az idézés, értesítés akár azonnali szabályszerű kibocsátására is.

A törvény az idézés formai és tartalmi elemeit az idézés szabályszerűségét meghatározó kellékekre szorítja. Az egyéb, a hatályos törvényben az idézésben feltüntethető tartalom alacsonyabb szintű jogszabályban is rendezhető. Az idézésre a törvény továbbra is lehetőséget biztosít hangkapcsolatot biztosító eszköz − telefon, más hasonló informatikai megoldás − útján, azonban az idézéssel szembeni mulasztás következményei ilyen esetben csak az idézés rögzítése esetén alkalmazható. A gyakorlatban rendszeresen alkalmazott egyéb gyors kapcsolattartás eseteit az elektronikus kapcsolattartás szabályai rendezik.

Az idézés különös szabályai, az idézéssel szembeni mulasztás következményei a hatályos törvény rendelkezéseihez képest érdemben nem változtak. A nyomozás során ugyanakkor lehetőség van az idézéssel kapcsolatban megjelenési kötelezettséget mulasztó, vagy az eljárási cselekményről engedély nélkül eltávozó terhelt előállításának elrendelésére is, ha ilyen módon az eljárási cselekmény eredményes lefolytatása biztosítható.

A 117. §-hoz

A törvény a nyomozás során, annak sajátos érdekeire, dinamikájára figyelemmel vezeti be a terhelt, valamint az elkövetéssel megalapozottan gyanúsítható személy idézésének speciális formájaként, illetve alternatívájaként az előállítás intézményét. A hatályos rendelkezések alapján a terhelt, vagy az elkövetéssel megalapozottan gyanúsítható személy előállítására csupán a nyomozó hatóság működését szabályozó ágazati jogszabályok alapján kerülhet sor, a büntetőügyben eljáró hatóságok számára a Be. nem teremt jogalapot az előállítás elrendelésére. Ennek megfelelően az Rtv. 33. § (1) bekezdés e) pontjában meghatározott lehetőség sem alkalmazható a büntetőeljárási törvény alapján. A törvény az előállítás szabályozásával ezért lényegében nem új intézményt vezet be, hanem az ismertetett hiányosságot pótolva az előállítás intézményének alkalmazhatóságát biztosítja.

Az előállításra akkor kerülhet sor, ha az idézés feltételei fennállnak, azonban a megjelenés idézés útján történő biztosítása az eljárás érdekeire figyelemmel nem célszerű. A törvény alapján az előállítás feltétele a személyre szabott megalapozott gyanú fennállása, azaz a gyanúsítotti státusz, vagy a gyanúsítotti kihallgatás feltételeinek megléte. Az előállítás alkalmazhatósága - szemben az őrizettel - a bűncselekmény tekintetében kiszabható büntetés jellegére figyelemmel nem korlátozott.

Kivételesen, a 116. § (1) és (5) bekezdése alapján az előállítás elrendelésére sor kerülhet akkor is, ha a terhelt az idézéssel kapcsolatos megjelenési kötelezettségét elmulasztja, vagy az engedély nélküli eltávozással kapcsolatos kötelezettségét megszegi. Nem kerülhet ezért sor az előállítás elrendelésére akkor, ha a megidézett terhelt kihallgatásra alkalmatlan állapotban jelenik meg. A mulasztó, illetve a kötelességszegő terhelt előállításának - az intézmény jellegénél fogva - általános feltétele, hogy arra kizárólag az eljárási cselekmény haladéktalan megtartása érdekében kerülhet sor. Amennyiben tehát az eljárási cselekmény megtartásának más akadálya van, az előállítás nem rendelhető el. Ha az előállítás elrendelhető, a nyomozás során eljáró hatóság feladata annak meghatározása, hogy az eljárás eredményes lefolytatását az előállítás, a terhelt elővezetése, vagy más a 116. §-ban meghatározott következmény alkalmazása szolgálja-e a leghatékonyabban.

Az előállítás az eljárási cselekményen történő megjelenés biztosításának alternatív eszköze, amelyre is figyelemmel az előállítás az eljárási cselekmény megkezdéséig tart. Az eljárási cselekmény során történő rendelkezésre állást, engedély nélküli eltávozást a törvény más eszközeivel kell biztosítani, illetve megakadályozni (rendbírság kiszabása, testi kényszer alkalmazása, személyi szabadságot érintő kényszerintézkedés elrendelése, jelenlét biztosítása az eljárási cselekmény során a 384. § és 393. § alapján, tárgyaláson való jelenlétre, valamint a tárgyalás rendjének fenntartására vonatkozó szabályok stb.). Az előállítással érintett eljárási cselekményről engedély nélkül eltávozó terhelt előállítása ismételten elrendelhető, ha annak fentebb ismertetett feltételei fennállnak, és az elrendelés indokolt.

Az előállítás végrehajtására az ágazati törvényben szabályozott módon kerülhet sor.

Tekintettel arra, hogy az előállítás személyi szabadság korlátozásával jár, így annak elrendeléséről a 362. § (1) bekezdés 11. pontja alapján határozatot kell hozni, amely azonban a 368. § (1) bekezdés b) pontja alapján halasztást nem tűrő esetben határozat hozatala nélkül, nyomban is elrendelhető. Az előállítás elrendelése ellen a törvény alapján panasznak van helye, ugyanakkor hangsúlyozni kell, hogy az előállítás végrehajtásával kapcsolatos jogorvoslat előterjesztésére és elbírálására az ágazati törvények alapján kerül sor.

A 118. §-hoz

Elővezetés elrendelésére kizárólag az idézéssel szembeni mulasztás - a megjelenéssel összefüggő mulasztás, vagy az engedély nélküli eltávozással kapcsolatos kötelezettségszegés - törvényes következményeként, a megjelenés biztosítása, valamint engedély nélküli eltávozás esetén a jelenlét biztosítása végett kerülhet sor. Ha a megidézett az eljárási cselekmény helyszínén már megjelent, úgy az eljárás rendjének, az érintett helyszínen tartózkodásának biztosítása érdekében elővezetés elrendelésre nem kerülhet, amely célból rendbírság, testi kényszer alkalmazásának lehet helye, szemben a már eltávozott személy ismételt megjelenésének biztosítása végett alkalmazható elővezetés, előállítás intézményével. Mindezek alapján a törvény ezt az intézményt is a jelenlét biztosítását rendező fejezetben szabályozza.

A törvény az elővezetés azonnali elrendelését is lehetővé teszi, amely intézmény a nyomozás során a mulasztás esetén elrendelhető előállítás konkurenciájaként is értelmezhető. Lényeges különbség ugyanakkor, hogy az előállítás csak a terhelt tekintetében alkalmazható, és amíg elővezetés az érintett útba indításával, vagy kísérésével történik, az előállítás minden esetben a terhelt elfogásával és az elrendelő hatóság elé állításával történik. Ennek megfelelően az előállítás a személyi szabadságot súlyosabb módon korlátozó intézkedés, így amennyiben az elérni kívánt cél lehetővé teszi a terhelt jelenlétét - akár az azonnali - elővezetés elrendelésével kell biztosítani, és az előállítás elrendelésére csak különösen indokolt esetben kerülhet sor.

Tekintettel arra, hogy az elővezetés is érinti, illetve súlyosan érintheti a személyi szabadságot, így annak elrendelésére határozatban kerülhet sor. A törvény ugyanakkor a 368. § (1) bekezdés b) pontján túl, az azonnali elővezetés elrendelése esetén külön, a bírósági eljárásban is alkalmazható módon biztosítja az utólagos írásba foglalás lehetőségét.

Ezzel egyidejűleg az adminisztratív terhek csökkentése érdekében a törvény az eredménytelen elővezetés esetén lehetővé teszi az elrendelő határozat kézbesítésének elmaradását. Ez a rendelkezés leginkább az azonnali elővezetés elrendelése esetén jelent könnyebbséget, ahol az eljáró szerv a kézbesítést jellemzően az előállítás megtörténtét követően, személyesen hajtja végre, ugyanakkor eredménytelen elővezetés esetén erre nem kerülhetne sor.

Ugyancsak az adminisztratív terhek csökkentését célozza, egyúttal a kézbesítés elmaradását is rendezi az eredménytelen elővezetés elleni jogorvoslat szabályozása. Eredménytelen elővezetés esetén az érintett személy személyi szabadsága nem sérült, ettől függetlenül az intézmény elrendelésének jogszerűségét vitathatja, így a jogorvoslat biztosítása indokolt. Az elővezetett személyt az elővezetés költségeinek viselésére kötelezni kell, amely ellen ugyancsak jogorvoslatnak van helye. Mindezek alapján nem jelent az elővezetéssel érintett személy számára érdemi jogvesztést az, hogy az elővezetés elrendelését a költségek viselésére kötelező határozat elleni jogorvoslatban terjesztheti elő.

Tekintettel arra, hogy az elővezetés elrendelése ellen jogorvoslatnak van helye, amely eredményes elővezetés esetén önállóan érvényesíthető, így az elővezetést követően hozott, a törvény kötelező rendelkezésén alapuló költségviselésre kötelező határozatban a határozat jogalapja, az elővezetés jogszerűsége már nem vitatható.

A törvény megtartotta annak lehetőségét, hogy az eredménytelen elővezetés esetén az érintett a költségek megfizetése alól mentesíthető. Tipikusan ilyen indokolt helyzet fordulhat elő, ha az érintett elővezetésének elrendelésére, és annak megkísérlésére úgy került sor, hogy eközben az érintett az eredeti idézésre késve, de önkéntesen jelent meg, és késését nem, vagy csupán késedelmesen jelezte.

A 119. §-hoz

A szerkesztési elvnek megfelelően a törvény utolsó sorban szabályozza a terhelt vagy a bűncselekmény elkövetésével megalapozottan gyanúsítható személy jelenlétét végső esetben biztosító elfogatóparancs intézményét. Elfogatóparancs kibocsátására jellemzően ismeretlen helyen tartózkodó személy esetében kerül sor. A külföldön fogva tartásban lévő személyek esetén az elfogatóparancs kibocsátására a nemzetközi bűnügyi együttműködés sajátosságai okán van szükség. Ilyen esetben ugyanis a terhelt Magyarországra történő átszállítására kizárólag kiadatási, vagy átadási eljárás keretében kerülhet sor, amelynek ugyanakkor nemzetközi jogi és törvényi feltétele az elfogatóparancs kibocsátása.

Végül elfogatóparancs ismert helyen tartózkodó személy tekintetében is kibocsátható, ha az őrizetének elrendelése indokolt. E rendszerben a fokozatosság elvén alapulva a terheltet vagy a bűncselekmény elkövetésével megalapozottan gyanúsítható személyt az eljáró hatóság elsősorban idézi, eljárási érdekből előállítja, a bűncselekmény jellege vagy a terhelt személye okán pedig végső soron elfogatóparancs útján intézkedik a terhelt bármely hatóság által történő elfogása és előállítása érdekében.

Szintén a fokozatosság elvének érvényesítését szolgálja, hogy az ismeretlen helyen tartózkodó személlyel szemben is csak abban az esetben kerülhet sor elfogatóparancs kibocsátására, ha személyi szabadságot érintő bírói engedélyes kényszerintézkedés elrendelésének feltételei fennállnak, és a terhelt kézre kerítése más módon nem biztosítható. Ennek megfelelően a terhelt vagy a bűncselekmény elkövetésével megalapozottan gyanúsítható személy felkutatását és jelenlétét az eljáró bíróságnak, ügyészségnek, nyomozó hatóságnak a büntetőeljárás általános eszközrendszerével, indokolt esetben körözés elrendelésével, figyelmeztető jelzés elhelyezésével kell biztosítani, és csak végső soron, személyi szabadságot érintő bírói engedélyes kényszerintézkedés elrendelésének indokoltsága esetén elfogatóparancs kibocsátásával.

Az elfogatóparancs a keresett személy személyi szabadságának elvonásával jár, így indokolt, hogy annak kibocsátására határozati formában kerüljön sor. Ha a terhelt, vagy a bűncselekmény elkövetésével megalapozottan gyanúsítható személy felkutatása és elfogása nem tűr halasztást - különösen szökésben lévő elkövető esetén vagy külföldre menekülő személy tekintetében a külföldi elfogatóparancs kibocsátása érdekében - a 356. § (1) bekezdés b) pontja alapján az elfogatóparancs írásba foglalására utólag is sor kerülhet. Ugyanezen indokok alapján az elfogatóparancs módosítása és visszavonása is határozati formához kötött. Ugyanakkor az intézmény jellege nem teszi lehetővé, hogy a törvény az elfogatóparanccsal kapcsolatos döntés ellen jogorvoslati lehetőséget biztosítson. Ezért az elfogatóparancs kibocsátása - továbbá módosítása és visszavonása - ellen jogorvoslatnak nincs helye. Amennyiben azonban az elfogatóparancs kibocsátása kizárólag a terhelt vagy a bűncselekmény elkövetésével megalapozottan gyanúsítható személy ismeretlen helyen tartózkodása okán volt indokolt, az érintett a hatóság előtt történő önkéntes jelentkezésével mentesülhet az őrizet elrendelése alól.

Az elfogatóparanccsal összefüggő jogorvoslati lehetőség hiánya nem jelenti azt, hogy az elfogatóparancs, valamint az azon alapuló intézkedések jogszerűsége, indokoltsága ne lenne vitatható. Ennek lehetőségét biztosítja többek között az esetlegesen jogszerűtlen, indokolatlan elfogatóparancs alapján elrendelt őrizet elleni jogorvoslat, vagy az elfogatóparancs alapján elfogott személy előállításával kapcsolatos bűnügyi költségről szóló döntés elleni jogorvoslat lehetősége is.

Az európai és a nemzetközi elfogatóparancs kibocsátására utaló, a hatályos törvényben szereplő részletes rendelkezéseket a törvény mellőzi.

A külföldi elfogatóparancs kibocsátásának általános feltétele, hogy arra csak akkor kerülhet sor, ha a belföldi hatályú elfogatóparancs kibocsátásának helye van. Jogellenes helyzetet eredményezne, ha a terhelttel szemben külföldi elfogatóparancs lenne érvényben, azonban Magyarországon tartózkodása esetén elfogására, belföldi hatályú elfogatóparancs hiányában nem kerülhetne sor. A külföldi elfogatóparancs ezért − jellegét tekintve − a külföldi hatóságokhoz intézett olyan jogsegélykérelem, amely a terhelt elfogására és előállítására irányuló belföldi hatályú elfogatóparancs végrehajtását kezdeményezi az elfogás szerinti országban. A külföldi elfogatóparancs kibocsátásának feltételeit, eljárási rendjét ezért a nemzetközi bűnügyi együttműködést szabályozó jogszabályoknak kell rendezni, a büntetőeljárási törvényben elegendő a kibocsátás jogalapját megteremteni.

A törvény a (10) bekezdés megfogalmazásával egyértelművé teszi, hogy külföldi elfogatóparancs kibocsátására a belföldi hatályú elfogatóparanccsal egyidejűleg is sor kerülhet, amennyiben annak egyéb törvényes feltételei fennállnak. Annak megállapításához, hogy az érintett külföldön van, vagy lehet, ezért nem szükséges, hogy a belföldi hatályú elfogatóparancs ne, vagy bizonyos ideig ne vezessen eredményre. A mai utazási lehetőségekre és határok nélküli schengeni térségre figyelemmel ez indokolatlan korlátozás lenne.

XX. Fejezet

Telekommunikációs eszköz használata

A 120. §-hoz

A törvény a büntetőeljárás gyorsításának elősegítése érdekében, kihasználva a mára már széles körben rendelkezésre álló technikai, informatikai fejlettség által biztosított eszközöket, széles körben kiterjeszti a hatályos törvény zártcélú távközlő hálózat alkalmazásának jelenleg csupán szűk körben alkalmazható szabályait.

A törvény által bevezetett intézményrendszer lényege, hogy a technikai eszköz

- az eljárás bármely szakaszában (tehát nem csupán a vádemelés után),

- a büntetőeljárásban részt vevő bármely személy vonatkozásában (nem csupán a terhelt és a tanú tekintetében), és

- bármely eljárási cselekmény egész tartamára nézve (nem csupán a kihallgatás vonatkozásában, illetve a kihallgatás tartamára)

alkalmazható.

A törvénynek az intézmény jellegét érintő szabályai alapvetően nem változnak, a technikai eszköz alkalmazása esetén az eljárási cselekmény valójában két helyszínen, az eljárási cselekmény kitűzött vagy hatóság által meghatározott helyszínén, és az ettől elkülönült, az intézmény alkalmazásával közvetlenül érintett személy tartózkodási helyeként szolgáló más helyiségben, illetve helyszínen zajlik. A törvény a hatályos szabályokhoz hasonlóan rendezi az elkülönült helyszínen tartózkodó személy befolyásmentes közreműködésének biztosítását.

A telekommunikációs eszköz használatára két formában kerülhet sor. A törvény főszabályként határozza meg a kép- és hangfelvételt biztosító eszköz alkalmazását. Ehhez képest a csupán − folyamatos hangfelvétellel − hangkapcsolatot biztosító eszköz alkalmazására

jelenlét biztosítása végett csak meghatározott személy (tolmács) esetében, vagy

csak meghatározott személyek (terhelt, tanú, szakértő) meghatározott eljárási cselekményének (kihallgatás, illetve meghallgatás) biztosítása végett

kerülhet sor.

A törvény a folyamatos hangfelvétel útján történő kapcsolat biztosításával az intézmény egyszerű alkalmazásának lehetőségét kívánja biztosítani, hiszen belátható, hogy a hangkapcsolatot biztosító berendezés (például telefonos összeköttetés) telepítése és használata lényegesen egyszerűbb, mint egy kép- és hangfelvételt biztosító rendszer üzemeltetése. Nyilvánvaló ugyanakkor, hogy a kizárólag hangkapcsolatot biztosító összeköttetés korlátozottabb részvételi lehetőséget biztosít, és az eredmény hitelessége is megkérdőjelezhetőbb, mert példának okáért egy vallomás esetén hiányzik a tanú mozgása, arckifejezése, gesztusai észlelésének lehetősége. A törvény ezért a hangkapcsolat útján történő jelenlét biztosítását korlátozott körben teszi lehetővé. Számtalan esetben azonban elégséges lehet a terhelt vagy a tanú meghatározott tények vonatkozásában tett egyszerű nyilatkozatának beszerzése, ami adott esetben jelentősen elősegítheti az eljárás érdemi előbbre vitelét. Ennek megfelelően a telekommunikációs eszköz alkalmazása során - az írásbeli tanúvallomás tétel engedélyezéséhez hasonlóan - az azt elrendelő bíróság, ügyészség, nyomozó hatóság feladata eldönteni, hogy a várható eredményére, annak hitelességére figyelemmel megelégszik-e a kizárólag hangkapcsolatot biztosító eszköz alkalmazásával.

A 121-122. §-hoz

A telekommunikációs eszköz használatának elrendelésére indítványra vagy hivatalból kerülhet sor. A törvény a telekommunikációs eszköz használatának elrendelésével összefüggésben nem ír elő formakényszert, és az intézmény alkalmazásával kapcsolatos indokolatlan, álgaranciát jelentő adminisztratív terhek csökkentése érdekében a jogorvoslati lehetőséget és formát is korlátozza. Ennek megfelelően a törvény az intézmény alkalmazásának garanciális feltételeit, az intézmény tényleges tartalmának megfelelően, annak jellegére figyelemmel szabályozza.

A telekommunikációs eszköz használata jelentős szervezési, logisztikai könnyebbséget eredményezhet, és képes lehet távol, adott esetben külföldön lévő, tartós vagy intenzív gyógykezelés alatt álló, illetve más okból nehezen elérhető személyek jelenlétének biztosítására, és ezzel az eljárás érdemi előremozdítására. Emellett azonban az alkalmazás hatással lehet az eljárás lényegére, a bizonyítás hitelességére is, hiszen a mai technikai lehetőségekhez képest ugyan minimálisan, de szükségszerűen sérti a közvetlenség teljességének elvét. Ennek megfelelően a telekommunikációs eszköz használata vagy az eljárást folytató szervek, vagy a büntetőeljárásban érintett személy vonatkozásában eredményezhet érdeksérelmet.

Annak érdekében, hogy a büntetőeljárásban eljáró bíróság, ügyészség, nyomozó hatóság a törvényi kötelezettségének maradéktalanul eleget tudjon tenni, a telekommunikációs eszköz használatát alapvetően e szervek diszkrecionális döntéseként határozza meg, így az eljáró szervek szabad - de megalapozott - belátásuk szerint dönthetnek arról, hogy a telekommunikációs eszköz használata a közvetlenség elvének oly mértékű sérelmét jelentené-e, amely az alkalmazással érintett eljárási cselekmény eredményének felhasználhatóságát veszélyezteti. A törvény ennek megfelelően ugyan meghatároz olyan eljárási cselekményeket, helyzeteket, ahol fő szabályként a telekommunikációs eszköz használatát írje elő, ugyanakkor minden esetben lehetőséget biztosít arra, hogy megfelelő indokok esetén, vagy az elérni kívánt cél más módon történő biztosításával e törvényi előírástól el lehessen térni.

A törvény a büntetőeljárásban érintett személyek esetén is a jogaikkal, eljárási szerepükkel arányos érdekérvényesítési lehetőséget biztosít. A büntetőeljárásban a terhelten, védőn kívül részt vevő személyek esetén indítványtételi lehetőség áll rendelkezésre a telekommunikációs eszköz használatának elrendelésére nézve. Ennek megfelelően indítványozhatja például a sértett vagy a tanú, hogy jelenlétének biztosítására telekommunikációs eszköz használatával kerüljön sor, ha a megjelenés számára jelentős nehézséggel járna, vagy különleges bánásmódot igénylő személyként, ha jogérvényesítése, kímélete vagy védelme érdekében ez indokolt. A korábban kifejtettek alapján ugyanakkor az indítvány elutasítása ellen jogorvoslatnak nem lehet helye. Az e körben érintett személyek részére ugyan a törvény a telekommunikációs eszköz használatának hivatalból történő elrendelése ellen sem biztosít jogorvoslatot, azonban az érintettek természetesen nincsenek elzárva attól, hogy a törvény Harmadik Részében meghatározott eljárási jogaikkal élve észrevételt, indítványt terjesszenek elő a személyes megjelenésük érdekében, amelyet az elrendelő szerv figyelembe vehet. A terhelt és a védő tekintetében az intézmény alkalmazása érdemben érintheti a tisztességes eljáráshoz, illetve a védekezéshez fűződő jogokat, ennek megfelelően a törvény kétszintű garanciális intézményrendszerrel biztosítja a terhelt és védője eljárási jogait. Egyes esetekben a telekommunikációs eszköz használata a terhelt előzetes jóváhagyásához kötött. A személyi szabadságot érintő bírói engedélyes kényszerintézkedés elrendelésére jellemzően a nyomozás során kerül sor, és kétség kívül a büntetőeljárás egyik legkiemeltebb, a védekezés lehetőséget mértékadóan befolyásoló döntése. Ennek megfelelően a terhelt számára biztosítani kell, hogy ha ezt szükségesnek tartja, a kényszerintézkedés elrendelésével kapcsolatos álláspontját a bíróság előtt személyesen adhassa elő. A letartóztatás meghosszabbítása esetén, a terhelt jelenlétének biztosítására a 122. § (3) bekezdés c) pontja alapján fő szabály szerint telekommunikációs eszköz használatával kerül sor, előzetes jóváhagyásra nincs szükség, ugyanakkor a személyes jelenlét a terhelt indítványára vagy hivatalból a (2) bekezdés alapján biztosítható. Az előkészítő ülés kötelező bevezetése és annak funkciója a törvény egyik kiemelkedő újítása, amely során a büntetőeljárás kimenetele és a bírósági eljárás menete érdemben befolyásolható. Ez a funkció a terhelt közvetlen, aktív és hiteles részvételét igényli, ezért ennek megfelelően a terhelt előzetes hozzájárulása itt sem mellőzhető a jelenlétének telekommunikációs eszközzel történő biztosításával kapcsolatban. A nyomozás során a meg nem jelölt esetekben a terhelt jelenlétének telekommunikációs eszköz használatával történő biztosítása nem eredményezheti a védekezéshez való jog oly mértékű sérelmét, amely külön jogorvoslati vagy más jellegű garanciális intézményrendszer kialakítását indokolná. A vádemelés után a tisztességes eljáráshoz, a bírósághoz és a személyes védekezéshez való jog érvényesülése ugyanakkor már megköveteli, hogy a vádlott személyes jelenlétével összefüggő döntése csak abban az esetben legyen korlátozható, ha e korlátozás más, a büntetőeljárás során védendő érdek okán szükséges és arányos. Ennek megfelelően a vádemelés után a vádlott utóbb előterjesztett indítványára biztosítani kell a személyes jelenlétét, amely alól csak a törvény kötelező rendelkezése esetén, valamint a vádlott vagy más személy védelme érdekében enged kivételt. A terhelti hozzájárulással, illetve beleegyezéssel kapcsolatos korlátozó rendelkezés ugyanakkor nem zárja ki, hogy más résztvevő (akár a védő, vagy az ügyész) jelenlétének biztosítására technikai eszköz alkalmazásával kerüljön sor.

Meg kell jegyezni, hogy a törvény a terhelt számára nem biztosít jogorvoslati lehetőséget abban az esetben, ha a vádemelés után a bíróság más személy tekintetében rendeli el a telekommunikációs eszköz használatát. A vádlott azonban ebben az esetben sincs elzárva attól, hogy a telekommunikációs eszköz használatának elrendelésével összefüggésben észrevételt, indítványt tegyen.

A törvény a méltányolható személyes, illetve szervezeti jellegű igényekre figyelemmel külön nevesíti azokat az eseteket, amelyek során a jelenlétet - amennyiben ezzel ellentétes indok nem merül fel - telekommunikációs eszköz használatával kell biztosítani. A törvényben megjelenő elvárás általános feltétele, hogy a telekommunikációs eszköz használatát lehetővé tevő technikai feltételek rendelkezésre állnak. Ilyen esetben a kötelezően meghatározott esetek alól abban az esetben tehető kivétel, ha az elérni kívánt cél más - értelemszerűen kevesebb adminisztratív vagy logisztikai terhet eredményező - módon is biztosítható, vagy ha az eljárás érdekeire figyelemmel a személyes jelenlét nélkülözhetetlen. A törvény az (1) bekezdés alapján az ügyészség és a nyomozó hatóság számára szigorúbb alkalmazási kötelezettséget és kisebb mérlegelést engedő eltérési lehetőséget, a bíróság számára a (3) bekezdés alapján szélesebb körű mérlegelési lehetőséget biztosít a telekommunikációs eszköz használatától történő eltérésre. A törvény szerkesztési elvéből kiindulva nyilvánvaló, hogy a (2) bekezdésben meghatározott esetek olyan különösen indokolt esetek, amely során a bíróság a telekommunikációs eszköz alkalmazásától eltérhet, ugyanakkor a bíróság számára, elsősorban a vádemelést követően, nem csupán a (2) bekezdésben meghatározott esetekben indokolt az eltérés lehetőségét biztosítani.

A 123. §-hoz

A törvény az intézmény sajátosságaira figyelemmel szabályozza, hogy az elkülönített helyszínen kik tartózkodhatnak. Külön említést érdemel, hogy az alkalmazással érintett személy védője, segítője, valamint a szakértő (ideértve természetesen a tolmácsot is), a (2) bekezdésre figyelemmel az (1) bekezdés c) pontjában meghatározott hivatalos személyek, valamint a technikai működést biztosító személyek az elkülönített helyszínen, valamint az eljárási cselekmény kitűzött helyszínén is jelen lehetnek.

A törvény a jelenlét befolyásolás-mentességének, valamint az eljárási cselekmény hitelességének biztosítása, és az elkülönített helyszínen jelen lévő személyek személyazonosságának ellenőrzése, az eljárás rendjének megtartása végett az elkülönített helyszínen legalább egy, az (1) bekezdés c) vagy d) pontjában megjelölt személy kötelező jelenlétét előírja.

A 124-126. §-hoz

A törvény a telekommunikációs eszközöz használata esetén alkalmazandó különös, az általános szabályokat kiegészítő végrehajtási szabályokat a 124-126. §-ban szabályozza.

E végrehajtásra vonatkozó szabályok tartalmazzák az érintettek kímélete és védelme érdekében alkalmazható speciális módszereket is. A különleges bánásmódot igénylő személyek szabályozásának rendszerére figyelemmel e módszerek alkalmazására csak különleges bánásmód megállapítását követően kerülhet sor. A fokozatosság elvének megfelelően az eljárási jogokba történő enyhébb beavatkozást jelent a 124. § (5) bekezdése alapján alkalmazható eszköz, míg a terhelt védekezéshez való jogát érdemben érintő eszköz a 126. § alapján elrendelhető torzítás.

A kérdés közvetlen vagy közvetett feltevésének lehetősége nem a telekommunikációs eszköz alkalmazásának sajátja, így arra az általános szabályok alkalmazásával van lehetőség. Amennyiben ugyanakkor ennek igénye felmerül, és törvényi feltétele adott, úgy a telekommunikációs eszköz használata esetén az ezzel kapcsolatos döntés megfelelő végrehajtását a technika nyújtotta lehetőség kihasználásával kell biztosítani, illetve elősegíteni.

A telekommunikációs eszköz használata esetén a jegyzőkönyvvezetés általános szabályai érvényesülnek a 125. §-ban meghatározott kiegészítő rendelkezésekkel. A törvény alapján a kapcsolatot biztosító felvételt rögzíteni kell, amely azonban nem tévesztendő össze a jegyzőkönyvvezetés szabályai között rendezett, jegyzőkönyv mellett, azzal egyidejűleg, vagy jegyzőkönyvként készített folyamatos hangfelvétellel, vagy kép- és hangfelvétellel. Amennyiben azonban a telekommunikációs eszköz használatát biztosító technikai eszköz útján készített felvétel a tartalmát, az alkalmazás összes körülményét és az eljárási cselekmény jellegét figyelembe véve megfelel a jegyzőkönyvvezetés szabályai szerinti folyamatos hangfelvételnek, vagy kép- és hangfelvételnek, úgy a felvétel a jegyzőkönyvezés szabályainak megfelelően is felhasználható.

XXI. Fejezet

Az eljárás rendjének biztosítását szolgáló intézkedések

A 127-129. §-hoz

A törvény meghatározza az eljárás rendjének biztosítása érdekében alkalmazható intézkedéseket, a hatályos szabályozáshoz képest tartalmi újításokat szűk körben vezet be.

Rendbírság az eljárás rendjének fenntartása érdekében és az eljárási kötelezettségek megszegése miatt szabható ki a törvényben meghatározott esetekben. A törvény megemeli a kiszabható rendbírság összegét attól függően, hogy mely személyekkel szemben kell a rendbírságot alkalmazni. A törvény a rendbírság felső határának a Be. kihirdetése óta változatlan összegét az eltelt idő gazdasági változásaira tekintettel emeli meg. A rendbírság összegének megállapításakor a kiszabásra okot adó magatartás súlyát és következményeit, így különösen a büntetőeljárás elhúzódásában való közrehatását, valamint annak ismétlődő jellegét kell figyelembe venni.

A rendbírság kötelező alkalmazása a törvény második újítása: ha a rendbírság kiszabására okot adó magatartás a büntetőeljárás egy hónapnál hosszabb ideig tartó elhúzódását eredményezte, a rendbírságot ki kell szabni.

A törvény harmadik újításaként lehetővé teszi, hogy azt a nyomozó hatóság is teljeskörűen alkalmazhassa. A rendbírság kiszabása ellen bejelentett jogorvoslatnak halasztó hatálya van, a törvényben meghatározott esetekben a rendbírságot meg nem fizetése esetén a bíróság elzárásra változtatja át. Végül a törvény kodifikációs megfontolásokból, az egységes szabályozás elősegítése érdekében az eddig a Be. végén, a határozatok végrehajtására vonatkozó fejezetben szereplő, a rendbírság elévülésére vonatkozó szabályokat is az eljárási cselekményekre vonatkozó általános rendelkezésekre vonatkozó részben helyezi el.

Az eljárási cselekményt végző bíróság, ügyészség vagy nyomozó hatóság testi kényszer alkalmazásáról abban az esetben rendelkezhet, ha megalapozottan feltételezhető, hogy az az eljárási cselekmény biztosítása vagy végrehajtása érdekében szükséges. Testi kényszer a terhelttel, a sértettel, a tanúval, valamint az eljárási cselekményt akadályozó személlyel szemben alkalmazható. A bíróság és az ügyészség a testi kényszer alkalmazására a rendőrséget vagy a NAV-ot, kivételesen az eljárási cselekményen jelen lévő büntetés-végrehajtási őrt veheti igénybe.

XXII. Fejezet

Kézbesítés

A 130-131. §-hoz

A törvény az ügyiratok címzetthez történő, joghatás kiváltására alkalmas eljuttatásának módjait egyrészt a kézbesítéshez igénybe vehető adminisztratív, technikai jellegű módszerek, másrészt a címzett személyétől, személyes körülményeitől függően határozza meg.

A kézbesítés csatornái ennek megfelelően a postai út, az elektronikus út, a személyes kézbesítés, a hirdetményi út, valamint a bíróság, az ügyészség, illetőleg a nyomozó hatóság kézbesítője útján történő kézbesítés.

A személyes jellemzőkhöz kötődő kézbesítési módok elsősorban azon helyzetekre adnak egyértelmű eligazítást, amelyek esetén a címzett akár jogi, akár törvényes képviselővel rendelkezik, vagy kifejezetten az ügyiratok átvételére adott más személynek meghatalmazást, és főszabályként - a személyes megjelenésre idézés, illetve a meghatalmazás tartalmának figyelembe vétele mellett - a képviselő, illetve meghatalmazott útján történő kézbesítést írja elő. A törvény a személyhez kötődő kézbesítési módok közé sorolja továbbá a fogva tartott címzettet is, akinek a fogva tartást végrehajtó intézet parancsnoka útján kell kézbesíteni, ugyanakkor a felesleges adminisztrációs terhek megszüntetése érdekében mellőzi a Be.-nek a katona részére történő kézbesítésre vonatkozó kötelező szabályait és az elöljáró útján történő kézbesítést lehetőségként biztosítja.

Az elektronikus úton történő kézbesítés szabályait az E-ügyintézési törvény tartalmazza, a törvény azonban elsősorban hitelességi okokból meghatározza, hogy a számtalan elektronikus kézbesítési mód közül a büntetőeljárásbeli kézbesítés kizárólag a hivatalos elérhetőség feltételeinek megfelelő, valamint az E-ügyintézési törvény szerinti együttműködő szervezetek között a biztonságos elektronikus kapcsolattartásra szolgáló elérhetőségre történhet.

A 132-134. §-hoz

A törvény a postai kézbesítés kapcsán a polgári perrendtartás új szabályozásával párhuzamosan évtizedes hiányosságot pótol azzal, hogy a dogmatikai tisztaság érdekében vélelem helyett kézbesítési fikcióként kezeli azokat az eseteket, amikor a tudottan meg nem történt kézbesítést szabályszerűen megtörténtnek tekinti. A törvény emellett garanciális okokból megkívánja a címzett értesítését a kézbesítési fikció beálltáról a vádirat, a bíróság ügydöntő határozatai, és a nyomozás során az eljárást megszüntető határozat esetén, hiszen a felsorolt ügyiratok a büntetőeljárási jogok gyakorlása szempontjából különösen jelentősek.

A kézbesítési fikció következményeinek elhárítását a törvény a Be. 70/A. § (1) bekezdésében meghatározott okokból, azonban immár kifogásként teszi lehetővé. A törvény ugyanakkor az önhiba hiányára hivatkozást kizárólag természetes személyek számára teszi lehetővé, mert egyrészt a székhellyel, az ügyvezetést és képviseletet ellátó szervezettel rendelkező személyektől elvárható, másrészt a jogi képviselők és védők esetén hivatásrendi követelménynek tekinthető az ügyiratok átvétele céljából való rendelkezésre állás.

A törvény a kézbesítési fikció mellett lehetőséget teremt arra is, hogy a címzett a kézbesítés szabályszerűségét kézbesítési kifogás útján a kézbesítési fikcióval össze nem függően is vitathassa, amely, a gyakorlatban problémákat okozó helyzeteket a Be. eddig nem kezelt.

A 135. §-hoz

A törvény a hirdetményi kézbesítés kapcsán, szintén az adminisztrációs tehercsökkentés jegyében az önkormányzati hirdetőtábla helyett a kézbesítést elrendelő bíróság, ügyészség, nyomozó hatóság elektronikus tájékoztatásra szolgáló honlapján, valamint a Kormány által meghatározott közzétételi felületen történő közzétételt vezeti be és az önkormányzatok hirdetményi kézbesítésben történő közreműködését csupán az ismeretlen helyen tartózkodó terhelt esetében tartja meg. A hirdetményi kézbesítés Be.-ben felsorolt eseteit a törvény ehhez kapcsolódva bővítette, az értesítendők jelentős száma esetén a sajtóhirdetményt költségcsökkentési okokból szintén a honlapon keresztüli hirdetményi kézbesítés váltja fel.

A 136. §-hoz

Mivel a tárgyaláson való vádlotti jelenlét jogára és a biztosíték letétbe helyezésével folyó eljárásra vonatkozó szabályok is előírják kézbesítési megbízott igénybevételét, a törvény a Be. kézbesítési ügygondnok fogalmától elszakadva a kézbesítés keretén belül, összefoglalóan szabályozza a kézbesítési megbízott eljárását. A törvény továbbá a kézbesítési megbízott igénybevételét a Be.-vel ellentétben már nem csak a terhelt számára teszi lehetővé, ugyanakkor a terhelt megkülönböztetett eljárási helyzete miatt részben eltérő feltételeket támaszt a terhelt és az egyéb személyek kézbesítési megbízottjával kapcsolatban.

A kézbesítési megbízott és megbízója között szerződéses kapcsolat jön létre, a törvény ezért e viszonynak csak a büntetőeljárás szempontjából lényeges tartalmát határozza meg, amely szerint a kézbesítési megbízott köteles a megbízójának szóló ügyiratok továbbítására, de az a szerződéses feleken múlik, hogy ezt hogyan valósítják meg. A kézbesítési megbízás nemteljesítése a kézbesítés szabályszerűségét és így a büntetőeljárás érvényességét nem befolyásolja, egyedüli büntetőeljárási következménye - a rendbírság lehetősége - annak van, ha a terhelt kézbesítési megbízottja szegi meg kötelezettségét.

XXIII. Fejezet

A határidő és a határnap

A 137. §-hoz

A törvény határidőkre vonatkozó rendelkezései alapvetően követik a hatályos szabályozást. Eltérést jelent, hogy a határidő, a határnap és az időköz definícióját a törvény az értelmező rendelkezések közé helyezi.

A törvény elhagyja a rendelkezések közül a következőt: „az órákban megállapított határidőbe minden megkezdett óra egész órának számít”. Az ezzel kapcsolatos problémát egy példával megvilágítva: ha az őrizetbe vétel 14.30 perckor történik, akkor a szabadon bocsátásnak a Be. szabály alapján a 3. napon nem 14.30-kor, hanem 14.00-kor meg kell történnie. Tehát ilyenkor az őrizet időtartama akkor is 71,5 óra, ha a hatóság azt a maximális 72 órára rendelte el. Ha azonban az őrizetbe vétel 14.58-kor történik, az elengedésnek akkor is 14.00 órakor kell megtörténnie, ami még tovább rövidíti a példában elrendelt 72 órás időtartamot (hiszen a 14.58 és 15.00 közötti két percet is egész órának kell számítani a Be. hatályos rendelkezése alapján). Erre tekintettel a törvény nem tartja fenn ezt a szabályozást. Az órákban megállapított határidőket a tényleges időtartam alapján indokolt számítani. Erre tekintettel fogalmaz úgy a törvény, hogy az órákban megállapított határidőt egész órákban kell számítani, és az azon percben végződik, amelynek száma a kezdőpercnek megfelel.

A hatályos szabályozás szerint, ha a határidő utolsó napja munkaszüneti nap, a határidő a következő munkanapon jár le. A munkaszüneti nap kifejezés nem teljesen helytálló, abba ugyanis nem esik bele a heti két pihenőnap (szombat, vasárnap). Erre tekintettel a törvény arra utal, hogy ha a határidő utolsó napja olyan nap, amelyen az eljáró bíróságnál, ügyészségnél vagy nyomozó hatóságnál a munka szünetel, a határidő a következő munkanapon jár le. Ez a megoldás azért is szerencsés, mert kellően tág, a heti két pihenőnapon és a munkaszüneti napon kívül minden olyan napot magában foglal, amelyen a munka az adott hatóságnál valamilyen egyéb okból szünetel.

A 138-141. §-hoz

A törvény általános jelleggel rögzíti a határidő és a határnap elmulasztásának következményeit, hogy a gyakorlat számára is egyértelmű legyen, az elmulasztott cselekmény kifejezett törvényi kivétel hiányában hatálytalan és e hatálytalanság, továbbá a mulasztás egyéb következményei - szintén eltérő rendelkezés hiányában - előzetes figyelmeztetés nélkül állnak be. A mulasztás megállapítása, illetve következményeinek alkalmazása alól a törvény kivételként nevesíti az elháríthatatlan akadály gátló hatását, illetve azt az esetet, ha postai úton a beadványt az eljáró bíróság, ügyészség, illetve nyomozó hatóság címére ajánlott küldeményként postára adták.

Noha a mulasztás következményei maguktól állnak be, azok az igazolás intézményén keresztül az önhiba hiánya esetén elháríthatóak, a törvény így a szubjektív körülmények méltányos figyelembe vétele mellett elkerüli azt, hogy az önhiba fennállását, illetve hiányát valamely határidő vagy határnap elmulasztása esetén hivatalból kelljen vizsgálni. A törvény az igazolás szabályait a jogintézmény alapvető tartalmát tekintve a Be. 65-66. §-ával egyezően állapítja meg, az eljárás hatékonyságának növelése érdekében azonban az igazolási kérelem előterjesztésének objektív határideje három hónapra csökken.

A 142. §-hoz

A törvény az eljárások gyorsítása érdekében a bíróságot, az ügyészséget és a nyomozó hatóságot kötő általános intézkedési határidőt is bevezet, amelyet egy hónapban határoz meg és akkor kell irányadónak tekinteni, ha a törvény egyéb rendelkezései valamely határozat meghozatalára, vagy eljárási cselekmény elvégzésére nem állapítanak meg külön határidőt. Az általános intézkedési határidő amellett, hogy önmagában is gátja az eljárások elhúzódásának, megteremti annak alapját is, hogy - az eljárás elhúzódása miatti kifogás útján - a büntetőeljárásban részt vevő személyek is egyértelmű keretek között sérelmezhessék a bíróság, az ügyészség és a nyomozó hatóság esetleges tétlenségét.

XXIV. Fejezet

Kifogás az eljárás elhúzódása miatt

A 143-144. §-hoz

Az Alkotmánybíróság 62/2006. (XI. 23.) AB határozata értelmében a jogállamiság, illetve a jogbiztonság érvényesülése megköveteli, hogy a büntetőeljárásnak a bírósági szakaszt megelőző folyamatában is legyen olyan jogvédelmi eszköze, amely megfelelő ráhatást biztosít a hatóságoknak meghatározott eljárási határidők megtartására. A büntetőeljárásban részt vevő, a hatóságok késedelme által hátrányosan érintett személyeknek az Alkotmánybíróság megítélése szerint így olyan „felszólamlási” lehetőséget kell kapniuk, amely megfelelő védelmet nyújt az eljárásnak nem csak a bíróság, hanem a nyomozó hatóság és az ügyész határidő-túllépéséből, illetve a vádemelési határidő elmulasztásából adódó elhúzódása ellen is.

A törvény a nyomozás során igénybe vehető jogorvoslatok rendszerének átalakításával párhuzamosan e felszólamlási lehetőséget egységesen, az eljárás elhúzódása miatti kifogásként biztosítja.

Az eljárás elhúzódása miatti kifogás előterjesztésére és elbírálására vonatkozó szabályok alapjául a Be. 262/A-262/B. § rendelkezései szolgáltak, ezeket a törvény úgy egészítette ki és pontosította, hogy a kifogást a büntetőeljárás során azonos elvek szerint lehessen igénybe venni, illetve elintézni.

XXV. Fejezet

A bűnügyi költség

A 145. §-hoz

A törvény bűnügyi költségre vonatkozó rendelkezései alapvetően követik a hatályos szabályozást.

Eltérést jelentenek a következő elemek. Egyrészt az új szabályok értelmében bűnügyi költségnek minősül a bűncselekménnyel összefüggő vagyon vagy dolog elvonására, adat hozzáférhetetlenné tételére irányuló eljárás során az állam által előlegezett költség is. A törvény nem említi kifejezetten a magánfélnek, a pótmagánvádlónak és a magánvádlónak a költségét, mivel ezek esetében sértetti alkategóriákról beszélhetünk, a sértett szövegben történő említése elegendő. A Be.-vel szemben az új rendelkezés tartalmazza az egyéb érdekelt költségére vonatkozó utalást is. A képviselőkre vonatkozó utalás (törvényes képviselő és meghatalmazott képviselő említése) kellően tág ahhoz, hogy az sértett és a terhelt törvényes képviselőjét, a sértett és az egyéb érdekelt képviselőjét is magában foglalja. A törvény egyértelműen előírja, hogy az elővezetéssel, valamint a terhelt elfogása és megtalálása esetén meghatározott bíróság, ügyészség, illetőleg nyomozó hatóság elé állításával felmerült költség bűnügyi költség, ide nem értve azt az esetet, ha az elfogatóparancsot külföldön ismert helyen tartózkodó terhelttel szemben bocsátották ki. Az új rendelkezés tehát megteremti a lehetőséget, hogy a terhelt hazahozatalával kapcsolatos költségeket bűnügyi költségként a terheltre hárítsák.

XXVI. Fejezet

Egyesítés és elkülönítés

A 146-147. §-hoz

A törvény az egész büntetőeljárásra irányadóan, egységes szempontok szerint rögzíti az egyesítés és elkülönítés szabályait. A törvény a hatékony eljáráshoz szükséges jogalkalmazói rugalmasság biztosítása érdekében az egyesítés előfeltételeként - csupán példálódzó felsorolás mellett - az együttes elbírálás célszerűségét állapítja meg, míg elkülönítésnek akkor van helye, ha valamely ok miatt az ügyek együttes elbírálása az eljárás lefolytatását jelentősen megnehezítené.

A törvény az egyesítések szükségessége kapcsán a gyakorlatban tapasztalható viták elkerülése céljából egyértelműen meghatározza, hogy az egyesítés és az elkülönítés mellett egy hónapos határidőn belül az egyesítés mellőzéséről is határozatot kell hozni.

Az egyesítés és elkülönítés szabályai között az ügyek áttételére vonatkozó rendelkezés nem szerepel, hiszen ha az elkülönítéssel létrejött ügy nem tartozik az elkülönítő bíróság, ügyészség vagy nyomozó hatóság hatáskörébe, illetve illetékességébe, akkor azt a törvénynek a nyomozási, illetve bírósági eljárásban irányadó szabályai szerint kell áttenni.

XXVII. Fejezet

Az elektronikus kapcsolattartás

A 148. §-hoz

A törvény az eljárási jelenlét telekommunikációs eszközökkel történő biztosítása mellett a kapcsolattartás terén is nagy hangsúlyt fektet az informatikai lehetőségek kihasználására. Az E-ügyintézési törvény értelmében a bíróságok, ügyészségek és nyomozó hatóságok is elektronikus ügyintézést biztosító szerveknek minősülnek, így az E-ügyintézési törvény rendelkezéseit a büntetőeljárásban is alkalmazni kell.

A törvény az E-ügyintézési törvényre is figyelemmel technikai jellegű rendelkezéseket nem tartalmaz, és kizárólag azon speciális eljárási szabályokat jeleníti meg, amelyek az elektronizációnak az eljárás egészére történő bevezetéséből, illetve kiterjesztéséből szükségszerűen következnek.

A büntetőeljárással szembeni fokozott hitelességi követelményekre tekintettel a törvény korlátozza az E-ügyintézési törvény által lehetővé tett nyilatkozattételi módokat és kizárólag olyan nyilatkozatot ismer el hatályosnak, amely esetén a nyilatkozattevő egyértelműen azonosítható és biztosított az is, hogy a bírósághoz, ügyészséghez és nyomozó hatósághoz érkezett nyilatkozat a nyilatkozattevőtől származik, azaz a nyilatkozatot tartalmazó dokumentum megegyezik a nyilatkozattevő által jóváhagyott dokumentummal.

A 149. §-hoz

A törvény nem teszi általánosan kötelezővé az elektronikus kapcsolattartást, ugyanakkor a büntetőeljárás bármely szakaszában lehetővé teszi a büntetőeljárásban részt vevő személyek számára ennek választását, kivéve, ha a büntetőeljárásban részt vevő személy elektronikus ügyintézéshez való joga szünetel, mert pl. fogva tartják. Az elektronikus út akkor választható, ha a büntetőeljárásban részt vevő személy egyúttal az elektronikus kapcsolattartást is vállalja, amelyre az érintetteket figyelmeztetni kell. Az elektronikus kapcsolattartás vállalása esetén a büntetőeljárásban részt vevő személy számára a továbbiakban az elektronikus úton történő kapcsolattartás főszabály szerint kötelezővé válik.

A 150. §-hoz

Ha a büntetőeljárásban részt vevő személy az E-ügyintézési törvény alapján elektronikus kapcsolattartásra kötelezett akkor számára a büntetőeljárásban is kötelező a meghatározott nyilatkozattételi módhoz kötött elektronikus út igénybevétele. A törvény két kivételt nevesít e főszabály alól, egyrészt gyakorlatilag teljesíthetetlen lenne az elektronikus kapcsolattartási kötelezettség azon eljárási résztvevő számára, akinek az elektronikus ügyintézéshez való joga szünetel, másrészt a védő és a jogi képviselő minél hamarabbi eljárásba történő bekapcsolódása olyan érdek a büntetőeljárásban résztvevő személyek jogainak védelme és érvényesítése céljából, hogy egy azonnali eljárási cselekmény helyszínén adott meghatalmazás benyújtását aránytalan korlátozás lenne az egyébként kötelező elektronikus úthoz kötni.

A 151. §-hoz

A törvény az igazságügyi szakértőkkel történő kapcsolattartást a polgári perrendtartásról szóló törvénnyel összhangban szabályozza és az igazságügyi szakértői névjegyzékben szereplő igazságügyi szakértők, valamint az igazságügyi szakértői névjegyzékben nem szereplő, szakértői tevékenységre külön jogszabályban feljogosított állami szervek, intézmények, szervezetek esetében az elektronikus kapcsolattartást választható lehetőségként biztosítja, feltéve, hogy a felsoroltak az E-ügyintézési törvény alapján elektronikus úton való kapcsolattartásra nem kötelezettek.

A törvény emellett rendezi azokat az eseteket, amikor a szakvélemény papír alapú benyújtása, illetve a szakértő részére az ügyiratok papír alapú átadása - azok szükségessége folytán - megengedett és az eljárás gyorsításának céljával lehetővé teszi, hogy a papír alapon eljáró szakértő is kötelezhető legyen a szakvéleménye adathordozón történő benyújtására.

A 152. §-hoz

A törvény az E-ügyintézési törvénnyel összhangban a bíróságok, az ügyészségek és a nyomozó hatóságok egymással, valamint a közigazgatási szervekkel és más hatóságokkal történő kapcsolattartásra kizárólag az elektronikus utat teszi lehetővé. Ez alól egyedüli kivétel, ha - különösen a bizonyítással összefüggő okokból - valamely bizonyítási eszköz papír alapú bemutatása vagy megtekintése szükséges.

A 153. §-hoz

A törvény a képviselet körében figyelemmel van arra, hogy elektronikus kapcsolattartás esetén - a kötelező elektronikus kapcsolattartás szabályai közt meghatározott kivétel értelemszerűen nem minősül ennek - a meghatalmazást is elektronikus úton kell előterjeszteni, ezért a meghatalmazást is elektronikus formában kell csatolni, ugyanakkor digitalizált (szkennelt) meghatalmazás benyújtásakor kétség esetén elrendelhető az eredeti papír alapú meghatalmazás bemutatása is.

A törvény biztosítja, hogy meghatalmazás papír alapon is visszavonható legyen, ha a meghatalmazó nem köteles az elektronikus kapcsolattartásra, ezzel egy időben ugyanakkor tájékoztatást is kell adnia, hogy a továbbiakban is képviselővel, illetve védővel, elektronikus úton kíván-e eljárni.

A 154. §-hoz

A határidőkhöz kapcsolódó, a postára adással analóg szabály, hogy határidő elmulasztásának következményeit nem lehet alkalmazni, ha a beadványt legkésőbb a határidő utolsó napján elektronikus úton szabályszerűen benyújtják. E rendelkezés megszünteti az indokolatlan különbséget a postai és az elektronikus úton történő benyújtásra nyitva álló időtartamok között, amelyek a gyakorlatban a Be. 64. § (4) bekezdéséből, a postai út előnyben részesítéséből fakadtak.

Szintén a határidőkhöz kapcsolódóan a törvény kizárja annak a napnak a határidőbe történő beleszámítását, amelyen legalább négy órán át jogszabályban meghatározottak szerinti üzemzavar vagy üzemszünet állt fenn, hiszen az ilyen helyzetek a büntetőeljárásban részt vevő személyek hátrányára nem szolgálhatnak.

A 155-156. §-hoz

A büntetőügyek nagy részében papír alapú bizonyítási eszközök feldolgozása, értékelése szükséges, ezért a törvény az elektronikus kapcsolattartás esetére szabályozza a benyújtó digitalizálási és a papír alapú okirat megőrzésére irányuló kötelezettségét, továbbá elsődlegesen a bizonyítás érdekeire tekintettel meghatározza, hogy kivételesen mely esetekben nyújtható be az irat papír alapon. Mivel az elektronikus kapcsolattartás nem minden eljárási résztvevő számára lesz - akár törvényi rendelkezés, akár vállalás alapján - kötelező, a törvény a bíróság, az ügyészség, illetve a nyomozó hatóság számára előírja azon papír alapú beadványok digitalizálását, amelyeket az elektronikus kapcsolattartásra nem köteles, illetve az elektronikus kapcsolattartást nem választó fél nyújt be. A törvény az ilyen személyek számára értelemszerűen a papír alapú kézbesítést rendszeresíti, ahogy papír alapon kell kézbesíteni annak is, aki ugyan képviselő igénybevételével elektronikus úton jár el, de személyében az elektronikus kapcsolattartásra nem köteles és azt nem is vállalta, és az ügyiratot személyesen neki kell kézbesíteni.

A 157. §-hoz

A törvény az Országos Bírósági Hivatalt, a bíróságot, az ügyészséget és a nyomozó hatóságot felhatalmazza mindazon adatkezelésre, amely az elektronikus kapcsolattartás biztosításához szükséges.

A 158. §-hoz

A törvény meghatározza, hogy a bíróság, az ügyészség és a nyomozó hatóság minden, általa kézbesített ügyiratot a jogszabályban meghatározott elektronikus aláírással vagy elektronikus bélyegzővel köteles ellátni, ugyanakkor a törvény értelmében csak azon, elektronikus aláírással vagy elektronikus bélyegzővel ellátott ügyiratok minősülnek közokiratnak, amelyeket a bíróság, az ügyészség vagy a nyomozó hatóság készített.

A 159. §-hoz

A Be. 70/B. § (11) bekezdése is lehetővé, egyes esetekben kötelezővé tette a másolat kiadásának elektronikus úton vagy adathordozón történő kiadását, a szabályozás azonban következetlenségéből adódóan számos gyakorlati problémát okozott. A törvény ezért indítványra lehetővé teszi az - elektronikus formában, elektronikus okiratként vagy elektronikus másolatként rendelkezésre álló - ügyiratok e-mail-címre történő megküldését.

Az ilyen továbbítás, illetve annak indítványozása nem tartozik az elektronikus kapcsolattartás általános szabályainak hatálya alá, azt az elektronikus kapcsolattartásra nem köteles és azt nem is vállaló személy ugyanúgy igénybe veheti, mint az elektronikus kapcsolattartásra kötelezett vagy azt vállaló személyek, hiszen az e-mail útján történő továbbítás általában kevésbé kötött, mint a kézbesítés törvényben meghatározott módjai. Az e-mail-címekre történő továbbítás ugyanakkor a bíróságtól, az ügyészségtől és a nyomozó hatóságtól, illetve az indítványozótól független okokból - pl. a postafiók telítettsége, vagy a továbbítandó fájl mérete miatt - is meghiúsulhat, ezért a törvény egyrészt nem teszi kötelezővé az ily módon történő továbbítást, másrészt bármely akadály esetén egyszerűsített - az indítványozó e-mail-címén történő - tájékoztatást rendszeresít, amely értelmében az e-mail útján történő továbbítás helyett a kért ügyirat az ügyirat-megismerés általános szabályai szerint ismerhető meg.

A 160. §-hoz

A törvény megteremti annak törvényi alapját is, hogy - ha az ehhez szükséges technikai feltételek fennállnak - a büntetőeljárásban részt vevő személyek az ügyiratok megismerésére vonatkozó jogukat elektronikus hozzáférés útján, különösen a bíróság, ügyészség, nyomozó hatóság e célra kialakítandó internetes felületén keresztül is gyakorolhassák.

A 161. §-hoz

A törvény az elektronikus kapcsolattartás szabályainak megszegésére többféle következményt állapít meg. Mivel a törvény értelmében elektronikus úton kizárólag meghatározott módon terjeszthető elő nyilatkozat, a törvény egyértelműen kimondja, hogy a bármely más módon tett nyilatkozat hatálytalan, azaz úgy kell azt tekinteni, mintha nem is létezne. Ennek megfelelően a bíróságnak, az ügyészségnek és a nyomozó hatóságnak nem kell a feljelentést, jogorvoslati nyilatkozatot, egyéb indítványt elbírálnia, ha azt telefonon, egyszerű e-mailben, SMS-ben, telefaxon és más, az E-ügyintézési törvény 17. § (1) bekezdésének meg nem felelő módon terjesztették elő.

A törvény a rendbírság lehetősége mellett szintén a hatálytalanság következményét, illetve egyes meghatározott iratok esetén az elutasítás kötelezettségét fűzi ahhoz a kötelezettségszegéshez, ha a büntetőeljárásban részt vevő, elektronikus kapcsolattartásra köteles, vagy azt vállaló személy a beadványait - ismert kötelezettségei ellenére - nem elektronikus úton, vagy egyébként nem szabályszerűen továbbítja.

Annak érdekében, hogy ugyanazon büntetőeljárásban részt vevő személy vonatkozásában a papír alapú, valamint az elektronikus kapcsolattartás ne keveredhessen, és ezáltal vitás helyzetek ne keletkezhessenek, a törvény még az elektronikus úton szabályszerűen benyújtott nyilatkozat mellőzését is lehetővé teszi, ha annak benyújtója előzetes figyelmeztetést követően az elektronikus kapcsolattartást nem vállalta.

A törvény végül rendbírság kiszabását teszi lehetővé, ha a büntetőeljárásban részt vevő személy nem tesz eleget elektronikus kapcsolattartási kötelezettségének, azaz ha az elektronikus kapcsolattartáshoz szükséges bármely szolgáltatással törvényi kötelezettsége vagy vállalása ellenére nem rendelkezik.

A 162. §-hoz

A törvény a büntetőeljárásban részt vevő személy körülményeinek lényeges megváltozása esetén, ha az elektronikus úton történő eljárás méltányolható okból még az ezt vállalótól sem várható el, lehetőséget biztosít a papír alapú kapcsolattartásra történő áttérésre. Ezen áttérést a törvény főszabály szerint az eljáró bíróság, ügyészség, nyomozó hatóság engedélyéhez köti, hogy a büntetőeljárásban az ügyiratokból egyértelműen meghatározható legyen, melyik eljárási résztvevővel mely kapcsolattartási módon kell érintkezni. A törvény ugyanakkor az elektronikus ügyintézéshez való jog szünetelését olyan akadályozó körülménynek tekinti, amely esetén engedély nélkül, hivatalból is papír alapú kapcsolattartást kell alkalmazni.

ÖTÖDIK RÉSZ

A BIZONYÍTÁS

XXVIII. Fejezet

A törvény a bizonyítás szabályait több részben és fejezetben helyezi el, így különösen az egyes eljárási szakaszokról szóló fejezetekben, a kényszerítő eszközöket szabályozó fejezetekben, és a leplezett eszközöket és módszereket meghatározó fejezetekben. E rendszerezés mellett is a Bizonyítás című Rész foglalja össze a bizonyítás egész eljárásra vonatkozó közös és alapvető szabályait, a bizonyítási eszközöket és a bizonyítási cselekményeket. A bizonyítási eszközök és cselekmények a különálló részként szabályozott kényszerintézkedésekkel, valamint a leplezett eszközökkel és módszerekkel együtt képezik a bizonyítás alanyai számára rendelkezésre álló eszközök katalógusát.

A törvény egy korszerű, vegyes rendszerű eljárás kialakítását célozza, amelyben az inkvizitórius és az akkuzatórius jegyek a legelőnyösebb formában keverednek. Ennek jegyében a törvény rendezi a Be. bizonyítási rendszerének anomáliáit, következetesebbé téve a bíróság és a vádló bizonyítás során betöltött szerepét. A törvény elképzelései szerint a büntetőeljárásnak több eljárási szereplő tevékenységén keresztül biztosított célja az igazság kiderítése. A bizonyítás, mint szabályozott megismerési folyamat a törvény vegyes eljárási rendszerében továbbra is és szükségszerűen az anyagi igazságra irányul, azonban az anyagi igazság megállapítása a jogállami büntetőeljárás garanciális szabályainak elvárásai miatt sem lehet a törvény bizonyítási rendszerének kizárólagos és egyedüli értéke. Az Alaptörvény az anyagi igazság érvényesülésére nem biztosít alanyi jogot, ugyanakkor a büntetőeljárás és az igazság Alaptörvénynek megfelelő kapcsolatát illetően csak olyan bizonyítási és eljárási rendszer elfogadható, amely nem lehetetleníti el az anyagi igazság kiderítését.

A 163-164. §-hoz

A törvény strukturális jelentőségű újítása a bíróság tényállás tisztázási kötelezettségének újragondolása. A törvény a bizonyítás alapelveinek megfelelően azt irányozza elő, hogy a büntetőeljárás során eljáró és döntést hozó szervek a döntésüket csak valósághű tényállásra alapozhatják. Főszabály szerint a bíróság a vád tisztázása során bizonyítási eszközöket hivatalból csak pártatlanságának fenntartása mellett, az eljárási alapelvekre figyelemmel, indítványok alapján szerezhet be és vizsgálhat meg. A vádlói funkció elkülönítése következtében a bíróságnak lehetősége van arra, hogy hivatalból, teljes körben tisztázza a tényállást, azonban a vád bizonyítására nem kötelezhető, és ezért a vádló bizonyítási kötelezettségének elmulasztása a bíróságra nem telepíthet az ítélkező funkciótól idegen következményeket. Éppen ezért a törvény megfogalmazásában a bíróság feladata a tényállás tisztázása a vád garanciális keretei között.

A büntetőeljárás során - a bizonyítás észszerű keretek között történő lefolytatása érdekében, a törvényben meghatározott kivétellel - minden olyan és csak olyan tényt kell bizonyítani, amely a Btk., illetve a büntetőeljárási törvény rendelkezéseinek alkalmazása során releváns. A törvény ezen rendelkezése értelmében a büntetőeljárás fő kérdéseinek eldöntéséhez szükséges tények mellett azon tény is bizonyítás tárgyát képezheti, amely más eljárás tárgya lenne, ám megállapítását - pragmatikus okokból vagy a sértettek érdekeinek fokozottabb védelme érdekében - a büntetőeljárásban kezdeményezik. Ezen járulékos kérdések felsorolását a törvény mellőzi, azokra az egyes részletszabályok között utal.

A törvény a köztudomású és a hivatalos tudomás körébe tartozó tények mellett kiveszi a bizonyítandó tények köréből azokat, amelyek valóságát az adott büntetőügyben a vádló, a védő és a terhelt együttesen elfogadják. Ez utóbbi rendelkezés jelenti alapját a törvény azon rendelkezéseinek és jogintézményeinek (egyezségkötés, tárgyalás előkészítése), amelyek a bizonyítási eljárás tervezhetőségét és lerövidítését hivatottak biztosítani.

A 165. §-hoz

Az egyes bizonyítási eszközöket illetően a törvény kevés újítást vezet be. A bizonyítási eszközök kimerítő felsorolását kiegészíti, és önálló bizonyítási eszközként nevesíti a pártfogó felügyelői véleményt, továbbá új bizonyítási eszközként határozza meg az elektronikus adatot. A törvény egyik kifejezett célja olyan büntetőeljárás kialakítása, amely a jövő kihívásaira is képes választ adni. Az új bizonyítási eszköz definiálása ezért nem öncélú, az elektronikus adatra további részletszabályokban rendezett eljárási cselekmények, így például a lefoglalás különleges szabályai épülnek.

A 166-167. §-hoz

A törvény a bizonyítás törvényessége és a bizonyítékok értékelése tekintetében átveszi a Be. rendelkezéseit, lévén azok olyan jogállami és bizonyításelméleti alaptételek, amelyek helyébe más megfontolás nem állítható.

XXIX. Fejezet

A tanúvallomás

A 168. §-hoz

A törvény átveszi a Be.-nek a tanúra vonatkozó általános szabályait, és a tanút továbbra is olyan személyként definiálja, akinek a bizonyítandó tényről tudomása lehet. A tanú általános eljárási kötelezettségeire és jogaira vonatkozó szabályok szintén megegyeznek a Be. rendelkezéseivel.

A 169. §-hoz

A törvény két fő csoportra osztja és nevesíti a tanú vallomástételének akadályait, amelyek: a vallomástétel tilalma és a vallomástétel megtagadásának lehetősége. A törvény nem változtat a Be. azon rendelkezésein sem, amelyek a vallomástétel akadályainak figyelembevételére és joghatásaira vonatkoznak.

A 170. §-hoz

A törvény a vallomástétel tilalmának eseteit és szabályait illetően nem változtat a Be. rendelkezésein, a tilalom körébe tartozó személyi kör a Be.-ben meghatározottakkal azonos.

A 171-175. §-hoz

A törvény a tanúvallomás megtagadásának eseteit illetően lényegi változtatásokat nem eszközöl a Be. szabályaihoz képest, ugyanakkor a vallomás megtagadásának szabályait áttekinthető rendszerben helyezi el. A tartalmi változást az jelenti, hogy a törvény a megtagadási okokat a bevezetett új jogintézményekhez igazítja. E körben a Be.-hez képest új kivételt jelent a vallomásmegtagadás joga alól, ha a tanú a büntetőeljárás során korábban még terheltként, az LXV. Fejezet szerinti eljárásban, a bűnösségének beismerésével egyezséget kötött az ügyészséggel. A büntetőeljárás egyik gerincét alkotó egyezségkötés ellenpontjaként a vallomásmegtagadás lehetősége nem terjed ki azon esetekre, amikor a terhelt a számára kedvezőbb anyagi jogi vagy eljárásjogi szabályok alkalmazása érdekében a büntetőeljárás során egyezséget köt. E rendelkezés tehát a terhelt szabad akarata alapján hozott döntése miatt nem sérti az önvádra kötelezés tilalmának elvét.

A 176. §-hoz

A törvény a tanú vallomástétele előtt történő figyelmeztetések összefoglaló elnevezéseként, a jogintézményre történő hivatkozás egyértelműsítése és könnyítése érdekében bevezeti a „tanúzási figyelmeztetések” elnevezést, amelynek időszerű közlése a tanúval a vallomás törvényességének továbbra is feltétele.

A Be.-ben meglévő figyelmeztetések körét a törvény kiegészíti egy új elemmel. Ennek oka a törvény azon újítása, amely alapján a tanúnak a figyelmeztetések közlését követően tett vallomása az ügyben vagy más ügyben bizonyítási eszközként akkor is felhasználható, ha a tanú a vallomástételt a későbbiekben megtagadja. A figyelmeztetés ezen új eleme a korábbi vallomással való rendelkezés kizárása miatt szükségszerű.

A vallomástétel megtagadásának lehetőségére vonatkozó figyelmeztetést és annak joghatását illetően a törvény a figyelmeztetések formalitása helyett a garanciális szabályok érdemi érvényesülésére helyezi a hangsúlyt. Ezen koncepció részeként a figyelmeztetéseket főszabályként csak a fő eljárási szakaszokban történő első kihallgatáskor kell közölni, azonban a vallomás megtagadását megalapozó körülmények vizsgálata - azok esetleges változása miatt - minden kihallgatás során kötelező. Emiatt, ha a körülmények tisztázása alapján nem áll fenn a vallomás megtagadásának lehetősége, az arra vonatkozó figyelmeztetés elmaradásának sem lehetnek következményei.

A 177. §-hoz

A törvény egy újdonság kivételével a Be.-vel egyezően határozza meg a tanúzási figyelmeztetés vagy a figyelmeztetésre adott válasz jegyzőkönyvezésének elmaradása esetén irányadó szabályokat. A Be.-től való eltérést azon új szabály jelenti, amely alapján a figyelmeztetés és az arra adott válasz jegyzőkönyvezésének elmaradása esetén a tanúvallomás bizonyítási eszközként figyelembe vehető, ha a vallomást vagy annak adott részét a tanú az újabb kihallgatása alkalmával, immár a szabályszerű tanúzási figyelmeztetés közlését követően fenntartja. A figyelmeztetések funkciójára figyelemmel a tanú e nyilatkozatát nem vonhatja vissza.

A törvény által bevezetett jelentős újítást a korábbi tanúvallomásokkal való utólagos rendelkezés következetes kizárása jelenti. A törvény amellett foglal állást, hogy a vallomás megtagadásának lehetősége és az arra való figyelmeztetés abban az esetben képvisel kiemelt garanciális értéket, továbbá a büntetőeljárás következetessége és tekintélye akkor biztosítható, ha az eljárás során megtett vallomás a terhelt, illetve a tanú későbbi nyilatkozataitól függetlenül bizonyítási eszközként felhasználható.

A törvény nem biztosítja a tanúnak azt a lehetőséget, hogy a vallomás megtagadása esetén e nyilatkozata megsemmisítse a korábban, a törvénynek megfelelően megtett vallomását. A már megtett vallomást nem lehet visszavonni még akkor sem, ha időközben a tanú körülményeiben olyan változás következett be, amely a vallomástétel valamely akadályát jelentené. A vallomás megtagadása kizárólag a folytatólagos kihallgatás megtagadásának lehetőségét jelenti, ily módon az új szabályrendszer a tanúktól megfontoltabb nyilatkozattételt követel meg. A tanúzási figyelmeztetések funkciója a vallomás megtagadására jogosult tanú megfontolt nyilatkozattételének megalapozása, amely funkció részben értelmét veszítené a törvény konstrukciójával ellentétes megoldás esetén.

A törvény ezért a vallomás törvényessége körében és nem az elsőfokú bírósági tárgyalás szabályai között szabályozza a korábbi vallomások felhasználásának lehetőségeit. A fent kifejtett rendszerben az adott büntetőeljárásban az első tanúzási figyelmeztetést követően tett vallomásról készült jegyzőkönyv bizonyítási eszközként akkor is felhasználható, ha a tanú a vallomástételt a későbbiekben megtagadja. Ha a tanút az eljárás során korábban vagy más ügyben terheltként hallgatták ki, a terheltként tett vallomása bizonyítási eszközként szintén felhasználható, ha a vallomásról készült jegyzőkönyvből a terhelti figyelmeztetés és az erre adott válasz egyértelműen kitűnik. A törvény a gyakorlatban felmerült azon helyzetre kíván választ adni, amikor büntetőjogi felelősségének elbírálását követően a terheltnek immár tanúként kell vallomást tennie, így például a több vádlott részvételével folytatott, majd elkülönített vagy megismételt eljárásokban. A vallomás megtagadása esetén a törvény rendszerében a korábban, terheltként tett vallomás bizonyítási eszközként felhasználható.

A 178-180. §-hoz

A tanú kihallgatása körében a törvény fenntartja a Be. szabályait, ugyanakkor a kihallgatás menetrendjét, annak egyes szakaszait külön paragrafusokban szabályozza. A vallomástétel kriminalisztikai szabályainak erősítése szellemében a törvény a tanú kihallgatása során kötelezővé teszi azt, hogy a tanú a kikérdezése előtt összefüggően adja elő a vallomását.

A 181. §-hoz

A törvény részben gyakorlati, adott esetben egyes tanúk kímélete vagy védelme érdekében biztosítja az írásbeli tanúvallomás lehetőségét. Ennek fő szabályai a Be.-vel megegyeznek, a törvény pusztán az írásbeli forma alaki kellékeit korszerűsíti. A törvény az írásbeli tanúvallomás hitelesítésére jogosult személyi kört is kiegészíti, figyelemmel a fedett nyomozóra vonatkozó szabályokra.

A 182. §-hoz

A törvény a kötelezettségeit nem teljesítő tanúval szemben alkalmazható intézkedéseket illetően nem tér el a Be. szabályaitól.

XXX. Fejezet

A terhelt vallomása

A 183. §-hoz

A törvény a jelenlegi jogértelmezési viták megoldására egyértelműen meghatározza, hogy a terhelt mely nyilatkozatai minősülnek vallomásnak, és ekként melyek értékelhetők bizonyítási eszközként. Alakiságától függetlenül minden olyan közlés a terhelt vallomásának minősül, amely a terhelti figyelmeztetés után történik, és amely a bizonyítás tárgyára vonatkozó tényállítást tartalmaz, ideértve azt is, ha az formailag valamilyen tény tagadásában nyilvánul meg. Terhelti vallomás tehát csak büntetőeljárásban, valamely eljárási cselekmény során keletkezhet és közvetlenül a terhelttől származik.

A 184-187. §-hoz

A tanúvallomás törvényességéhez hasonlóan a terhelti vallomás is csak a törvényben meghatározott eljárás eredményeként keletkezhet. A garanciális jelentőségű terhelti jogok következetesebb érvényesülése érdekében a törvény egyértelműen meghatározza a vallomástétel szakaszait: első eleme a terhelt személyazonosságának ellenőrzése, második eleme a terhelt kihallgatásával kapcsolatos jogainak ismertetése, majd a vallomás körébe tartozó kihallgatás lefolytatása, illetve vallomás megtétele.

A törvény a későbbi hivatkozások egyszerűsítése érdekében, a tanúzási figyelmeztetésekhez hasonlóan bevezeti a „terhelti figyelmeztetés” gyűjtőnevet. A törvény biztosítja a hallgatáshoz való jog érvényesülését, ám attól független jogosítványként értelmezi a bizonyítás alanyainak kérdezési jogát. Ezért a törvény újítása, hogy abban az esetben, ha a terhelt a vallomástétel megtagadását követően vallomást tesz, hozzá kérdések intézhetők.

XXXI. Fejezet

A szakvélemény

A törvény a szakértői bizonyítás rendszerében jelentős változásokat hajt végre. A reform irányát meghatározó alapelvek igazodnak a kodifikáció általános irányelveihez: cél a funkciómegosztás következetesebb érvényre juttatása, a fegyverek egyenlőségének erősítése, a szakértői bizonyítás észszerű keretek közé szorítása, valamint a joggyakorlatban felmerült problémák és dogmatikai anomáliák rendezése.

A szakértői bizonyítás szabályozásának egyik általános szempontja, hogy a törvény mellőzi az úgynevezett eljárás-semleges rendelkezéseket, amelyek valamennyi eljárási törvény esetén irányadók, és amelyek emiatt az igazságügyi szakértőkről szóló törvény rendelkezései között megtalálhatók. Így például az említett külön törvény szabályai határozzák meg a szakértő kirendelésének tartalmi elemeit, a szakvélemény részeit, a szakértő jelzési kötelezettségét stb.

A 188. §-hoz

A törvény nem változtat a szakértők igénybevételének okán. Azaz figyelemmel a bizonyítás alanyainak eljárásjogi kötelezettségeire is, ha valamely tény megállapítása vagy megítélése különleges szakértelmet igényel, szakértőt kell alkalmazni. Ezen átfogó szempont miatt a törvény mellőzi azon szakkérdések példálózó felsorolását, amelyek esetén kötelező a szakértő igénybevétele. A törvény az eljáró szakértők számát illetően is szakít a Be. rendelkezéseivel, lévén az nem tekinthető büntetőeljárás specifikus kérdésnek.

A büntetőeljárásban szakértőként kizárólag az igazságügyi szakértőkről szóló törvény szerinti szakértő járhat el, és a külön törvény rendelkezéseire is figyelemmel csak annak hiányában kerülhet sor eseti szakértő igénybevételére.

A 189. §-hoz

A szakértő alkalmazása főszabály szerint kirendelés alapján történik, tehát a törvény megőrzi a kirendelés primátusát. Az igazságügyi szakértőkről szóló törvény által a független szakértői bizonyítás színvonalának emelése érdekében kialakított, szigorú minőségbiztosítási rendszerre is figyelemmel, a kirendelés elsőbbségével szemben nem hozható fel megalapozott érv, még a kirendelő kilétére tekintettel sem. A magánszakértői vélemény intézménye ily módon kiegészítő jellegű, a védekezés jogához és a fegyverek egyenlőségéhez társított garanciális biztosíték.

A szakértői bizonyítás észszerű keretek közé szorítását is szolgáló új rendelkezés, hogy a más szakértő kirendelésére vonatkozó indítványban meg kell jelölni a korábbi szakvéleménnyel kapcsolatban felmerült aggály okát, ha az indítvány olyan tény szakértő általi megállapítására vagy megítélésére irányul, amit a büntetőeljárásban készített korábbi szakvélemény már vizsgált.

A 190. §-hoz

A szakértői bizonyítás körében a magánszakértői vélemény felhasználásának következetesebb szabályozása a törvény egyik hangsúlyos újítása. A törvény a gyakorlatban felmerült azon jogértelmezési problémát kívánja kiküszöbölni, amely a terhelt és védő indítványa ellenére az eljárásba be nem vont szakértő, és a bevonásra irányuló indítvány hiányában megbízott magánszakértő véleményének értékelését érinti. Az említett vélemények okiratként való értékelése értelmezhetetlen, hiszen az értékelést folytató bíróság, ügyészség és nyomozó hatóság megfelelő kompetenciával nem rendelkezik a vélemények tárgyát képező, különleges szakértelmet igénylő kérdésekben. A magánszakértői véleményt készítő szakértő tanúként történő kihallgatása pedig a Kúria joggyakorlat elemző csoportjának véleménye szerint sem tekinthető helyes gyakorlatnak.

Szakértő főszabályként kirendelés alapján járhat el, azonban a fegyverek egyenlőségének biztosítása érdekében a törvény e korlátozást kompenzálja. A magánszakértői vélemény elkészítésére a terhelt vagy a védő megbízása alapján kerülhet sor, amelynek további szabályait az igazságügyi szakértőkről szóló törvény tartalmazza.

A magánszakértői vélemény szabályozásának alapja, hogy a védelem egyrészt a vád által kirendelt szakértő ellenében legyen képes a saját maga által megbízott szakértőt kiállítani, másrészt akkor is legyen lehetőség szakértő megbízására, ha indítványa ellenére egyáltalán nem kerül sor szakértő kirendelésére. A törvény által kialakított rendszerben magánszakértői vélemény elkészítésére a következő esetekben adható megbízás:

Ha korábbi, kirendelt szakértő által készített szakvélemény még nem készült. Ebben az esetben, ha a terhelt vagy védő szakértő kirendelésére irányuló indítványát bármely eljárási szakaszban elutasították, megbízás adható.

Ha a terhelt és a védő indítványa az általa megnevezett szakértő kirendelésére irányult, azonban az ügyészség vagy a nyomozó hatóság más szakértőt rendelt ki. Ehhez kapcsolódó kiegészítés, hogy ha a terhelt, illetve a védő indítványa olyan tény szakértő általi megállapítására vagy megítélésére irányul, amit az ügyészség vagy a nyomozó hatóság által kirendelt szakértő által készített korábbi szakvélemény már vizsgált, magánszakértői vélemény elkészítésére csak azt követően adható megbízás, hogy a terheltnek vagy a védőnek a 197. § (1) és (2) bekezdés szerinti eljárásra vonatkozó indítványait akár a vádemelés előtt, akár a vádemelést követően elutasították.

A magánszakértői vélemény beszerzésének további három korlátja van. Az első kettőt a törvény tételesen is kimondja: egyfelől, ha a korábbi szakvéleményt akár a vádemelés előtt, akár azt követően a terhelt vagy a védő indítványában megnevezett szakértő készítette, magánszakértői vélemény elkészítésére megbízás nem adható. Másfelől ugyanazon szakkérdésre vonatkozóan a terhelt és a védő csak egy magánszakértői vélemény elkészítésére adhat megbízást. A harmadik korlátozást a szabályozás tételesen nem rögzíti: ha a szakértőt a büntetőjogi felelősség kérdésében döntő, pártatlannak tekintendő bíróság rendelte ki, akkor e körülmény önmagában még nem teszi lehetővé a magánszakértő megbízását.

A törvény tehát egyértelművé kívánja tenni, hogy a terheltnek és a védőnek joga van magánszakértőt megbízni, azonban ezt csak a törvényben meghatározott feltételek fennállása esetén tehetik meg.

A törvény az önvádra kötelezés tilalmának tiszteletben tartása miatt nem teszi kötelezővé a magánszakértői vélemény benyújtását, azonban a terhelt, illetve a védő köteles tájékoztatni az ügyben eljáró bíróságot, ügyészséget, illetve nyomozó hatóságot, hogy szakértőnek adott megbízást. A tájékoztatási kötelezettség kiterjed továbbá a megbízott szakértő személyére, valamint a magánszakértői vélemény elkészítésének határidejére is. Ezen rendelkezések célja az eljárások elhúzódásának megakadályozása, a szakértő kirendelésénél is megtalálható szabályok kölcsönös alkalmazása, és a törvény bizonyítási rendszerét alapvetően meghatározó perkoncentráció elősegítése. A törvény által magánszakértői vélemény elkészítésének előfeltételeként előírt szabályok megsértése azt eredményezi, hogy a magánszakértői vélemény bizonyítási eszközként nem, kizárólag észrevételként értékelhető. A törvény ugyanakkor - mivel nem teszi kötelezővé a magánszakértői vélemény felhasználását - azt sem írja elő, hogy a szakvélemény felhasználásának szándéka esetén azt mikor kell előterjeszteni. Az előterjesztés következményeire a törvénynek a bizonyítási indítványok előterjesztésére vonatkozó szabályai irányadók.

A magánszakértői vélemény elkészítésére megbízott szakértőre és eljárására a XXXI. Fejezet rendelkezései irányadók, a törvény az egyes alcímek esetén utal az eltérő szabályokra.

A 191. §-hoz

A törvény a szakértő kizárásának szabályait illetően nem tér el a Be. rendelkezéseitől, azonban a nyomozó hatóság tagjának szakértőként történő eljárását illetően tesz pontosító jellegű kiegészítést a (2) bekezdés b) pontban. A kizárás szabályai ellenkező kikötés hiányában irányadók a magánszakértői vélemény elkészítésére megbízott szakértőre is.

A 192-193. §-hoz

A törvény a szakértői vizsgálat szabályait illetően nem tér el a Be. rendelkezéseitől, a részletszabályokat az igazságügyi szakértőkről szóló törvény és az egyes ágazati jogszabályok tartalmazzák. A magánszakértői vélemény elkészítésének alapját képező, alapvetően magánjogi jogviszony alapján a törvény rendelkezik a magánszakértő vizsgálatának tárgyáról és a kirendelés teljesítésének prioritásáról.

A 194. §-hoz

A törvény a szakértő eljárása során irányadó közreműködési kötelezettség szabályait illetően nem tér el a Be. rendelkezéseitől. A magánszakértői vélemény elkészítésére megbízott szakértő eljárásában - mivel az alapvetően nem közjogi jogviszony - a közreműködési kötelezettség szabályai nem alkalmazhatók.

A 195. §-hoz

A törvény az elmeállapot megfigyelésének szabályait illetően nem tér el a Be. rendelkezéseitől.

A 196. §-hoz

A törvény a szakvélemény előterjesztése és előadása szabályait illetően nem tér el a Be. rendelkezéseitől, a részletszabályokat az igazságügyi szakértőkről szóló törvény és az egyes ágazati jogszabályok tartalmazzák.

A törvény az önvádra kötelezés tilalmának tiszteletben tartása miatt nem teszi kötelezővé a magánszakértői vélemény benyújtását. A magánszakértői vélemény két körülmény együttes fennállása esetén minősül szakvéleménynek. Az első feltétel, hogy a magánszakértő megbízása a törvényben meghatározott eljárásrendnek megfelelően történjen, a másik feltétel pedig a magánszakértői vélemény terhelt vagy védő általi előterjesztése.

A 197. §-hoz

A törvény az eljárások elhúzódásának megakadályozása érdekében a szakértői vélemények értékelésében észszerű korlátokat állít azzal, hogy a szakvélemény értékelése sorrendhez kötött. A törvény példálózó jelleggel meghatározza azon eseteket, amelyek miatt a szakvélemény aggálytalanul nem fogadható el, így különösen, ha nem tartalmazza a szakvélemény jogszabályban előírt kötelező tartalmi elemeit, ha nem egyértelmű, ha önmagával, illetve a szakértő rendelkezésére bocsátott adatokkal ellentétes, vagy ha a helyességéhez nyomatékos kétség fér. Ezen esetekben a bíróság, az ügyészség, illetve a nyomozó hatóság felhívására a szakértő felvilágosítást ad, vagy a szakvéleményt kiegészíti.

Az első korrekció eredménytelensége esetén lehet más szakértőt kirendelni, azonban a kirendelésére irányuló indítványban, illetve a kirendelő határozatban meg kell jelölni a szakvélemény elfogadhatóságával kapcsolatos aggályokat. Harmadik lépcsőként, ha a szakértők véleménye eltér, az eltérést a szakértők egymás jelenlétében való meghallgatásával lehet tisztázni.

Újabb szakértő kirendelésére csak abban az esetben kerülhet sor, ha a fent említett első három eljárás is eredménytelen, és az ugyanazon bizonyítandó tényre ugyanazon vizsgálati anyag alapulvételével készített szakvélemények között az ügy eldöntése szempontjából lényeges szakkérdésben továbbra is feloldhatatlan eltérés mutatkozik. Az így kirendelt szakértőnek abban a kérdésben kell állást foglalnia, hogy a szakvélemények közötti eltérés mire vezethető vissza, szükséges-e bármelyik szakvélemény kiegészítése, illetve hogy az ügyben újabb szakvélemény beszerzése szükséges-e.

A törvény rendezi továbbá a más eljárásban kirendelt szakértő által készített szakvélemény felhasználásának szabályait is. A törvény egyértelműen rendelkezik arról, hogy a más eljárásban készített szakvélemény megtartja szakvéleményi minőségét, annak értékelése érdekében a szakértő kirendelését követően kerülhet sor a szakvélemény kiegészítésére, a szakértőtől való felvilágosítás kérésére.

A 198. §-hoz

A magánszakértői vélemény a már említett két körülmény együttes fennállása esetén minősül szakvéleménynek. Mivel a törvényben meghatározott feltételek esetén a magánszakértői vélemény szakvéleményként értékelhető, arra a szakvélemény értékelésére vonatkozó szabályok értelemszerűen irányadók. E körben a terhelt és a védő indítványa alapján a magánszakértői véleményt készítő szakértőtől felvilágosítás, a szakvélemény kiegészítése kérhető, továbbá a szakértő részt vehet a szakértők párhuzamos meghallgatásán.

A törvény azon döntése, hogy a törvényben meghatározott feltételek esetén a magánszakértői vélemény szakvéleménynek minősül, a magánszakértői vélemény készítője eljárásjogi státuszának rendezését is igényli. Mivel a büntetőeljárásban az eljáró hatóságok és a magánszakértői véleményt elkészítő szakértő között nincs sem polgári jogi megbízáson alapuló, sem pedig a kirendelésben testet öltő és eljárási kötelezettséget teremtő jogviszony, a törvény a hatóságok részére a szakértő eljárási kötelezettségének megteremtését a kirendelés lehetőségével biztosítja. Ugyanakkor, mivel az igazságügyi szakértőkről szóló törvény rendelkezései alapján a magánszakértői véleményt készítő szakértőt a megbízója a szakvélemény szakmai tartalmával összefüggésben nem utasíthatja, és a szakértő a szakvéleményét a feltárt tények tárgyilagos értékelésével, a megbízója érdekeitől függetlenül köteles kialakítani, a szakvélemény szóbeli előterjesztése, kiegészítése vagy meghallgatása esetén a szakértő köteles válaszolni a bíróság, az ügyészség, és a nyomozó hatóság kérdéseire is.

A 199. §-hoz

A törvény a szakértők díjazásának szabályait illetően érdemben nem tér el a Be. rendelkezéseitől, a részletszabályokat az igazságügyi szakértőkről szóló törvény és az egyes ágazati jogszabályok tartalmazzák. A pontosító jellegű rendelkezés, hogy a szakértő díját a kirendelőnek kell megállapítania.

A 200. §-hoz

A törvény a szakértői kötelezettség megszegésének következményeit illetően érdemben nem tér el a Be. rendelkezéseitől.

A 201. §-hoz

A tolmácsra vonatkozó szabályokat illetően a törvény a Be. rendelkezéseit csupán jogszabály-szerkesztési szempontból alakítja át úgy, hogy a nyelvhasználatra vonatkozó szabályokat alapelvi szinten és az általános eljárási szabályok között helyezi el, a Bizonyítás Részben kizárólag a tolmácsra vonatkozó rendelkezések maradtak.

XXXII. Fejezet

A pártfogó felügyelői vélemény

A 202-203. §-hoz

A törvény önálló bizonyítási eszközként - és nem a szakértői vélemény sajátos típusaként - szabályozza a pártfogó felügyelői véleményt. A törvény a szakvéleményre vonatkozó egyes szabályokat meghagy háttérszabályként, és a pártfogó felügyelői véleményt továbbra is egyfajta döntést elősegítő bizonyítási eszköznek tekinti.

Ennek megfelelően a törvényben meghatározott kötelező eseteken kívül a bíróság és az ügyészség büntetés vagy intézkedés alkalmazása, feltételes ügyészi felfüggesztés alkalmazása vagy közvetítői eljárásra utalás előtt pártfogó felügyelői vélemény beszerzését rendelheti el. A pártfogó felügyelői vélemény célja a terhelt személyének, életkörülményeinek, a bűncselekmény elkövetésében közreható személyi körülményeknek árnyaltabb, a büntetőeljárás során eljáró szervek lehetőségeinél alaposabb megismerést biztosító feltárása. A pártfogó felügyelői vélemény e körben kezdeményező is lehet, a pártfogó a véleményben tájékoztatást ad a terhelt adottságainak megfelelő munkalehetőségről, egészségügyi, illetve szociális intézményi ellátási lehetőségről, és javaslatot tehet a terhelttel szemben egyedi magatartási szabály vagy kötelezettség elrendelésére.

A pártfogói felügyelői véleményt a pártfogó felügyelő készíti el. Ehhez a pártfogó köteles és jogosult mindazokat az adatokat megismerni, amelyek a pártfogó felügyelői vélemény elkészítéséhez szükségesek. E célból a pártfogó az eljárás ügyiratait megismerheti, a büntetőeljárás során eljáró szervektől, a terhelttől, a sértettől, a tanúktól és az eljárásba bevont más személyektől felvilágosítást kérhet.

A törvény megtartja az összefoglaló pártfogó felügyelői vélemény intézményét, azonban annak szabályait - különleges tárgya miatt - a fiatalkorúak elleni büntetőeljárásról szóló részben helyezi el.

XXXIII. Fejezet

Tárgyi bizonyítási eszköz, elektronikus adat

A 204. §-hoz

A törvény a tárgyi bizonyítási eszközök rendszerét egyszerűsíti. Tárgyi bizonyítási eszköz minden olyan dolog, ami a bizonyítandó tény bizonyítására alkalmas, így különösen az, ami a bűncselekmény elkövetésének vagy a bűncselekmény elkövetésével összefüggésben az elkövető nyomait hordozza, ami a bűncselekmény elkövetése útján jött létre, amit a bűncselekmény elkövetéséhez eszközül használtak, vagy amire a bűncselekményt elkövették.

A törvény az általános keretet jelentő, példálózó felsorolással definiált tárgyi bizonyítási eszközökön belül ugyan, de külön is nevesített bizonyítási eszközként határozza meg az iratot és az okiratot. Irat minden olyan tárgyi bizonyítási eszköz, amely műszaki, vegyi vagy más eljárással adatokat rögzít, így különösen a papíralapú vagy elektronikus formában létező szöveg, rajz, ábra. Az okirat tovább szűkíti az irat fogalmát azzal, hogy az okirat olyan irat, amely valamilyen tény, adat valóságának, esemény megtörténtének vagy nyilatkozat megtételének bizonyítására készül, és arra alkalmas.

A 205. §-hoz

A törvény az elektronikus adat külön nevesítése mellett foglalt állást azon okból kifolyólag, hogy az egyes büntetőeljárási cselekmények szabályozásában az elektronikus adat kategóriája nem minden esetben kezelhető a fizikai dolgok analógiájára. Azokban az esetekben, amikor az elektronikus adatokra és a tárgyi bizonyítási eszközökre közös rendelkezések alkothatók, ott a törvény eltérő rendelkezés hiányában az elektronikus adatot is tárgyi bizonyítási eszközként kezeli.

XXXIV. Fejezet

A bizonyítási cselekmények

A 206-213. §-hoz

A törvény a bizonyítási eszközöktől eltérően, nem kimerítő jelleggel sorolja fel a bizonyítási cselekményeket (szemle, helyszíni kihallgatás, bizonyítási kísérlet, felismerésre bemutatás, szembesítés, műszeres vallomásellenőrzés). A felsorolás példálózó jellege utal arra, hogy a törvény garanciális rendelkezéseivel összeegyeztethető, ám a büntetőeljárási törvényben nem nevesített eljárások eredményeként keletkező bizonyítási eszközök felhasználásának - például szagazonosítás szolgálati kutya igénybevételével - szintén helye lehet.

A törvény a műszeres vallomásellenőrzést a nyomozás során alkalmazható, közvetett bizonyíték beszerzésére irányuló bizonyítási cselekményként határozza meg, egyben szakít a poligráf-megnevezés szűkítő fogalmával, lehetőséget biztosítva további, a vallomások műszeres ellenőrzésére kifejlesztett technológiák alkalmazására. A műszeres vallomásellenőrzés pozicionálása nem zárja ki e módszernek pusztán a nyomozás orientálása érdekében történő alkalmazását, éppen ezért a törvény nem tartalmaz további, kriminalisztikai jellegű rendelkezést.

A törvény a bizonyítási cselekmények szabályait illetően érdemben nem tér el a Be. rendelkezéseitől, a részletszabályokat a törvény 166. § (2) bekezdésére is figyelemmel az egyes végrehajtási jogszabályok tartalmazzák.

HATODIK RÉSZ

LEPLEZETT ESZKÖZÖK

A törvény koncepcionálisan gondolja újra a bűnüldözési célú titkos információgyűjtés szabályrendszerének törvényi szintű kialakítását. A törvény a bűnüldözési célú titkos információgyűjtést nem elkülönült, a büntetőeljáráson kívüli eljárásnak tekinti, hanem olyan különleges eszközök, módszerek és erők összességének, amelyek alkalmazása a büntetőeljárás szerves részeként, magasabb garanciális erővel bíró szabályok között történhet. A törvény e különleges eszközöket, módszereket és erőket összefoglaló elnevezéssel leplezett eszközöknek jelöli, ezzel is hangsúlyozva, hogy immár nem egy különálló eljárás részét képezik.

A leplezett eszközök rendszerét illetően a törvény hármas felosztást alkalmaz, amely alapján a) bírói vagy ügyészi engedélyhez nem kötött, b) ügyészi engedélyhez kötött, valamint c) bírói engedélyhez kötött leplezett eszközök alkalmazhatók.

XXXV. Fejezet

A leplezett eszközök alkalmazásának általános szabályai

A 214. §-hoz

A leplezett eszközök alkalmazása olyan, a magánlakás sérthetetlenségéhez, valamint a magántitok, a levéltitok és a személyes adatok védelméhez fűződő alapvető jogok korlátozásával járó, a büntetőeljárás során végzett különleges tevékenység, amelyet az erre feljogosított szervek az érintett tudta nélkül végeznek.

A törvény garanciális okból kijelöli azon szervek körét, amelyek jogosultak a leplezett eszközök alkalmazására. Ezek azok a szervek, amelyek a rájuk vonatkozó jogszabályok alapján bűnüldözési feladatokat látnak el. E szervek a leplezett eszközöket a bűnüldözési feladataik végrehajtása céljából, a büntetőeljárási törvényben meghatározott szabályok alapján alkalmazhatják.

A szabályozásnak a törvény által célzott, koncepcionális átalakítása azzal jár, hogy az ágazati jogszabályok alapján a tisztán bűnüldözési célú titkos információgyűjtés nem folytatható, ez alól egyedül a nemzetbiztonsági szolgálatokról szóló törvény és a nemzetbiztonsági cél prioritása képez kivételt. A leplezett eszközök működtetéséhez, infrastruktúrájuk fenntartásához szükséges tevékenységek szabályozása - mivel azok nem csupán a bűnüldözési célú titkos információgyűjtés kizárólagos támogatására szolgálnak - megmarad a vonatkozó ágazati jogszabályokban.

Az eszközök alkalmazásának garanciális kereteként a törvény általános szabályként írja elő a szükségesség-arányosság vizsgálatát. Ez alapján leplezett eszköz csak akkor alkalmazható, ha megalapozottan feltételezhető, hogy a megszerezni kívánt információ, illetve bizonyíték a büntetőeljárás céljának eléréséhez elengedhetetlenül szükséges és más módon nem szerezhető meg, vagy annak alkalmazása nem jár az azzal érintett vagy más személy alapvető jogának az elérendő bűnüldözési célhoz képest aránytalan korlátozásával, és annak alkalmazásával bűncselekménnyel összefüggő információ, illetve bizonyíték megszerzése valószínűsíthető.

XXXVI. Fejezet

Bírói és ügyészi engedélyhez nem kötött leplezett eszközök

A 215. §-hoz

A törvény integrálja a leplezett eszközök alkalmazására feljogosított szervek által a titkos információgyűjtés vagy egyéb adatszerző tevékenységként alkalmazható, jelenleg kizárólag a nyomozás során eljáró szervekre irányadó ágazati jogszabályokban meghatározott, bírói és ügyészi engedélyhez nem kötött eszközöket.

A törvény az (5) bekezdésben külön nevesíti a rejtett figyelést, amelynek része lehet a megfigyelés tárgyát érintő történések technikai eszközökkel történő rögzítése. A rejtett figyelésnek a magánélet egyes színtereit, így például a magánlakást érintő alkalmazása esetén a 232. §-ban meghatározott, hely titkos megfigyeléseként nevesített leplezett eszköz bírói engedélyhez kötött alkalmazásának szabályaira figyelemmel történhet. Azaz azon terek, helyiségek esetén, amelyek a hely titkos megfigyelésének lehetnek tárgyai, a megfigyelést a 232. § alapján kell folytatni.

Ehelyütt indokolt utalni arra, hogy az ágazati törvények intézményeinek átvételével párhuzamosan a törvény nem nevesíti külön az ellenőrzött szállítás intézményét. Ennek oka, hogy a rejtett figyelésként külön nevesített leplezett eszköz azzal tartalmilag megegyezik, az ellenőrzött szállítást pedig a nemzetközi bűnügyi együttműködés keretében - jogsegély formájában igazságügyi hatóság közreműködésével - lehet alkalmazni.

A törvény emellett új eszközként határozza meg a megtévesztő információk közlését, amelynek alkalmazását szigorú tilalmak keretei között teszi lehetővé. A törvény által meghatározott tilalmak egyrészt biztosítják a tisztességes eljárás garanciális folytatását, másrészt azt hivatottak megakadályozni, hogy a leplezett eszköz a bizonyítást ne torzítsa. Hangsúlyozni kell továbbá, hogy a leplezett eszközök alkalmazásának általános szabályai ebben az esetben is irányadók, azaz a megtévesztő információk közlése nem járhat az alkalmazás céljához képest aránytalan és szükségtelen következményekkel.

XXXVII. Fejezet

Ügyészi engedélyhez kötött leplezett eszközök

A törvény a bírói engedélyhez között leplezett eszközök mellett külön fejezetben helyezi el azon eszközöket, amelyek alkalmazása ügyészi engedély alapján történhet. Ezen eszközök egy kivételével az ágazati jogszabályokban és a büntetőeljárási törvényben is ismertek voltak, a törvény a rendszerezés és a garanciarendszer egységesítése érdekében összefoglalja őket. A fejezetben felsorolt eszközöknek értelemszerűen közös eleme, hogy alkalmazásuk kizárólag az ügyészség engedélyével történhet.

A 216-218. §-hoz

A törvény új eszközként alakítja ki a fizetési műveletek megfigyelését. A megfigyelés alapelemeként a leplezett eszközök alkalmazására feljogosított szerv a pénzügyi szolgáltatási vagy kiegészítő pénzügyi szolgáltatási tevékenységet végző szervezetet arra kötelezi, hogy valós időben, meghatározott időszakban rögzítsen, őrizzen meg és továbbítson fizetési műveletekkel kapcsolatos adatokat. E kötelezés alapján a pénzügyi szolgáltatási vagy kiegészítő pénzügyi szolgáltatási tevékenységet végző szervezet az egyébként szolgáltatása körébe tartozó tevékenységet kontrollált keretek között folytatja.

Ugyanis az alapesetet jelentő passzív megfigyelés mellett a leplezett eszköz alkalmazása az adatok kiértékelése és a bűnüldözési érdekből történő beavatkozás céljából adott fizetési művelet teljesítésének felfüggesztésére is kiterjedhet: belföldi fizetési művelet esetében legfeljebb két munkanapig, nem belföldi fizetési művelet esetében legfeljebb négy munkanapig. A felfüggesztés lehetővé teszi, hogy ha a felfüggesztett fizetési művelet további nyomon követése szükséges, az elrendelő más szolgáltató tekintetében is elrendelje a fizetési műveletek megfigyelését, vagy zár alá vétellel biztosítsa a vagyont.

A 219. §-hoz

A büntetőjogi felelősségre vonás elkerülésének kilátásba helyezése olyan eszköz, amelynek szabályozása garanciális jelentőségű mind a terhelti jogok, mind a bűnüldöző hatóságok törvényes működése érdekében. A garanciális szabályozás megteremtése mellőzhetetlen az együttműködő terheltre vonatkozó további nyomozási szabályok kialakítása, így az eljárás megszüntetése, illetve a megegyezésre irányuló eljárások szabályszerű lefolytatása érdekében. A leplezett eszközök alkalmazására feljogosított szerv az ügyészség engedélyével bűncselekmény elkövetőjével megállapodhat, számára kilátásba helyezve, hogy vele szemben büntetőeljárás nem indul, illetve a folyamatban lévő büntetőeljárást megszüntetik, ha az ügy, illetve más büntetőügy felderítésével, bizonyításával összefüggő információkat és bizonyítékokat bocsát rendelkezésre. Minderre kizárólag akkor kerülhet sor, ha a megállapodással elérhető nemzetbiztonsági vagy bűnüldözési érdek jelentősebb, mint az elkövető büntetőjogi felelősségre vonásához fűződő érdek. A törvény rendelkezik azon, nem mérlegelhető esetekről is, amelyek kizárják a megállapodás lehetőségét, vagy amikor az elkövető megszegi a megállapodást.

Ha az elkövetővel szemben nem indul büntetőeljárás, az állam téríti meg azt a kárt, illetve sérelemdíjat, amelynek megtérítésére az elkövető a polgári jog szerint köteles. Ez azonban nem képezi akadályát annak, hogy a megállapodásnak részét képezze az, hogy az elkövető az általa okozott kárt térítse meg vagy sérelemdíjat fizessen. Ezen módszer leplezett jellege okán a törvény nyitva hagyja a kérdést, hogy a kártérítés és sérelemdíj megfizetése közvetlenül a sértett részére történjen, vagy az állam közbeiktatásával.

A 220. §-hoz

A leplezett eszközök alkalmazására feljogosított szerv az ügyészség engedélyével és a sértett hozzájárulásával alkalmazhat olyan megfigyelést, amely más esetben csak bírói engedély alapján lenne folytatható. Ezen leplezett eszköz korábban szintén az ágazati jogszabályok szerint folytatható titkos információgyűjtés részét képezhette, ahhoz képest a törvény a megfigyelés tárgyát kiterjeszti, a határidőt illetően viszont szűkíti. A törvény a sértetti hozzájárulás írásbeliségével, az alkalmazás rövid időtartamával és a leplezett eszközzel felderíthető bűncselekmények szűk körével biztosítja a szükséges arányossági szintet.

A 221. §-hoz

A törvény egységesen az álvásárlás keretei közé illeszti a mintavásárlás és a bizalmi vásárlás eseteit. Álvásárlás során az ügyészség engedélyével a bűncselekménnyel feltehetően összefüggésbe hozható dolog vagy annak mintája, az eladó bizalmának erősítése céljából bűncselekményre vonatkozó tárgyi bizonyítási eszközt eredményező dolog vagy szolgáltatás, a bűncselekmény elkövetőjének elfogása, illetve tárgyi bizonyítási eszköz biztosítása érdekében dolog vagy szolgáltatás színlelt megszerzésére irányuló megállapodás köthető és teljesíthető.

Az álvásárlás nem önálló leplezett eszköz, azt fedett nyomozó, vagy kivételes esetben a leplezett eszközök alkalmazására feljogosított szerv tagja vagy titkosan együttműködő személy végezheti. Utóbbi két személyi kör alkalmazása a végrehajtás során pusztán lehetőség, az adott álvásárlás jellegéhez igazodhat.

A 222-225. §-hoz

A törvény kialakítja a fedett nyomozók eljárásának törvényi szintű keretrendszerét, teljes körűvé téve ezzel a fedett nyomozó eljárásának ellenőrizhetőségéhez szükséges szabályokat. A törvény a garanciális fontosságú ellenőrizhetőség mellett megteremti a fedett nyomozók tanúkénti kihallgatásának lehetőségét, ezzel erősítve az eljárásukból származó bizonyítási eszközök vizsgálatát. A törvény ezzel párhuzamosan biztosítja a fedett nyomozók biztonságának elsődlegességét is.

A törvény egyértelműen meghatározza a fedett nyomozó fogalmát, aki a leplezett eszközök alkalmazására feljogosított szervnek a szervhez tartozását, illetve kilétét tartósan leplező, kifejezetten ilyen munkakörben foglalkoztatott tagja.

A fedett nyomozó a büntetőeljárás során bűnszervezetbe, a terrorizmussal kapcsolatba hozható tevékenységet folytató csoportokba, szervezetekbe történő beépülés, álvásárlás, rejtett figyelés végrehajtása, és a bűncselekménnyel összefüggő információk és bizonyítékok megszerzése érdekében alkalmazható. A fedett nyomozó önálló eljárása mellett más, bírói vagy ügyészi engedélyhez kötött leplezett eszközzel együtt, vagy ezen eszközök alkalmazásának biztosítása érdekében is alkalmazható.

A leplezett eszközök különböző engedélyezési szintjei okozta bizonytalanság eloszlatása és a gyakorlati alkalmazhatóság biztosítása érdekében a törvény rendezi az azon élethelyzetekben követendő eljárást, amelyek során a fedett nyomozó eljárásában bírói vagy ügyészi engedélyhez kötött leplezett eszköz alkalmazása szükséges. Ekkor, ha a szükséges engedély a leplezett eszköz alkalmazása előtt sürgősséggel sem szerezhető be, a fedett nyomozó a bírói vagy ügyészi engedélyhez kötött leplezett eszköz alkalmazását megkezdheti. Azonban az eljárása eredményeként biztosított bizonyítási eszköz csak akkor lesz felhasználható, ha a bíróság vagy az ügyészség engedélyét utólag haladéktalanul beszerzik.

A törvény garanciális jelentőségű rendelkezései közé tartozik azon jogszabályi felhatalmazás egyértelmű megfogalmazása, amely a fedett nyomozó eljárásának legalitását biztosítja, ezzel megteremtve a büntető anyagi jogban már létrehozott büntethetőséget kizáró okkal való kapcsolatot. Nem büntethető a fedett nyomozó az alkalmazása során elkövetett olyan bűncselekmény, szabálysértés vagy közigazgatási bírsággal sújtandó szabályszegés miatt, amelynek az elkövetése az alkalmazása során a törvényben meghatározott érdekből szükséges volt, és amely esetében a fedett nyomozó alkalmazásával elérni kívánt bűnüldözési érdek jelentősebb, mint a fedett nyomozó felelősségre vonásához fűződő érdek. Ezek az érdekek és célok: a fedett nyomozó alkalmazásának eredményessége, az alkalmazással elérni kívánt bűnüldözési cél, a fedett nyomozó biztonságának biztosítása, a lelepleződésének megakadályozása, továbbá más bűncselekmény elkövetésének megelőzése vagy megszakítása. Ha ezen célok és szükségletek a fedett nyomozó alkalmazása előtt előre láthatók, az alkalmazásról rendelkező engedélyben a bűncselekmény megjelölhető.

A törvény egyértelműen rögzíti, hogy a fedett nyomozó nem követhet el más életének szándékos kioltásával járó, vagy maradandó fogyatékosságot okozó bűncselekményt, mást bűncselekmény elkövetésére nem bírhat rá, és nem terelheti az érintett személyt annál súlyosabb bűncselekmény elkövetése felé, mint amelyet eredetileg elkövetni tervezett.

A 226. §-hoz

A törvény a fedett nyomozókat követően helyezi el a leplezett eszközök alkalmazására feljogosított szerv tagja és titkosan együttműködő személy leplezett alkalmazására vonatkozó szabályokat. Az álvásárlás érdekében a leplezett eszköz alkalmazására feljogosított szerv tagja és titkosan együttműködő személy is igénybe vehető, de csak akkor, ha a fedett nyomozó eljárása valamilyen okból kifolyólag nem, vagy késedelmesen kivitelezhető. A fedett nyomozóra vonatkozó szabályok háttérszabályként megfelelően irányadók és alkalmazandók.

A 227. §-hoz

A leplezett eszközök alkalmazása során,éppen az eszközök, módszerek és erők leplezése érdekében sok esetben elengedhetetlen valótlan tartalmú adatok rögzítése közhiteles nyilvántartásban vagy valótlan tartalmú okiratok felhasználása, például a fedett nyomozó legendájának védelme érdekében. A fedőokiratok, fedőadatok és fedőintézmények ezen, az eszközrendszer működtetéshez kapcsolódó, egyfajta „infrastruktúra-fenntartó” funkciója az ágazati törvények alapján folytatható titkos információgyűjtésnek éppúgy a részét képezheti. Emiatt a fedőokiratok, fedőadatok és fedőintézmények ezen funkciójára vonatkozó szabályokat az ágazati törvények rendezik. Mivel azonban ezen eszközök más leplezett eszközök alkalmazása során kihatással lehetnek a bizonyításra is, emellett formailag a Btk. valamely különös részi tényállását valósíthatják meg, a bizonyítási funkció rendezése miatt indokolt a fedőokiratok, fedőadatok és fedőintézmények leplezett eszközként történő meghatározása is.

A 228-230. §-hoz

A törvény az engedélyek megalapozottsága és a leplezett eszközök törvényes alkalmazásának ellenőrzése érdekében meghatározza az ügyészi engedélyezés szabályait, így az engedélyezésre irányuló kezdeményezés és az engedély tartalmi elemeit, a döntésre rendelkezésre álló határidőt. A törvény a késedelmet nem tűrő esetekben a bírói engedélyhez kötött titkos adatszerzés során már ismert eljárásrendet szintén kialakítja.

XXXVIII. Fejezet

Bírói engedélyhez kötött leplezett eszközök

A törvény terminológiájában fontos különbségtételt jelent a leplezett eszközök többes vagy egyes számú megjelölése, amely különösen a bírói engedélyhez kötött leplezett eszközökre vonatkozó rendelkezések esetén kap jelentőséget. A „leplezett eszközök” alkalmazása megjelölés utal az egy érintettel szemben, engedély alapján folytatott információgyűjtés egészére, míg a „leplezett eszköz” alkalmazása a törvényben meghatározott öt közül egy konkrét eszközre utal. Ezen fogalmaktól elválasztandó az egyes leplezett eszközök alkalmazásának végrehajtása során igénybe vett technikai eszköz.

A 231-232. §-hoz

A törvény a büntetőeljárás során öt bírói engedélyhez kötött leplezett eszköz alkalmazását teszi lehetővé, ezek: az információs rendszer titkos megfigyelése, a titkos kutatás, a hely titkos megfigyelése, a küldemény titkos megismerése és a lehallgatás. A törvény az egyes leplezett eszközök definícióját illetően érdemben nem tér el a Be. rendelkezéseitől, azokat csupán pontosító jellegű módosításokkal egészíti ki.

Az információs rendszer titkos megfigyelése során a leplezett eszközök alkalmazására feljogosított szerv bírói engedéllyel információs rendszerben kezelt adatokat titokban megismerhet, az észlelteket technikai eszközzel rögzítheti. Ennek érdekében az ehhez szükséges elektronikus adat az információs rendszerben, illetve a szükséges technikai eszköz a nyilvános vagy a közönség részére nyitva álló hely, illetve a közösségi közlekedési eszköz kivételével lakásban, egyéb helyiségben, bekerített helyen, járműben vagy az érintett személy használatában lévő tárgyban elhelyezhető.

A titkos kutatás során a leplezett eszközök alkalmazására feljogosított szerv bírói engedéllyel a nyilvános vagy a közönség részére nyitva álló hely kivételével lakást, egyéb helyiséget, bekerített helyet, továbbá a közösségi közlekedési eszköz kivételével járművet, illetve az érintett személy használatában lévő tárgyat titokban átkutathat, az észlelteket technikai eszközzel rögzítheti.

A hely titkos megfigyelése során a leplezett eszközök alkalmazására feljogosított szerv a nyilvános vagy a közönség részére nyitva álló hely kivételével lakásban, egyéb helyiségben, bekerített helyen, továbbá a közösségi közlekedési eszköz kivételével járművön történteket titokban technikai eszközzel bírói engedéllyel figyelhet meg és rögzíthet. Ennek érdekében az ehhez szükséges technikai eszköz az alkalmazás helyén elhelyezhető. A megfogalmazás alapján egyértelmű, hogy a megfigyeléshez használt technikai berendezés helyétől függetlenül a hely titkos megfigyelésének tárgya a felsorolt helyiségeken, helyeken belül történtek.

A küldemény titkos megismerése során a leplezett eszközök alkalmazására feljogosított szerv bírói engedéllyel postai küldeményt, illetve zárt küldeményt titokban felbonthat, annak tartalmát megismerheti, ellenőrizheti és rögzítheti.

A lehallgatás során a leplezett eszközök alkalmazására feljogosított szerv bírói engedéllyel elektronikus hírközlési szolgáltatás keretében elektronikus hírközlő hálózat vagy eszköz útján, illetve információs rendszeren folytatott kommunikáció tartalmát titokban megismerheti és rögzítheti.

A 233. §-hoz

A törvény a bírói engedélyhez kötött leplezett eszközök végrehajtásához kapcsolódóan rendelkezik arról, hogy az egyes leplezett eszközök alkalmazásához szükségszerűen igénybe vett berendezések, technikai eszközök telepítése miként, milyen módszerekkel történhet, és arról, hogy a végrehajtást követően mikor kell eltávolítani azokat.

A 234. §-hoz

A leplezett eszközök alkalmazásának kivételessége olyan szabályozási szempont, amely annak jogalkotói mérlegelését és annak meghatározását is igényli, hogy mely bűncselekmények bizonyítása esetén vizsgálható egyáltalán a magánélethez való jogot korlátozó eszközrendszer alkalmazásának szükségessége és arányossága. Ezért a törvény vagy tételesen, vagy a büntetési tételkeretre hivatkozással, egyértelműen meghatározza azon bűncselekményeket, amelyek felderítése és bizonyítása érdekében a bírói engedélyhez kötött leplezett eszközök alkalmazhatók. A felsorolt bűncselekményi kör meghatározását a bűncselekmények tárgyi súlya, vagy felderítésük illetve bizonyításuk gyakorlati kihívásai alapozzák meg.

A 235-238. §-hoz

A bírói engedélyhez kötött leplezett eszközök alkalmazása kizárólag olyan keretek között történhet, amelyek minden kétséget kizáróan világos és egyértelmű szabályokkal garantálják az arányosság, a kivételesség, a végső esetben történő igénybevétel és a lehető legkisebb sérelem okozását. Ezért a törvény egyértelmű szabályokkal rendezi az alkalmazáshoz szükséges bírói engedély tartalmát és az engedélyezés folyamatát.

A fejezetben meghatározott leplezett eszközök alkalmazására az érintett személlyel szemben a bíróság egy engedélyt adhat, amelyben meghatározza az alkalmazás kereteit. Az engedélyben a bíróság meghatározza, hogy az érintett személlyel szemben mely bírói engedélyhez kötött leplezett eszköz alkalmazható. A bíróság a megadott engedélyét a későbbi indítványok vagy a törvényességi szempontú ellenőrzése eredményeként meghosszabbíthatja, visszavonhatja, további leplezett eszközre kiterjesztheti, illetve a már engedélyezett leplezett eszköz további alkalmazását megtilthatja.

A törvény az engedélyezés menete, valamint a késedelmet nem tűrő esetekben történő utólagos engedélyezés szabályait illetően érdemben nem tér el a Be. rendelkezéseitől, az utólagos engedélyezés körében viszont a gyakorlati kivitelezhetőségre figyelemmel százhúsz órára emeli a leplezett eszközök alkalmazásának határidejét.

A 239-240. §-hoz

A törvény a bírói engedély egységét hangsúlyozza, amelynek keretei között az egyes bírói engedélyes eszközök alkalmazásának konkrét körülményei módosíthatók. Az egyes leplezett eszközök alkalmazásának engedélyeztetése ekként beolvad a bírói engedély általános kereteibe. E szemlélethez igazodik az alkalmazás időtartama és az alkalmazás időtartamának meghosszabbítása is.

A bírói engedélyhez kötött leplezett eszközök alkalmazása egy érintettel szemben legfeljebb kilencven napra engedélyezhető, amely alkalmanként legfeljebb kilencven nappal meghosszabbítható. Az egyértelműség érdekében a törvény meghatározza a határidő-számítás szabályait is: a leplezett eszközök alkalmazásának meghosszabbítása esetén a befejezés napját az előző engedélyben meghatározott befejező nap alapulvételével kell számítani. Az engedély egységét kifejező és egyben garanciális jelentőségű korlát, hogy a büntetőeljárás során az érintett személlyel szemben bírói engedélyhez kötött leplezett eszközök alkalmazása összesen háromszázhatvan napig engedélyezhető. Ha a büntetőeljárásban az érintett személlyel szemben a leplezett eszközök alkalmazását megszüntetik, és ezt követően a leplezett eszközök alkalmazását ismételten engedélyezik, a leplezett eszközök alkalmazásának idejét össze kell adni, és az időtartamot ennek megfelelően kell számítani.

A leplezett eszközök alkalmazásának a törvény által legfeljebb háromszázhatvan napban meghatározott időtartama hosszabb ugyan, mint a Be. által lehetővé tett, legfeljebb kétszer kilencven, azaz összesen száznyolcvan nap időkeret, azonban ezen újítás nem feltétlenül tekinthető eltérésnek a titkos információgyűjtés és adatszerzés hatályos rendszerétől. A törvény immár egységesen tartalmazza a teljes bűnüldözési célú titkos információgyűjtés szabályait. A jelenleg az ágazati törvények alapján folytatott titkos információgyűjtést követően a Be. alapján folytatott titkos adatszerzés esetén, a két információgyűjtés tartamának lehetséges maximumait összegezve, az időtartam szintén legfeljebb háromszázhatvan nap lehet, így ezen időkeret meghatározása nem tekinthető eltúlzottnak és alaptalannak. Ezen újítás az információgyűjtésnek a törvény által kialakított garanciális környezetével egészül ki. A hatékonyabbá tett és egységes bírói felügyelet felelősségteljes ellátása megfelelő biztosítéka a hosszabb időtartam arányos alkalmazásának.

A 241. §-hoz

A bírói engedély egysége alapján az alkalmazás kiterjesztésével egyrészt az érintett személlyel szemben olyan bírói engedélyhez kötött leplezett eszközök alkalmazását lehet engedélyezni, amelyekre az engedély addig nem terjedt ki, másrészt a már engedélyezett leplezett eszközök alkalmazásának körülményeit lehet módosítani. A leplezett eszközök alkalmazásának kiterjesztése nem érinti a leplezett eszközök érintett személlyel szembeni alkalmazásának korábban engedélyezett vagy meghosszabbított befejező időpontját, azonban az alkalmazás engedélyének kiterjesztése és meghosszabbítása egy indítványban is előterjeszthető.

A 242. §-hoz

A leplezett eszközök alkalmazásának egyik nélkülözhetetlen garanciája az, hogy az engedélyező a végrehajtás során is törvényességi kontrollt gyakoroljon. A bíróság ennek megfelelően vizsgálhatja, hogy az általa engedélyezett leplezett eszközök alkalmazása az engedélynek megfelel-e. E feladatának ellátása érdekében a törvény nem csupán az engedélyezés körében, hanem a leplezett eszközök alkalmazása során is iratbetekintési és ezzel egyfajta felügyeleti jogot biztosít a bíróságnak. A bíróság így a leplezett eszköz vagy eszközök alkalmazását megtilthatja, ha egyrészt a leplezett eszközök alkalmazására feljogosított szerv a beszerzett adatokat határidőn belül nem mutatja be, másrészt ha megállapítja, hogy az engedély kereteit túllépték, vagy ha a leplezett eszközök alkalmazása az e törvényben meghatározott szabály megsértésével történt.

XXXIX. Fejezet

A leplezett eszközök alkalmazásának közös szabályai

A 243. §-hoz

A törvény - annak a koncepciónak a részeként, hogy a leplezett eszközök alkalmazása a büntetőeljárástól nem elkülönült eljárás - előírja, hogy a többi eljárási cselekményhez hasonlóan a leplezett eszköz alkalmazásáról is jegyzőkönyvet vagy feljegyzést kell készíteni. Az általános szabályoktól való eltérés, hogy a fedett nyomozó eljárásáról készített jegyzőkönyvet vagy feljegyzést az őt foglalkoztató szerv erre felhatalmazott vezetője írja alá. A jegyzőkönyvet, vagy a feljegyzést oly módon kell elkészíteni, hogy abból a fedett nyomozó személyére ne lehessen következtetni.

A 244. §-hoz

A leplezett eszközök alkalmazásának végrehajtását a törvény az ágazati jogszabályokkal együtt határozza meg. A törvény figyelemmel van a rendőrség különleges feladatainak ellátásáért felelős szerveire és tevékenységükre, ezért lehetővé teszi, hogy a rendőrség belső bűnmegelőzési és bűnfelderítési feladatokat ellátó szerve és a rendőrség terrorizmust elhárító szerve korlátozott keretek között, célszerűségi okokból részt vehessenek a büntetőeljárás kezdeti szakaszaiban. E szervek a törvényben meghatározott esetekben felkérésre közreműködnek a nyomozás teljesítésére hatáskörrel és illetékességgel rendelkező nyomozó hatóság vagy az ügyészség által alkalmazott leplezett eszköz alkalmazásának a végrehajtásában.

A 245. §-hoz

A törvény az alkalmazás megszüntetésének szabályait illetően érdemben nem tér el a Be. rendelkezéseitől. A leplezett eszközök alkalmazásának megszüntetésére vonatkozó szabályok az engedély kereteihez, az alkalmazás szükségességének és arányosságának feltételeihez igazodnak. A bírói engedélyhez kötött leplezett eszközök alkalmazásának megszüntetéséről rendelkező határozatot garanciális okból meg kell küldeni a bíróságnak.

XL. Fejezet

A leplezett eszközök alkalmazása során megszerzett adatokra vonatkozó szabályok

A 246. §-hoz

Alapvető adatvédelmi szempontú, és az Alaptörvénynek való megfelelést biztosító garanciális rendelkezés, hogy a leplezett eszközök alkalmazásának befejezését követően meg kell semmisíteni az ügyben érdektelen adatokat. Meg kell semmisíteni azt az adatot is, amelyet a halaszthatatlan elrendelés során szereztek be, ha az utólagos engedélyezés iránti indítványt a bíróság elutasította. A törvény a törlés határidejét a relevancia gyakorlati megállapíthatóságára is figyelemmel harminc napban határozza meg, a határidőt a leplezett eszközök alkalmazásának befejezésétől kell számítani. A törvény által meghatározott határidő minden esetben tételesen meghatározható, egyúttal alkalmas a beszerzett adatok kiértékelésére is, így megakadályozza a készletre történő adatgyűjtést.

A 247-248. §-hoz

A leplezett eszközök alkalmazása során megszerzett adatok bizalmassága a büntetőeljárás kezdeti szakaszának nyilvánvaló és elfogadott érdeke. A törvény ennek biztosítása érdekében rendelkezik arról, hogy a leplezett eszközök alkalmazásának engedélyezése, végrehajtása, illetve az annak eredményeként keletkezett adatok felhasználása során gondoskodni kell arról, hogy az intézkedések és az adatok bizalmassága megőrizhető legyen, a leplezett eszközök alkalmazásáról az illetéktelen személyek ne szerezzenek tudomást. E cél érdekében a leplezett eszközök alkalmazására feljogosított szervek, illetve a bíróság az ügyiratok nyilvánosságának korlátozására tehet intézkedéseket, vagy ha annak feltételei fennállnak, a leplezett eszközök alkalmazásával összefüggő adatokat a minősített adat védelméről szóló törvényben meghatározott szabályok szerint minősített adatként védhetik.

A 249-250. §-hoz

A törvény a leplezett eszközök alkalmazásának eredményét illetően szemléletet vált, amely egyenes következménye a titkos adatszerzés és a titkos információgyűjtés párhuzamossága felszámolásának. A leplezett eszközök törvényes alkalmazásának eredménye a törvényben meghatározott valamely bizonyítási eszközben ölt testet, azaz a leplezett eszközök alkalmazását nem zárja le, nem foglalja össze egyetlen jelentés. Mivel a leplezett eszközök alkalmazása ugyanúgy szerves részét képezi a büntetőeljárásnak, a keletkezett bizonyítási eszközök, különösen a technikai eszközzel rögzített adatok és a leplezett eszközök alkalmazásának törvényességét igazoló iratok főszabályként az eljárás ügyiratainak részét képezik. E főszabály alól a törvény az eljárás eredményességének biztosítása érdekében eltérést enged, de minden esetben csak úgy, hogy az ne járjon a védekezéshez való jog csorbulásával.

A leplezett eszközök alkalmazásáig a beszerzett bizonyítási eszközök nem képezik az ügyiratok részét. Az ügyészség dönthet ettől eltérően. A törvény meghatározza azon személyi és szervezeti kört is, amely ezen időszakban megismerheti az adatokat.

Ha a leplezett eszközök alkalmazásának eredménye és a kapcsolódó iratok az ügyészség vagy a törvény rendelkezései alapján az ügyiratok részét képezik, értelemszerűen az ügyiratok megismerésére vonatkozó szabályok alkalmazása - a megismerés korlátozását is ideértve - irányadó.

A 251. §-hoz

A törvény az információs önrendelkezéshez való alapvető jog tiszteletben tartását, és ekként az Alaptörvénynek való megfelelést biztosítja azzal a garanciális rendelkezésével, amely főszabályként írja elő, hogy a leplezett eszközök alkalmazásának végrehajtását követően, az engedélyben megjelölt érintett személyt a leplezett eszközök alkalmazásának tényéről tájékoztatni kell. Ettől kizárólag a büntetőeljárás eredményessége és más titkos információgyűjtés érdekére figyelemmel lehet eltekinteni.

XLI. Fejezet

A leplezett eszközök alkalmazásának eredménye

A 252. §-hoz

A törvény a leplezett eszközök alkalmazásának utolsó elemeként meghatározza, hogy a bírói engedélyhez kötött leplezett eszközök és a fedett nyomozó eljárásának eredményét milyen szabályok szerint lehet bizonyítékként felhasználni. A felhasználás egyes eseteire vonatkozó rendelkezések sarokpontjai nem mutatnak eltérést a Be. által meghatározott célhoz kötöttség személyi és tárgyi összefüggéseitől, azonban a törvény egyrészt bővíti a felhasználás lehetőségét, másrészt a felhasználást a Be. rendelkezéseitől szigorúbb feltételek teljesülése esetén teszi lehetővé. A leplezett eszközök alkalmazásának eredménye főszabály szerint annak a bűncselekménynek a bizonyítására és azzal az érintett személlyel szemben használható fel, amely miatt és akivel szemben az alkalmazást a bíróság engedélyezte.

A készletező adatgyűjtés lehetőségének egyértelmű kizárása érdekében bevezetett garanciális újítás, hogy az engedélytől eltérő bármely esetre - az engedélyben meg nem jelölt személyre illetve bűncselekményre - vonatkozóan megszerzett adat bizonyítékként akkor használható fel, ha meghatározott határidőn belül az új személy vagy új bűncselekmény vonatkozásában a büntetőeljárást megindították, vagy a már folyamatban lévő büntetőeljárás kiterjesztéséről döntöttek. A leplezett eszközök alkalmazásának megszüntetését követően harminc nap határidő egyértelmű és az adatok megalapozott értékelésére is elegendő. Az időkeret túllépése esetén az adatok bizonyítékként nem használhatók fel. Így akivel szemben a bírói engedélyhez kötött leplezett eszköz alkalmazását a bíróság engedélyezte, annak eredménye olyan bűncselekmény bizonyítására is felhasználható, amelyet az engedélyben nem jelöltek meg, feltéve, hogy az eszköz alkalmazásának törvényben meghatározott feltételei ez utóbbi bűncselekmény tekintetében is fennállnak. Továbbá annak a bűncselekménynek a bizonyítására, amely miatt a bírói engedélyhez kötött leplezett eszköz alkalmazását a bíróság engedélyezte, az alkalmazás eredménye minden elkövetővel szemben felhasználható. A törvény ezzel magasabb garanciális szintre emeli a leplezett eszközök eredményének felhasználását, és egyben ki is terjeszti.

A 253. §-hoz

A törvény újítása, hogy az engedélyben nem szereplő személynek az engedélyben nem megjelölt bűncselekménye vonatkozásában is lehetővé teszi a beszerzett adat bizonyítékként való felhasználását. Indokolt erre az esetre olyan feltételek meghatározása, amelyek egyértelművé teszik ezen új lehetőség kivételes érvényesülését, és az adatok jogszerű kezelését további rendelkezésekkel garantálja. A törvény megoldásának első eleme, hogy a 234. §-ban meghatározott bűncselekményi körnél szűkebb körben, kizárólag a nagy tárgy súlyú bűncselekmények bizonyítására teszi lehetővé az adatok engedélytől eltérő felhasználását. További garanciális szabály, hogy az engedélyben nem szereplő személynek az engedélyben nem megjelölt bűncselekményére vonatkozó adat felhasználása esetén, a titkos információgyűjtés eredményének felhasználására vonatkozó eljárásrendhez hasonlóan rövidebb, a felhasználni kívánt adat megszerzését követő nyolc napos határidőhöz kötött a büntetőeljárás kezdeményezésének illetve elrendelésének kötelezettsége. A garanciarendszer harmadik elemeként a törvény előírja, hogy az adatok felhasználását a bíróságnak engedélyeznie kell. A bíróság ezen utólagos engedélyezési eljárására és annak kezdeményezésére a törvény egyértelmű határidőket állapít meg.

A 254. §-hoz

A törvény az adatok szélesebb körű felhasználása mellett kategorikusan megtiltja a beszerzett adatok felhasználását olyan esetekben, ha az a tanúvallomás akadályai körében is védett adat, vagy a védőnek valamely törvényes védői tevékenysége során történt olyan kommunikációjára vonatkozik, amely tekintetében a védekezéshez való jog nem korlátozható.

Az adatok bizonyítékként történő felhasználásának a 254. §-ban meghatározott tilalmai a bírói engedélyhez kötött leplezett eszközök alkalmazásának érintettjére a 343. §-ban és a 357. §-ban meghatározott szabályokkal együtt értelmezhetők. A törvény az előkészítő eljárás és a nyomozás szabályai között meghatározza azon személyi kört, akikkel szemben, illetve azon védett adatok körét, amelyek megismerése érdekében nem alkalmazható bírói engedélyhez kötött leplezett eszköz. A törvény garanciarendszere ily módon egységesen és teljeskörűen biztosítja, hogy büntetőeljárás során eljáró szervek egyrészt csak a legszükségesebb esetben és rendeltetésszerűen ismerhessék meg azon adatokat, amelyek megismerése az azokat kezelő személy jogszerű döntésétől függ, másrészt célzottan ne ismerhessék meg azokat az adatokat, amelyeket törvényi rendelkezés alapján nem ismerhetnek meg. E garanciarendszer egyúttal azt is biztosítja, hogy e védelem a védett adatokat kezelő személyi kör számára ne nyújtson indokolatlan mentességet a megszerzett adatok velük szemben történő felhasználása alól, ha egyébként bűncselekmény elkövetésével megalapozottan gyanúsíthatók.

A 255. §-hoz

A fedett nyomozó alkalmazása és az alkalmazás eredményének bizonyítékként történő felhasználása során minden szükséges intézkedést meg kell tenni annak érdekében, hogy a fedett nyomozó élete, testi épsége, kilétének titokban maradása és biztonsága biztosítható legyen. Ezen érdekeket mérlegelve és kiemelt fontosságúnak értékelve, a törvény a fedett nyomozó alkalmazása esetén különleges szabályokat állapít meg.

A fedett nyomozót tanúként kizárólag a fedett nyomozót foglalkoztató szerv álláspontjának megismerését követően lehet kihallgatni és csak akkor, ha a vallomásától várható bizonyíték mással nem pótolható. A kihallgatására és személyes jelenlétét igénylő más bizonyítási cselekmény lefolytatására a vádemelést követően csak az ügyészség indítványára kerülhet sor. A fedett nyomozót a törvény különösen védett tanúnak minősíti, e minőségét a bíróság csak a fedett nyomozót foglalkoztató szerv hozzájárulásával szüntetheti meg.

Ha a fedett nyomozó részére írásbeli tanúvallomás tételét engedélyezik, a fedett nyomozó más módon leírt vallomását a fedett nyomozót foglalkoztató szerv azon tagja hitelesíti, aki a fedett nyomozó alkalmazásának végrehajtására történő felkészítéséért, a fedett nyomozóval és az alkalmazó szervvel való folyamatos kapcsolattartásért, valamint a fedett nyomozó védelméért felelős.

A törvény arra az esetre is biztosítja védelmi intézkedés alkalmazásának lehetőségét, ha az ügyészség a fedett nyomozó alkalmazásának eredményét bizonyítékként nem kívánja felhasználni, és az alkalmazás tényének ismertté válása a fedett nyomozó életét, testi épségét, személyes szabadságát közvetlenül veszélyeztetné. Ebben az esetben lehetőség van a vonatkozó ügyiratok zártan történő kezelésére.

XLII. Fejezet

A titkos információgyűjtés és a büntetőeljárás kapcsolata

A 256-257. §-hoz

A bűnüldözési célú titkos információgyűjtés büntetőeljárásba történő teljes körű integrálásához az is hozzátartozik, hogy az a nem bűnüldözési célok érdekében folytatott titkos információgyűjtés szabályaitól egyrészt egyértelműen elhatárolható, másrészt az információgyűjtés büntetőeljárásba történő átmenete kellően gördülékeny legyen. A törvény ennek részeként rendelkezik arról, amikor más törvény alapján folytatott titkos információgyűjtést büntetőeljárási keretek között lenne indokolt folytatni, továbbá azokról az esetekről, amikor a titkos információgyűjtés eredményeként keletkező adatok bizonyítási eszközként történő felhasználása indokolt.

Ha a büntetőeljárást nem a büntetőeljárásról szóló törvény alapján végzett titkos információgyűjtés (a továbbiakban együtt: titkos információgyűjtés) adatai alapján indították meg, a büntetőeljárás megindítását követően a leplezett eszközöket a büntetőeljárásról szóló törvény szerint kell alkalmazni. Ebben az esetben a bírói engedélyhez kötött leplezett eszköz alkalmazását a törvény szerint engedélyezni kell.

A 258. §-hoz

A törvény a titkos információgyűjtés eredményét a felhasználást illetően quasi feljelentést megalapozó adatként kezeli. Ezért rendelkezik úgy a törvény, hogy a bírói vagy külső engedélyhez kötött titkos információgyűjtés eredménye a büntetőeljárásban bizonyítékként akkor használható fel, ha a büntetőeljárást lefolytató szerv a hozzá való érkezéstől számított három munkanapon belül dönt a titkos információgyűjtés alapján a büntetőeljárás megindításáról vagy annak a már folyamatban lévő büntetőeljárásban való felhasználásáról. A törvény által meghatározott határidő a feljelentés elbírálásának határidejéhez igazodik.

A 259. §-hoz

A fenti közös szabályokat követően a törvény eltérő szabályokat állapít meg a nyomozásra jogosult szervekre vonatkozó ágazati törvények és a nemzetbiztonsági szolgálatokról szóló törvény alapján bírói vagy külső engedély alapján végzett titkos információgyűjtés eredményének felhasználására. A törvény elismeri a nemzetbiztonsági feladatok ellátása során végzett titkos információgyűjtés eredményeként keletkezett adatok eltérő szempontú értékelését, amely ekként az egyébcélú titkos információgyűjtéshez képest a büntetőeljárással való eltérő kapcsolat kialakítását követeli meg.

A nyomozásra jogosult szervekre vonatkozó ágazati törvények rendelkezései alapján végzett, bírói engedélyhez kötött titkos információgyűjtés eredménye a büntetőeljárásban bizonyítékként akkor használható fel, ha olyan bűncselekmény bizonyítására kívánják felhasználni, amely miatt a törvény szerint a bírói engedélyhez kötött leplezett eszközök engedélyezésének helye lehet, és a titkos információgyűjtést folytató szerv a büntetőeljárásban felhasználni kívánt adat megszerzését követően nyolc napon belül kezdeményezte a büntetőeljárás megindítását. Az átmenet gyakorlati megkönnyítése érdekében a törvény úgy rendelkezik, hogy ha a titkos információgyűjtés adatai alapján a büntetőeljárás megindítását megfelelő időben kezdeményezték, a kezdeményezés és a büntetőeljárás megindításának időpontja között végzett, bírói engedélyhez kötött titkos információgyűjtés eredménye is felhasználható bizonyítékként.

A 260. §-hoz

A törvény a nemzetbiztonsági szolgálatokról szóló törvény rendelkezései alapján végzett, külső engedélyhez kötött titkos információgyűjtés eredményének büntetőeljárásban történő felhasználására két esetkört határoz meg. Az egyik esetben akkor kerülhet rá sor, ha olyan bűncselekmény bizonyítására kívánják felhasználni, amely miatt a büntetőeljárásról szóló törvény szerint a bírói engedélyhez kötött leplezett eszközök engedélyezésének helye lehet, és a büntetőeljárásban felhasználni kívánt adat megszerzését követően a titkos információgyűjtést végző nemzetbiztonsági szolgálat vagy a rendőrség terrorizmust elhárító szerve legkésőbb a büntetőeljárásban felhasználni kívánt adat megszerzését követő harminc napon belül kezdeményezte a büntetőeljárás megindítását. A másik esetben a nemzetbiztonsági szolgálat legkésőbb a felhasználni kívánt adat megszerzését követő egy éven belül teheti meg a feljelentést, ha a büntetőeljárás korábbi kezdeményezésével a törvényben meghatározott feladatának az eredményességét veszélyeztetné, és a büntetőeljárásban felhasználni kívánt adat a nemzetbiztonsági szolgálatokról szóló törvény rendelkezései alapján a nemzetbiztonsági szolgálat feladatkörébe tartozó bűncselekményre vonatkozik.

Korlátozást jelent ugyanakkor, hogy ha az első esetben kezdeményezik a büntetőeljárást, a nemzetbiztonsági szolgálatokról szóló törvény rendelkezései alapján végzett, külső engedélyhez kötött titkos információgyűjtés eredménye kizárólag az engedélyben megjelölt személy bűncselekményének bizonyítására használható fel. Ha az engedély nem jelölte meg az érintett személyt, akkor a külső engedélyhez kötött titkos információgyűjtés eredménye bármely személlyel szemben felhasználható.

HETEDIK RÉSZ

ADATSZERZŐ TEVÉKENYSÉG

A törvény megreformálja és logikusabb rendszerbe helyezi a Be. megkeresésre, a nyomozó hatóság egyéb adatszerző tevékenységére vonatkozó, valamint a büntetőeljárás során eljáró szervekre irányadó ágazati jogszabályokban szabályozott adatgyűjtő tevékenységet. A törvény az e területet gyakorta jellemző következetlenségeket megszünteti, és az említett jogintézmények helyét - tartalmukban a korábbiakkal nagyrészt azonos módon - az adatkérés és az adatgyűjtés intézményei veszik át.

A 261-262. §-hoz

Adatkéréssel a büntetőeljárás során eljáró szerv más szervezettől, adatkezelőtől kérheti adatok, iratok rendelkezésre bocsátását. E körben a törvény nem tér el a Be. megkeresésre vonatkozó szabályaitól, azokat az ágazati törvények (pl. az Rtv.) rendelkezéseivel egészíti ki.

A büntetőeljárás során a bíróság, az ügyészség, a nyomozó hatóság és az előkészítő eljárás során eljáró szerv bármely szervtől, jogi személytől vagy jogi személyiséggel nem rendelkező szervezettől kérheti büntetőeljárással összefüggésbe hozható, a szervezet birtokában lévő adat vagy irat átadását, illetve tájékoztatás adását.

Garanciális okokból a törvény úgy rendelkezik, hogy az ügyészség kivételével az előkészítő eljárást folytató szervek, illetve a nyomozás során a nyomozó hatóság meghatározott adatkezelőktől kizárólag az ügyészség engedélyével kérhetnek adatszolgáltatást.

A 263. §-hoz

A rendelkezés szerint, ha törvény azt lehetővé teszi, az adatszolgáltatást kérő szerv a nyilvántartásból vagy adatállományból közvetlen hozzáféréssel vehet át adatokat. A törvény a kapcsolattartásra vonatkozó általános szabályokra figyelemmel úgy módosítja az adatszolgáltatás teljesítésére vonatkozó határidőket, hogy a gyorsabb ügyintézést biztosító elektronikus úton előterjesztett kérelem esetén legalább egy, legfeljebb harminc napos, egyéb úton előterjesztett kérelem esetén legalább nyolc, legfeljebb harminc napos határidő állapítható meg.

A 264-265. §-hoz

A törvény meghatározza az adatszolgáltatásra kötelezett kötelezettségeit. Az információs önrendelkezéshez való jog biztosítása érdekében az adatkérés keretében csak annyi és olyan személyes adat továbbítása kérhető, ami az adatkérés céljának megvalósításához elengedhetetlenül szükséges. Ha az adatkérés eredményeként olyan személyes adat jut az igénylő szerv tudomására, amely az adatkérés céljával nem függ össze, az adatot haladéktalanul törölni kell, vagy az eredeti iratról kivonatot kell készíteni.

A törvény a büntetőeljárás eredményességének biztosítása érdekében lehetővé teszi, hogy az igénylő szerv kifejezett kérelmével kötelezze a megkeresett szervezetet, hogy a kérelem tényéről és a kérelemben foglaltakról, valamint az annak során teljesített adattovábbítás tartalmáról senkinek ne adjon tájékoztatást, továbbá biztosítsa, hogy a kérelem ténye, a kérelemben foglaltak, illetve az annak során teljesített adattovábbítás tartalma titokban maradjon. Ezen korlátozás az előkészítő eljárás, illetve a nyomozás befejezéséig tarthat, a korlátozás megszüntetéséről az adatszolgáltatást kérő szerv az adatkérés keretében megkeresett szervezetet értesíti.

Szintén jogvédelmi és garanciális rendelkezése a törvénynek, hogy ha az adatszolgáltatás teljesítését törvény kizárja, akkor a megkeresett szervezet birtokában lévő adat megszerzése érdekében a megkeresett szervezetet érintően további eljárási cselekmény nem végezhető.

A 266. §-hoz

A feltételes adatkérés az adatkérés egy külön nevesített, speciális esete, amely lehetővé teszi, hogy az ügyészség, illetve az ügyészség engedélyével a nyomozó hatóság és a rendőrségnek az előkészítő eljárás során eljáró szervei meghatározott adatkezelő szervektől, egy jövőbeni feltétel bekövetkezése esetére adatokat kérhessenek.

A feltételes adatkéréssel a törvény olyan új jogintézményt alakít ki, amely időszerűbbé teheti az adatigénylő eljárását. A feltételes adatkérés lényege, hogy az adatszolgáltatást az arra kötelezett a megkereső által meghatározott feltétel bekövetkezése esetére és idején teljesíti. A feltételes adatkérésre az adatkérés végrehajtásának szabályait azzal kell alkalmazni, hogy a feltételes adatkérés során, a megjelölt feltétel bekövetkezése esetén az adatszolgáltatás haladéktalan teljesítését is lehet kérni.

Mivel a feltételes adatkérés egyfajta monitoring tevékenységet jelent, egyrészt lehetővé teszi az adatkezelés érintettjének huzamosabb megfigyelését, másrészt az adatkérés kötelezettjére erőforrás-igényes feladatokat róhat. Ezért indokolt az intézkedés időtartamát olyan időtartamban meghatározni, amely megfelel a szükségesség-arányosság követelményének. A feltételes adatkérést legfeljebb három hónap időtartamra lehet kérni, amely alkalmanként legfeljebb három hónappal, az elrendelésétől számított legfeljebb egy évig meghosszabbítható.

A 267. §-hoz

A törvény részben az adatgyűjtés alcím alatt szabályozza a jelenleg a Be.-ben a nyomozó hatóság egyéb adatszerző tevékenységeként megjelölt, ám érdemben a büntetőeljárás során eljáró szervekre irányadó ágazati jogszabályokban szabályozott adatgyűjtő tevékenységet. Az adatkéréssel ellentétben az adatgyűjtéssorán eljáró szerv aktív, saját tevékenységével biztosítja az adatok megszerzését.

A törvény az adatszerző tevékenységről szóló rész kialakításával kiemelte az adatgyűjtést a nyomozás köréből, ezzel lehetőséget biztosít az ügyészség számára arra, hogy az adatkérést és az adatgyűjtést meghatározott célból a bírósági eljárásban is alkalmazza. Az ügyészség a vádemelést követően kizárólag a bizonyítási indítványai megtétele, a bizonyítási eszköz felkutatása és biztosítása érdekében végezheti a törvényben meghatározott adatszerző tevékenységet.

Adatgyűjtéssel az ügyészség, a nyomozó hatóság, és az előkészítő eljárást folytató szervek olyan kevésbé formalizált tevékenységet folytathatnak, amelynek célja elsősorban a bűncselekmény gyanújának megállapítása, illetve annak tisztázása, hogy vannak-e bizonyítási eszközök, és azok hol találhatók.

A törvény felsorolja az adatgyűjtés lehetséges formáit, amely intézkedésekről feljegyzést kell készíteni. A törvény egyértelművé tesz, hogy az adatgyűjtésről készült feljegyzésbe foglalt nyilatkozat bizonyítékként akkor használható fel, ha arra nézve a nyilatkozatot tevőt terheltként, vagy tanúként kihallgatták.

A 268-270. §-hoz

A törvény az adatszerző tevékenységről szóló részben, az egyéb adatszerző tevékenység alcím alatt helyezi el azon eljárási cselekményeket, amelyek önmagukban is összetettebb jogintézménynek tekinthetők, így például a körözés és a szaktanácsadó közreműködésére vonatkozó szabályokat.

A körözést illetően a törvény tartalmilag nem tér el a hatályos szabályozástól, ugyanakkor áttekinthetőbb szerkezetbe foglalja a vonatkozó szabályozást.

Egyéb adatszerző tevékenységként határozza meg a törvény azon intézkedéseket is, amelyek az adatkérés és az adatgyűjtés jellemzői mellett sajátos elemekkel is rendelkeznek. A büntetőeljárás során az ügyészség, a nyomozás során a nyomozó hatóság, illetve az előkészítő eljárást folytató szervek a bűnügyi és rendészeti biometrikus adatok nyilvántartásából adattovábbítást kérhetnek, az arcképelemzési nyilvántartás vezetéséért és az arcképelemző rendszer működtetéséért felelős szerv arcképelemző tevékenységét vehetik igénybe, illetve a Schengeni Információs Rendszerben rejtett ellenőrzésre irányuló figyelmeztető jelzés elhelyezését rendelhetik el.

A törvény megtartja a szaktanácsadó közreműködésének intézményét. A szaktanácsadó egy adott, a törvényben tételesen meg nem határozott kérdést illetően szakértelemmel rendelkező személy. A szaktanácsadó olyan személy, aki szaktudásával segíti a büntetőeljárás során eljáró szervek tevékenységét, ha a bizonyítási eszközök felderítéséhez, felkutatásához, megszerzéséhez, összegyűjtéséhez vagy rögzítéséhez különleges szakismeret szükséges. A szaktanácsadó tájékoztató jellegű információkkal pótolja az őt igénybe vevő szervek szakértelmét.

A törvény a szaktanácsadó igénybevételét - ahogyan eddig is - a terhelt vallomásának műszeres ellenőrzése esetén kötelezővé teszi, mivel az olyan szakmai közreműködést igényel, amely nem igazságügyi szakértői kompetencia. A törvény továbbra sem tekinti a szaktanácsadó közléseit - az igazságügyi szakértőtől eltérően - külön nevesített bizonyítási eszköznek. A törvény ugyanakkor rendezi azt a gyakorlatban vitatott kérdést is, hogy a szaktanácsadó a szabad bizonyítás rendszerébe miként illeszkedhet. A szaktanácsadó a közreműködésével elvégzett eljárási cselekményről tanúvallomást tehet, amely ekként közvetett bizonyítékot szolgáltató bizonyítási eszközként értékelhető.

Szaktanácsadó közreműködését az ügyészség, a nyomozó hatóság és az előkészítő eljárás során a leplezett eszközök alkalmazására feljogosított szerv veheti igénybe. E szervekkel való együttműködése miatt a szaktanácsadóra alkalmazni kell az ügyész, illetve a nyomozó hatóság tagja kizárásának szabályait is. A szaktanácsadó közreműködéséről jegyzőkönyvet vagy feljegyzést kell készíteni.

NYOLCADIK RÉSZ

A KÉNYSZERINTÉZKEDÉSEK

XLIII. Fejezet

A kényszerintézkedések alkalmazásának általános szabályai

A 271-272. §-hoz

A törvény rögzíti a 2. § (3) bekezdésében az általános rendelkezések között megjelenő, az alapvető jogok korlátozásával kapcsolatban a szükségesség és az arányosság, valamint a fokozatosság elvét. A törvény külön kiemeli, hogy a fokozatosság és arányosság érvényesülése azt is magában foglalja, hogy kényszerintézkedés alkalmazására csak akkor kerülhet sor, ha az elérni kívánt cél más eljárási cselekmény, azaz kényszerintézkedés alkalmazása nélkül nem biztosítható.

A törvény átveszi a házkutatás, a lefoglalás és a motozás jelenlegi, közös szabályait, valamint a bíróság, az ügyész és a nyomozó hatóság eljárási cselekményeinek hatályos, általános szabályai közül a magánélet, illetve az egyes alapvető és más jogok védelmét biztosító rendelkezéseket. A házkutatás, a lefoglalás és a motozás közös, garanciális rendelkezései közül a többi kényszerintézkedés esetében is alkalmazható szabályokat kiterjeszti valamennyi kényszerintézkedésre.

A törvény minden kényszerintézkedés esetében lehetővé teszi, hogy a bíróság és az ügyészség az általa elrendelt kényszerintézkedést a nyomozó hatóság közreműködésével hajtsa végre.

Az egyértelmű elhatárolások érdekében a törvény bevezeti a kényszerintézkedések felosztását annak megfelelően, hogy az adott kényszerintézkedés elsősorban a személyi szabadságot vagy a vagyoni jogokat érinti-e.

A 273. §-hoz

A törvény e szabályok között helyezi el a tetten ért elkövető elfogását lehetővé tevő rendelkezést, mert egyrészt a konkrét esetben ez időben megelőzi az őrizet elrendelését, másrészt a kényszerintézkedésekhez hasonlóan ez is a személyi szabadság korlátozásával jár.

XLIV. Fejezet

Az őrizet

A 274-275. §-hoz

A törvény alapvetően megtartja az őrizetbe vétel jelenlegi szabályait.

A büntetőeljárásról szóló 1973. évi I. törvény 91. § (1) bekezdés a) pontja az előzetes letartóztatás különös okain felül őrizetbe vételi okként szabályozta azt az esetet is, hogy a tetten ért elkövető személyazonossága nem állapítható meg. Ennek újbóli törvényi szabályozását valósítja meg a törvény. Számos külföldi eljárási kódex is tartalmazza ezt a rendelkezést őrizetbe vételi, illetve letartóztatási okként. Ezen ok ismételt bevezetését az is indokolja, hogy különösen nem magyar állampolgárságú terhelt esetén ütközhet nehézségekbe a személyazonosság megállapítása személyazonosításra alkalmas hatósági igazolvány hiányában vagy abban az esetben, ha az ilyen igazolvány hamis, illetve hamisított. Ilyenkor az őrizet lehetővé teszi, hogy annak időtartama alatt a terhelt a büntetőeljárást folytató nyomozó hatóság vagy ügyészség rendelkezésére álljon, amíg a hatóság tisztázza a terhelt személyazonosságát.

Az őrizet határidejére is vonatkozik a határidők számítására vonatkozó azon általános szabály, hogy az órákban megállapított határidőt egész órákban kell számítani, és az azon percben végződik, amelynek száma a kezdőpercnek megfelel. Ezáltal elkerülhetővé válik az a gyakorlatban számos nehézséget és indokolatlan eltérést eredményező helyzet, hogy a hatályos rendelkezés szerint az az eset is egész órának számít, ha a terhelt őrizetét az adott óra első percében rendelik el és az is, ha az adott óra utolsó percében.

Míg a hatályos szabályozás az előzetes letartóztatás elrendelésének valószínűsége esetén teszi lehetővé a terhelt őrizetének elrendelését, a törvény a személyi szabadságot korlátozó kényszerintézkedések új rendszerének megfelelően akként fogalmaz, hogy ennek többek között akkor van helye, ha a terhelttel szemben személyi szabadságot érintő bírói engedélyes kényszerintézkedés elrendelése valószínűsíthető. Ehhez igazodik az őrizet tartamának meghatározása is. A törvény ezzel választ nyújt a hatályos rendelkezések alapján kialakult ellentmondásos gyakorlatra is, és egyértelműen szabályozza, hogy a bíróság az őrizetben lévő terhelt vonatkozásában dönt a személyi szabadságot érintő valamennyi bírói engedélyes kényszerintézkedés elrendelésének indokoltságáról, szükségességéről.

A hatályos rendelkezésekkel egyezően a terhelt őrizetbe vételére egy büntetőeljárás során, változatlan körülmények között csupán egy esetben kerülhet sor. Új körülménynek kell tekinteni különösen, ha a terhelt szabadlábra kerülését követően a személyi szabadságot érintő bírói engedélyes kényszerintézkedések elrendelésének új okával kapcsolatos adatok merülnek fel, vagy ha az őrizetbe vételt a terhelt szabadlábra kerülését követően megvalósított magatartása indokolja, akár egy korábban már értékelt különös ok tekintetében. E rendelkezés továbbá nyilvánvalóan nem korlátozza a terhelttel szemben indult más büntetőeljárásban az őrizet elrendelését.

Ha az őrizet elrendeléséről a nyomozó hatóság döntött, az ügyészség tájékoztatása a hatályos rendelkezéseknek megfelelően továbbra is kötelező. A 274. § (2) bekezdése, valamint 442. § (2) bekezdése alapján a törvény egyértelművé teszi, hogy a tárgyaláson rendzavarást elkövető személy őrizetbe vételére csak abban az esetben kerülhet sor, ha a rendzavarás büntetőeljárás alapjául szolgáló cselekményt, azaz bűncselekményt valósít meg, és e bűncselekmény szabadságvesztéssel büntetendő. Tekintettel arra, hogy ebben az esetben a bíróság lényegében a rendzavarást elkövető személy őrizetbe vételével indítja meg a büntetőeljárást, így az őrizetbe vételről az eljárás lefolytatására hatáskörrel és illetékességgel rendelkező ügyészséget kell értesíteni, annak érdekében, hogy a büntetőeljárás lefolytatásáról gondoskodhasson.

Az őrizet elrendelését követően a terheltnek joga van ahhoz, hogy az eljáró hatóság az általa megjelölt személyt késedelem nélkül értesítse az őrizet elrendeléséről és a fogva tartás helyéről. A hatályos szabályozásban megjelenő jogosultságot az Európai Parlament és a Tanács 2013/48/EU számú a büntetőeljárás során és az európai elfogatóparancshoz kapcsolódó eljárásokban ügyvédi segítség igénybevételéhez való jogról, valamint valamely harmadik félnek a szabadságelvonáskor történő tájékoztatásához való jogról és a szabadságelvonás ideje alatt harmadik felekkel és a konzuli hatóságokkal való kommunikációhoz való jogról szóló irányelve is érdemben szabályozza. Az irányelv rendelkezéseinek történő megfelelés érdekében a törvény a hatályos szabályozás rendelkezéseit pontosítja. Így külön nevesítve lett, hogy a terhelt értesítéssel kapcsolatos joga az értesítéssel összefüggésben megjelölt személy vonatkozásában a büntetőeljárás eredményessége, vagy más személy védelme érdekében korlátozható. Hangsúlyozni kell, hogy e korlátozás nem abszolút jellegű, arra, csak a terhelt által megjelölt személy vonatkozásában kerülhet sor. Erre figyelemmel az értesítés korlátozása esetén a terhelt más személyt jelölhet meg, akinek az értesítését kéri. E korlátozás azonban nem járhat azzal, hogy a hatóság az értesítéssel oly mértékben késlekedjen, hogy az értesítésre nyolc órán belül ne kerüljön sor. Ezért a terhelt számára abban az esetben nyílik meg a hatóság intézkedésével szemben a jogorvoslat lehetősége, ha a hatóság a terhelt által megjelölt valamennyi személy értesítését megtagadja, és ezért az értesítésre az őrizet elrendelését követő nyolc órán belül nem kerül sor.

XLV. Fejezet

A személyi szabadságot érintő bírói engedélyes kényszerintézkedések általános szabályai

A 276-279. §-hoz

Utalva a 2. § alapvető rendelkezésére, a szükségesség és arányosság elvének érvényesülése végett nem lehetséges elkerülni a személyi szabadságot érintő bírói engedélyes kényszerintézkedések olyan átalakítását, amely biztosítja, hogy szabadságelvonásra vagy szigorúbb kényszerintézkedésre mindig csak a legvégső esetben kerülhet sor.

Az általános rész kialakításával a törvény hangsúlyozza, hogy a kényszerintézkedés elrendelésekor nem a letartóztatástól történő esetleges eltérésről kell döntést hozni, szemben a hatályos szabályozás alapvetően előzetes letartóztatás központú megközelítésével. A kényszerintézkedések új rendszerének kialakítása egyértelművé teszi, hogy a kényszerintézkedéssel kapcsolatos döntés alapja az azt megalapozó általános és különös okok fennállása, vagy hiánya. A kényszerintézkedés nevesített formájának meghatározására ezt követően, a kényszerintézkedéssel elérni kívánt egyedi cél(ok), a bűncselekmény jellege, valamint a terhelt személyi körülményei alapján kerülhet sor.

Sem joggyakorlati igény, sem a nemzetközi gyakorlat nem indokolja a kényszerintézkedés általános okainak megváltoztatását. Ennek ellenére a törvény a joggyakorlatnak megfelelően egyértelművé teszi azt a követelményt, hogy a vádemelést megelőzően a kényszerintézkedés elrendelésének feltétele a személyre szabott megalapozott gyanú fennállása, amelyet az eljáró bíróságnak vizsgálnia kell. A vádemelést követően a megalapozott gyanú a terhelt vonatkozásában nem értelmezhető, ugyanakkor nyilvánvaló, hogy az eljárás ezen szakaszában a kényszerintézkedés elrendelésére, illetve fenntartására a törvénynek megfelelő vád alapján kerülhet sor, vagyis a törvényben szereplő „vádat emeltek” feltétel nem pusztán alaki követelmény. A törvény a fokozatosság elvét a kényszerintézkedés általános feltételei közé építette be, ezzel is hangsúlyozva ennek az alapvető rendelkezésnek a kiemelt szerepét.

A törvény a különös okok rendszerét is átalakította. Továbbra is megtalálható a kényszerintézkedés három fő indoka: a szökés, elrejtőzés veszélye, a bizonyítás megnehezítésének, megakadályozásának veszélye, valamint a bűnismétlés veszélye. E kategóriákon belül a törvény megkülönböztet ténybeli, és megalapozott feltételezésen alapuló okokat.

Ki kell emelni, hogy a terhelt tárgyaláson történő jelenlétének átalakulása nem eredményezheti a szökés, elrejtőzés veszélyének elenyészését. A büntetőeljárásban a terhelt elérhetősége a konkrét jelenlététől függetlenül elengedhetetlen, így ennek biztosítása továbbra is indokául szolgálhat személyi szabadságot érintő kényszerintézkedés elrendelésének.

A törvény a bizonyítás meghiúsításának, megnehezítésének vagy veszélyeztetésének módjain annyiban változtat, hogy a bizonyítást megnehezítő cselekmények között nem csak a tanú említésére kerül sor. A bizonyítás megnehezítése felmerülhet a büntetőeljárásban résztvevő bármely személy (például szakértő, segítő), vagy a büntetőeljárásban még részt nem vevő személy esetében is (például a tanúként vagy terheltként még ki nem hallgatott személy). A törvény a személyekkel összefüggésben két magatartást nevesít: a megfélemlítést és a jogellenes befolyásolást. A megfélemlítés minden esetben jogellenes, és akár bűncselekmény elkövetését megvalósító magatartás, ezért személyi szabadságot érintő kényszerintézkedés alapjául szolgálhat. A befolyásolás ugyanakkor nem szükségszerűen ellentétes a büntetőeljárással, illetve annak céljával, vagy irányul a bizonyítás megnehezítésére, meghiúsítására. A törvény alapján kényszerintézkedés elrendelésére kizárólag jogellenes, azaz tiltott cselekményt megvalósító magatartás esetén kerülhet sor. E körben így a kényszerintézkedés indokának kettős mércéje érvényesül, a befolyásolásnak egyrészt a bizonyítás megnehezítését, meghiúsítását kell célozni, másrészt jogellenesnek kell lenni. A törvény nem határozza meg a befolyásolással érintett személyi kört, így az előbb kifejtettekhez hasonlóan a jogellenes befolyásolás címzettje az ügyben részt vevő terhelt, vagy a még részt nem vevő elkövető is lehet. Ki kell emelni, hogy a törvény ezzel nem kívánt változtatni a hatályos szabályozás alapján kialakult következetes és helytálló joggyakorlaton, amely szerint nem tekinthető jogellenes befolyásolásnak, így nem alapozhat meg kényszerintézkedést önmagában az a körülmény, hogy a terheltek a védekezésüket egyeztetik, egyeztethetik. E magatartás - jogellenesség hiányában - a terhelti védekezési stratégia megengedett része. Amennyiben e magatartás már jogellenessé válik, így különösen, amikor a terhelt anyagi előnyökkel befolyásolja társát, vagy a befolyásolás hamis vádat megvalósító védekezés előterjesztésére irányul, úgy e magatartás már a kényszerintézkedés elrendelésének indokául szolgálhat.

A törvény a bűnismétlés veszélye esetén egyértelművé teszi, hogy az újabb bűncselekmény elkövetése csak abban az esetben képezheti a kényszerintézkedés elrendelésének ténybeli alapját, ha a terhelt azt a korábbi gyanúsítotti kihallgatását követően - tehát a büntetőeljárás és annak tartalma teljes ismeretében - követte el, és az újabb cselekmény miatt is gyanúsítotti kihallgatására került sor. Hangsúlyozni kell ugyanakkor, hogy a tényként nem értékelhető esetekben, így például ha a bűncselekményeket a gyanúsítotti kihallgatását megelőzően követte el, a körülmények alapjául szolgálhatnak ugyanazon ok, a bűnismétlés megalapozott feltételezése megállapításának.

A törvény az általános és különös okokat követően rendelkezik a személyi szabadságot érintő bírói engedélyes kényszerintézkedések egyes formáiról, és alkalmazásuk feltételeiről. A törvény egyértelművé teszi, hogy a távoltartás intézménye nem alkalmas a terhelt jelenlétének biztosítására, és a bűnismétlés megakadályozására is csupán a sértett vonatkozásában értelmezhető. A bűnügyi felügyelet átalakításával egy olyan rugalmas eszköz került kialakításra, amely valamennyi cél elérésére alkalmas lehet. Ez az elhatárolás azonban nem jelenti a távoltartás alkalmazhatóságának érdemi korlátozását. A kényszerintézkedések új rendszerében a távoltartás és a bűnügyi felügyelet egymás mellett is elrendelhető. Amennyiben tehát a távoltartás ugyan indokolt és célszerű lenne, azonban önmagában nem elegendő, mert például a kényszerintézkedés elrendelését a terhelt jelenlétének biztosítása is indokolja, úgy a távoltartás elrendelése nem kizárt. Ilyen esetben a távoltartással elérhető célok biztosítása érdekében távoltartás, a terhelt jelenlétének biztosítása végett pedig ezzel párhuzamosan bűnügyi felügyelet elrendelésére kerülhet sor.

A legsúlyosabb kényszerintézkedés továbbra is a letartóztatás marad, amelyre azonban csak akkor kerülhet sor, ha a törvényben megjelölt tárgyi vagy személyi körülmények alapján a kényszerintézkedés céljainak biztosítására a távoltartás, illetve bűnügyi felügyelet nem alkalmas.

Végezetül az előzetes kényszergyógykezelés célja, jellegénél fogva, kizárólag a bűnismétlés megakadályozása lehet.

A törvény a személyi szabadságot érintő bírói engedélyes kényszerintézkedések általános szabályai között rendezi az elrendeléssel, megszüntetéssel, megszűnéssel kapcsolatos szabályokat, amelyek valamennyi esetben alkalmazhatók.

Az elrendeléssel összefüggésben a törvény egyértelműen szabályozza, hogy a bíróság a személyi szabadságot érintő bírói engedélyes kényszerintézkedés elrendelésére irányuló indítványtól mennyiben térhet el. Tekintettel a bíróság indítványhoz kötöttségére, főszabálynak lehet tekinteni, hogy a terhelt számára hátrányosabb kényszerintézkedés elrendelésére, illetve hátrányosabb magatartási szabályok meghatározására nem kerülhet sor. Ki kell emelni, hogy a bűnügyi felügyelet és a távoltartás esetén a törvény nem kíván rangsort felállítani, mert ezen intézmények esetén a valódi tartalmat az elrendelés során meghatározott magatartási szabályok jelentik. A távoltartás és a bűnügyi felügyelet rugalmas kialakítása, illetve alkalmazása érhető tetten abban is, hogy e két intézmény egymással lényegében felcserélhető, illetve egymás mellett is szabadon alkalmazható. A távoltartás jellegére figyelemmel a rugalmas alkalmazhatóság korlátja, hogy a sértett által indítványozott távoltartás helyett bűnügyi felügyelet elrendelésére nem kerülhet sor, illetve az ügyész által indítványozott távoltartás esetén a bűnügyi felügyelet csak a távoltartás helyett, és csak enyhébb magatartási szabályok meghatározásával alkalmazható.

A törvény a függő jogi helyzet miatt nem teszi lehetővé, hogy a terhelt személyi szabadságot érintő bírói engedélyes kényszerintézkedés hatálya alatt legyen az eljárás felfüggesztése idején. Egyes felfüggesztési okoknak ugyanis nincs időbeli korlátja, mivel a felfüggesztés az ok megszűnéséig tart, továbbá a felfüggesztés időtartama alatt eljárási cselekményt általában nem végez, az eljárás tehát nincs folyamatban, illetve egyes eljárási cselekmények végzése kizárt. Így főszabályként a nyomozás során az eljárás felfüggesztése után a gyanúsított személyét közvetlenül érintő eljárási cselekmény nem végezhető. Méltánytalan lenne például, ha a terhelt letartóztatásban lenne azt követően, hogy Európai Bíróság előzetes döntéshozatali eljárását kezdeményezte. Ezen eljárás ugyanis hosszú ideig is tarthat. A törvény ezért a szükségesség és arányosság elvét szem előtt tartva úgy rendelkezik, hogy a személyi szabadságot érintő bírói engedélyes kényszerintézkedés hatálya megszűnik, ha az eljárást felfüggesztették.

XLVI. Fejezet

Távoltartás és bűnügyi felügyelet

A 280-295. §-hoz

A törvény a távoltartás jogintézményének jellegén nem kívánt érdemben változtatni. Lényeges kiemelni, hogy a távoltartás már nem csupán a sértett vonatkozásában rendelhető el, hanem olyan személy vonatkozásában is, akitől történő távolmaradás alkalmas lehet a kényszerintézkedéssel elérni kívánt cél - a bizonyítás megnehezítésének, meghiúsításának megakadályozása - biztosítására. A távoltartás elrendelése esetén a bíróság kötelező és fakultatív magatartási szabályokat állapít meg. A fakultatív szabályok meghatározásának célja, hogy a kötelező magatartási szabály érvényesülését elősegítse.

A törvény a bűnügyi felügyelet jogintézményében összevonja a jelenlegi lakhelyelhagyási tilalom és házi őrizet szabályait, valamint kiegészíti azokat az eltiltás, valamint a jelentkezési kötelezettség előírásának intézményével. A bíróság a kényszerintézkedés elrendelése során itt is kötelező és - az elérni kívánt cél biztosítására alkalmas - fakultatív magatartási szabályok megállapításáról rendelkezik.

A törvény jelentősen átalakítja az óvadék intézményét, amelyet új funkciójában a távoltartás és a bűnügyi felügyelet magatartási szabályainak megtartását biztosító intézkedések között szabályoz. Az óvadék új szabályozásának lényege, hogy óvadék megállapítására minden esetben bűnügyi felügyelet, távoltartás, vagy távoltartás és bűnügyi felügyelet együttes alkalmazása esetén, e kényszerintézkedések magatartási szabályainak megtartása érdekében kerülhet sor.

Az óvadék megállapítását a letartóztatás vagy más kényszerintézkedés hatálya alatt álló terhelt és védője indítványozhatja. Letartóztatás esetén az óvadék - mint többlet biztosíték - letételével enyhébb kényszerintézkedés elrendelése, más esetben pedig lényegét tekintve enyhébb magatartási szabályok megállapítása kezdeményezhető. Az óvadék alkalmazásának tulajdonképpen egyetlen korlátja, hogy távoltartás esetén enyhébb magatartási szabályok előírása végett nem kezdeményezhető, tekintettel arra, hogy ez ellentétes lenne a távoltartás intézményével az ezzel összefüggésben elérni kívánt céllal. Az óvadék megállapítása ugyanezen indokok mentén az előzetes kényszergyógykezelés esetén is kizárt.

A törvény egyértelműen szabályozza, hogy az óvadék letételére az azt megállapító határozat véglegessé válása után, három hónapon belül kerülhet sor, amelyet követően a bíróság rendelkezése kell az óvadékra figyelemmel megállapított rendelkezés alkalmazásához, így a terhelt szabadításához, vagy az enyhébb magatartási szabályok életbe lépéséhez.

Az óvadék elvesztésének szabályai az intézmény átalakulásának megfelelően változnak. Tekintettel arra, hogy az óvadék célja a magatartási szabályok megtartása, így az elvesztés lehetősége is ezzel függ össze. Ha a terhelt a kényszerintézkedés magatartási szabályait oly mértékben megszegi, hogy letartóztatásának elrendelésére kerül sor, úgy az óvadékot is elveszti. A kényszerintézkedések további általános - ugyanakkor magatartási szabályként elő nem írható - szabálya az is, hogy a terhelt tartózkodjon újabb bűncselekmény elkövetésétől. Ezért amennyiben a terhelt az óvadék letételét követően olyan cselekményt követ el, amely miatt letartóztatását elrendelik, úgy a letett óvadékhoz való jogát is elveszti.

Ugyancsak a távoltartás, illetve a bűnügyi felügyelet magatartási szabályainak megtartását biztosító intézkedés a terhelt mozgását nyomon követő technikai eszköz, amely intézmény a hatályos szabályozáshoz képest lényegében nem változott.

A törvény ugyanakkor magatartási szabályként írja elő a terhelt számára, hogy a technikai eszköz működtetésében működjön közre, így e kötelezettség megszegése a magatartási szabályok megszegéseként az általános szabályok szerint, a 293. § alapján szankcionálható.

Lényeges körülmény, hogy a technikai eszköz telepítésének feltételeit a bíróság az elrendeléskor a rendelkezésére álló adatok alapján tisztázza. Amennyiben az elrendelést követően, a telepítés során állapítható meg, hogy a telepítés feltételei nem biztosítottak, úgy a 293. § (1) bekezdése alapján a kényszerintézkedés tárgyában új döntést kell hozni.

A törvény a távoltartás jelenlegi korlátozott tartamát jelentősen átalakítja és azt a bűnügyi felügyelettel és a letartóztatással egységesen szabályozza. A vádemelés előtt a távoltartás és bűnügyi felügyelet határideje legfeljebb négy hónappal hosszabbítható meg, azzal, hogy a határidő meghosszabbítása egy éven túl is az elrendelő bíróság feladata. A vádemelést követően a kényszerintézkedés felülvizsgálatára hathavonta kerül sor. A törvény 291. § (3) bekezdése egyértelművé teszi, hogy ha a 290. § alapján a kényszerintézkedés elrendelésére, vagy fenntartására kerül sor, úgy a hat hónapos kötelező felülvizsgálati idő ettől az időponttól számítandó.

A távoltartás és a bűnügyi felügyelet részleges feloldására és módosítására vonatkozó szabályok érdemben nem változtak. A törvény ugyanakkor egyértelművé teszi, hogy részleges feloldásra a magatartási szabályoktól történő ideiglenes eltérés, módosításra a szabályok tartós vagy végleges megváltoztatása esetén kerülhet sor. További eltérés, hogy az ideiglenes eltéréssel kapcsolatos engedélyezés - a sértett indítványára elrendelt távoltartást kivéve - a vádemelés előtt az ügyészség feladata.

A törvény rendelkezik a kényszerintézkedés alatt álló terhelt idézéssel vagy értesítéssel kapcsolatos megjelenéséről, illetve arról, hogy ennek teljesítéséhez a távoltartás és a bűnügyi felügyelet részleges feloldása nem szükséges. Az intézmény alkalmazását a bíróság a kényszerintézkedés elrendelésekor kizárhatja, amely esetben a terhelt az idézésre vagy értesítésre csak a kényszerintézkedés részleges feloldása esetén jelenhet meg. A részleges feloldás nélküli megjelenés további feltétele, hogy a terhelt a kényszerintézkedést ellenőrző hatóságot a megjelenéséről előzetesen tájékoztatja, és a megjelenését utólag igazolja. Amennyiben a terhelt e kötelezettségeit megszegi, úgy az a magatartási szabályok megszegésének minősül, és a 293. § rendelkezései alapján szankcionálható.

A fent kifejtettek szerint a törvény külön szabályozza azt az esetet, ha az az elrendelést követően állapítható meg, hogy az enyhébb kényszerintézkedések végrehajtásának feltételei nem állnak fenn. Nevesített esetként szerepel a törvényben, ha a terhelt mozgását nyomon követő technikai eszköz nem telepíthető, de ilyennek tekinthető például az is, ha a bűnügyi felügyelettel érintett lakóhely lakhatatlan, vagy a felett nem az a személy rendelkezik, akinek a hozzájárulására figyelemmel a kényszerintézkedést elrendelték. Ezekben az esetekben a terhelt őrizetbe vételét követően a bíróság a személyi szabadságot érintő bírói engedélyes kényszerintézkedés tárgyában új határozatot hoz.

A törvény a magatartási szabályok megszegése esetén is a fokozatosságra törekszik, ezért a magatartási szabályok megszegésének szankciója elsődlegesen a rendbírság. A terhelt őrizetbe vételére, szigorúbb kényszerintézkedés elrendelésére, szigorúbb magatartási szabályok meghatározására, további biztosíték előírására, ennek megfelelően csak ismételt vagy súlyos szabályszegés esetén kerülhet sor. A terhelt kötelezettsége, hogy a bíróság, ügyészség vagy a nyomozó hatóság idézésére megjelenjen. Ez az eljárási kötelezettség általános, annak teljesítése nem kapcsolódik a kényszerintézkedéshez, így az magatartási szabályként nem értelmezhető. Ugyanakkor a büntetőeljárás hatékony lefolytatása érdekében indokolható, hogy a kényszerintézkedés hatálya alatt álló személyek esetén az idézéssel szembeni mulasztás következményei a kényszerintézkedéssel összefüggésben kerüljenek meghatározásra. Ennek megfelelően a törvény az idézés elmulasztását is a magatartási szabályok megszegésének megfelelően szabályozza, azzal, hogy e mulasztás, egyéb feltételek fennállása esetén, olyan súlyúnak is értékelhető, hogy ne csupán ismételt mulasztás esetén kerülhessen sor a terhelt őrizetbe vételére.

A távoltartás és a bűnügyi felügyelet megszüntetése, valamint a magatartási szabályok megváltoztatásával kapcsolatos rendelkezések közül ki kell emelni, hogy a megszüntetésre, illetve enyhébb magatartási szabályok alkalmazására irányuló indítvány elbírálását a bíróság mellőzi, ha az már okafogyottá vált, és mellőzheti, ha időközben olyan döntést hozott, amelyben az indítványban foglaltakról érdemben állást foglalt.

A törvény a távoltartás és a bűnügyi felügyelet rugalmas rendszeréhez igazodóan továbbá arról is rendelkezik, hogy az eljárás előrehaladásával, a felmerülő újabb körülményekkel összefüggésben a magatartási szabályokat a bíróság hivatalból enyhítheti, vagy az ügyészség indítványára szigoríthatja. Ezzel biztosított az is, hogy a bűnügyi felügyelet kezdeti szigorúbb magatartási szabályai folyamatosan, és rugalmasan enyhüljenek, ahogy azt a kényszerintézkedés alkalmazásával elérni kívánt cél, az eljárás alakulása, a terhelt magatartása megkívánja, illetve megengedi.

XLVII. Fejezet

A letartóztatás

A 296-300. §-hoz

A törvény a személyi szabadságot érintő bírói engedélyes kényszerintézkedések új rendszerének megfelelően e fejezetben már csupán a letartóztatás különös szabályait rendezi. A személyi szabadságot érintő bírói engedélyes kényszerintézkedések elrendelésének céljait, szabályait, valamint az egyes konkrét kényszerintézkedések tekintetében a letartóztatás alkalmazhatóságának különös feltételeit a XLV. Fejezet tartalmazza.

Mindezekre figyelemmel e fejezetben csupán a letartóztatás tartama, felső határa, végrehajtása, valamint a megszüntetésével kapcsolatos egyes kérdések kerültek szabályozásra.

A letartóztatás tartama, határideje a hatályos szabályokkal azonos módon került szabályozásra: a vádemelést megelőzően elrendelésére továbbra is egy hónapra kerülhet sor, majd határideje - az elrendeléstől számított egy évig - három hónappal hosszabbítható. A távoltartástól és a bűnügyi felügyelettől eltérően a letartóztatás egy éven túl legfeljebb két hónappal hosszabbítható meg. A vádemelést követően a fenntartás, felülvizsgálat szabályai lényegében a bűnügyi felügyelet szabályai szerint alakulnak.

A törvény az Emberi Jogok Európai Bíróságának ítélkezési gyakorlatára figyelemmel és azon elv érvényesítése érdekében, hogy a letartóztatás nem lehet előrehozott büntetés, a letartóztatás maximális időtartamát a törvényi büntetési tételek alapul vételével differenciálja. Így a letartóztatás legfeljebb

- egy évig tart, ha a terhelttel szemben három évnél nem súlyosabb,

- két évig tart, ha a terhelttel szemben öt évnél nem súlyosabb,

- három évig tart, ha a terhelttel szemben tíz évnél nem súlyosabb,

- négy évig tart, ha a terhelttel szemben tíz évnél súlyosabb

szabadságvesztéssel büntetendő bűncselekmény miatt van folyamatban eljárás.

E szabály alól csak szűk körben van kivétel, a négy éves felső határ nem érvényesül a legsúlyosabb, életfogytig tartó szabadságvesztéssel is büntethető bűncselekmények esetében, az ügydöntő határozhat kihirdetése után elrendelt vagy fenntartott letartóztatás esetén, ha a másod- vagy harmadfokú bíróság hatályon kívül helyező végzése elleni fellebbezés elbírálása iránti eljárás van folyamatban, vagy ha hatályon kívül helyezés folytán megismételt eljárás van folyamatban.

XLVIII. Fejezet

Az előzetes kényszergyógykezelés

A 301. §-hoz

A törvény a terhelt gyógykezelését is magában foglaló, a személyi szabadság elvonásával járó jogintézményre az előzetes kényszergyógykezelés megnevezést alkalmazza az ideiglenes kényszergyógykezelés elnevezés helyett. Ezzel a változtatással hangsúlyosabban kifejezésre jut az, hogy ez a kényszerintézkedés a büntetőjogi intézkedéshez, a kényszergyógykezeléssel szemben az ítélet jogerőre emelkedéséhez képest előbbre hozza a terhelt gyógyítását és szabadságától való megfosztását.

A törvény érdemben átveszi az ideiglenes kényszergyógykezelés hatályos szabályait, és azt illeszti be a személyi szabadságot érintő bírói engedélyes kényszerintézkedések közé az új kodifikációs rendszernek megfelelően.

Az előzetes kényszergyógykezelés vonatkozásában a személyi szabadságot hasonló mértékben korlátozó letartóztatás szabályait kell az e Fejezetben meghatározott eltérésekkel alkalmazni. Az előzetes kényszergyógykezelés elrendelésére hat hónapra kerülhet sor, amelyet a bíróság alkalmanként legfeljebb hat hónappal hosszabbíthat meg. Egy év elteltével - tekintettel a letartóztatás szabályaira - a hosszabbításról a törvényszék rendelkezik. A vádemelés után az előzetes kényszergyógykezelés tartamára és felülvizsgálatára a letartóztatás szabályai az irányadóak.

XLIX. Fejezet

Kutatás, motozás

A 302. §-hoz

A törvény az eddig alkalmazott házkutatás elnevezést kutatásra változtatja. A terminológia megváltoztatása igazodik a kényszerintézkedés tartalmához, amely alapján a kutatás tárgya a helyiségek, a körülhatárolt helyek mellett a jármű és az információs rendszer is lehet. A törvény a leplezett eszközökről szóló részre figyelemmel határozza meg a kutatás tárgyát, azon helyek körét, amelyek nyílt kutatással vizsgálhatók. A kutatás célja a büntetőeljárás eredményes lefolytatása érdekében a lakás, az egyéb helyiség, a bekerített hely vagy a jármű átkutatása, ha megalapozottan feltételezhető, hogy az bűncselekmény elkövetőjének az elfogására, bűncselekmény nyomainak a felderítésére, bizonyítási eszköz megtalálására, elkobozható, illetve vagyonelkobzás alá eső dolog megtalálására vagy információs rendszer, illetve adathordozó átvizsgálására vezet. A kutatás a magán- és családi életet, az otthon tiszteletben tartásához fűződő jogot korlátozza, ily módon a kutatás a terhelten kívül más házijogát is korlátozhatja.

A 303. §-hoz

Változás, hogy a kutatás elrendelésére a bíróság, illetve az ügyészség mellett immár a nyomozó hatóság is saját hatáskörében jogosult. Ennek oka, hogy a Be. által alkalmazott azon szabályozás, amely a nyomozó hatóság által elrendelt házkutatást az ügyészség eltérő rendelkezésének hiánya esetén teszi lehetővé, egyrészt nem tekinthető egyértelmű szabályozásnak, másrészt nincs tekintettel a büntetőeljárások dinamikájára.

A védett helyiségek esetén (közjegyzői, ügyvédi iroda) a védett tevékenységgel összefüggő hivatásbeli titok megismerésére irányuló kutatást továbbra is csak a bíróság rendelheti el. A törvény a késedelmet nem tűrő esetekben lehetővé teszi a több jogintézménynél már alkalmazott utólagos engedélyezést. Azaz, ha a kutatást a bíróság utólag nem rendeli el, annak eredménye bizonyítékként nem használható fel.

A törvény a védett helyiségek köréből mellőzi az egészségügyi intézményeket. Ennek oka az, hogy egészségügyi adatokat nem csak egészségügyi intézmények kezelhetnek. Adatkéréssel az egészségügyi adatok továbbra is csak az ügyészség engedélyével szerezhetők be.

A 304-305. §-hoz

A kutatás elrendelésének alaki kellékeit és végrehajtását illetően nem tér el a Be. rendelkezéseitől.

A 306-307. §-hoz

A motozás a bizonyítási eszköz, az elkobozható, illetve a vagyonelkobzás alá eső dolog megtalálása céljából a motozás alá vont személy ruházatának és testének átvizsgálása. A motozás során a motozás alá vont személynél található bármely dolog is átvizsgálható. Motozást a terhelttel vagy az olyan személlyel szemben lehet elrendelni, akiről megalapozottan feltételezhető, hogy bizonyítási eszközt, elkobozható, illetve vagyonelkobzás alá eső dolgot tart magánál. A motozást az ügyész vagy a nyomozó hatóság rendeli el.

A kényszerintézkedés lényegi részletszabályainak megváltoztatása nem indokolt, a törvény a testüregek átvizsgálását illetően fogalmaz meg új szabályokat, nevezetesen azt csak orvos végezheti, és a vizsgálat során egészségügyi dolgozó is jelen lehet. A motozás nem történhet szeméremsértő módon.

A motozást a motozás alá vont személlyel azonos nemű személy végezheti, és azon csak azonos nemű személy lehet jelen. A törvény jelen esetben is csak késedelmet nem tűrő esetben és az érintett kérelmére teszi lehetővé a főszabályoktól való eltérést azzal, hogy a testüregek átvizsgálását végző orvos, a vizsgálat során közreműködő egészségügyi dolgozó és a motozás alá vont személy által megjelölt nagykorú személy a motozás alá vont személytől különböző nemű személy is lehet.

L. Fejezet

A lefoglalás

A törvény a lefoglalás szabályrendszerét úgy alakítja át, hogy az általános szabályokat követően, külön rendelkezik a lefoglalás speciális tárgyainak szabályairól, köztük az iratok és az elektronikus adatok lefoglalása esetén követendő eljárásról.

A 308. §-hoz

A lefoglalás célja a bizonyítási eszközök, illetve az elkobzás vagy a vagyonelkobzás alá eső dolgok mérlegelést nem tűrő biztosítása a büntetőeljárás eredményes lefolytatása érdekében. A lefoglalás tárgya csak ingó dolog, számlapénz, elektronikus pénz vagy elektronikus adat lehet.

A törvény kiemelt célkitűzése egy olyan büntetőeljárás kialakítása, amely a bűncselekményből eredő vagyon elkobzásának hatékonyságát javítja. E cél szellemében - a zár alá vétel opcionális és mérlegelhető szempontok alapján alkalmazható rendelkezéseinek meghagyása mellett - a lefoglalás kógens szabályrendszerének hatékonyabbá tétele indokolt. A törvény a lefoglalás tárgyainak körét a pénzforgalmi viszonyok fejlődéséhez igazodva kibővíti egyrészt az elektronikus pénzzel, másrészt a számlapénzzel, azaz a lefoglalás a köznapi nyelvben „bankszámlán lévő pénzként” jelölt pénzre is kiterjedhet. A számlapénz - a pénznek, mint fizetőeszköznek a közgazdaságtani, pénzügyi vagy más terminológiában nevesített megjelenési formáihoz hasonlóan - polgári jogi értelemben ugyan nem minősül pénznek, hiszen az a pénzintézetnél vezetett fizetési számla pozitív egyenlege, és ekként a pénzintézettel szemben fennálló követelés. A pénzforgalmi szokások megváltozása miatt azonban indokolt a pénzt mint a bűncselekmények elkövetésének tipikus célját egyfajta sui generis fogalomként kezelni. A pénzintézet a készpénz iránti követelésért - a teljesítés költségeit, adminisztrációs körülményeit ide nem értve - a számlakövetelés egyenlegének értékéig köteles helytállni, azaz a követelés dolognak minősülő készpénzzé „alakítható” és vissza. Ezen műveletek leegyszerűsítése és ezzel a bűncselekményből eredő vagyon biztosításának hatékonyabbá tétele érdekében a törvény a számlapénzt a polgári jogi fogalmától elszakítva pénzként kezeli.

A 309. §-hoz

A lefoglalást a bíróság, az ügyészség vagy a nyomozó hatóság rendeli el. A törvény ugyanakkor továbbra is fenntartja meghatározott dolgok, meghatározott hivatásokkal összefüggő bizonyítási eszközök lefoglalásának különleges garanciáit. A bíróság rendeli el a közjegyzői vagy ügyvédi irodában tartott, a közjegyzői vagy ügyvédi tevékenységgel összefüggő hivatásbeli titkot tartalmazó tárgyi bizonyítási eszköz lefoglalását. A vádemelés előtt az ügyész, azt követően a bíróság rendeli el a címzettnek még nem kézbesített postai küldemény, a címzettnek még nem továbbított, elektronikus hírközlési szolgáltatás során továbbítandó közlés vagy küldemény, illetve a sajtószabadságról és a médiatartalmak alapvető szabályairól szóló törvény szerinti médiatartalom-szolgáltató szerkesztőségében tartott tárgyi bizonyítási eszköz lefoglalását. A törvény a késedelmet nem tűrő esetekben a lefoglalás esetén is lehetővé teszi a több jogintézménynél már alkalmazott utólagos engedélyezést.

A 310. §-hoz

A törvény a lefoglalás korlátjaként több esetet határoz meg. Nem lehet lefoglalni a terhelt és a védő közötti közlést vagy küldeményt, illetve a védőnek az ügyre vonatkozó feljegyzését tartalmazó tárgyi bizonyítási eszközt. A törvényben meghatározott kivétellel nem lehet lefoglalni azt a tárgyi bizonyítási eszközt, amely a terhelt és a tanúvallomás megtagadására jogosult személy közötti közlést vagy küldeményt tartalmaz, illetve amelyeknek tartalmára a tanúvallomás megtagadható, ha azt a tanúvallomás megtagadására jogosult személy őrzi. Szintén nem lehet lefoglalni a foglalkozással összefüggő titoktartás alapján tanúvallomás megtagadására jogosult személynek a hivatali helyiségében őrzött iratot vagy elektronikus adatot. Ezen védett tárgyak lefoglalását akkor lehet rendelni, ha azok bűncselekménnyel szoros tárgyi vagy személyi kapcsolatban állnak, így a lefoglalandó tárgyi bizonyítási eszközre követték el a bűncselekményt, vagy az a bűncselekmény eszköze, a tanúvallomás megtagadására jogosult személy az üggyel kapcsolatban megalapozottan gyanúsítható tettességgel, részességgel, bűnpártolással, orgazdasággal vagy pénzmosással, a tanúvallomás megtagadására jogosult személy a lefoglalandó tárgyi bizonyítási eszközt önként átadja.

A 311-312. §-hoz

A törvény a lefoglalás tárgyától függően úgy határozza meg a végrehajtás lehetséges módjait, hogy a kényszerintézkedés végrehajtásának adott módja a gyakorlatban felmerülő helyzetek megoldásához igazodjon. A lefoglalás végrehajtásának módjáról az elrendelésről szóló határozatban kell rendelkezni. A lefoglalást főszabályként birtokba vétellel kell végrehajtani. A lefoglalás tárgyának az érintett őrizetében hagyása vagy a megőrzés más módon történő biztosítása csak valamely következő feltétel valamelyikének fennállása esetén választható: ha a dolog birtokba vételre nem alkalmas, a dolog vagy elektronikus adat birtokosának, kezelőjének azok használatához fűződő érdeke ezt indokolja, vagy más fontos ok ezt szükségessé teszi.

A 313-314. §-hoz

A jogkorlátozás arányosságának biztosítása érdekében indokolt egyértelmű rendelkezésként megjeleníteni az iratok eredeti példányának lefoglalására vonatkozó szabályokat. A szabályozás kialakítását a szükségesség-arányosság általános elvének érvényesítése határozta meg, annak hangsúlyozásával, hogy a kényszerintézkedés lehetőleg ne okozzon a célját jelentősen meghaladó hátrányt. Ezért rendelkezik úgy a törvény, hogy az irat eredeti példányát csak akkor kell lefoglalni, ha az elkobozható, vagyonelkobzás alá eső vagyonnal kapcsolatos jogcímet vagy az azzal való rendelkezési jogot igazol, a bűncselekmény nyomait hordozza, ha előre nem meghatározható vagy jelentős mennyiségű iratot kell átvizsgálni, vagy a bizonyítás sikeressége érdekében ez feltétlenül szükséges. Ha az eredeti iratra az eljárás során nincs szükség, arról a lefoglalást elrendelő technikai lehetőségeire, illetve a lefoglalt irat mennyiségére tekintettel a legrövidebb időn belül másolatot kell készíteni. Ilyen esetben az eredeti irat lefoglalása csak a másolat elkészítéséig, de legfeljebb két hónapig tarthat. Ha ez az eljárás érdekét nem veszélyezteti, a lefoglalt eredeti iratról a birtokosának a kérésére hiteles másolatot kell készíteni.

A védett tevékenységek körébe tartozó iratok lefoglalásának szabályozása tekintetében koncepcionális változtatás nem indokolt, a törvény csupán pontosító módosításokat vezet be. Ha az irat birtokosa, a védő vagy a képviselő álláspontja szerint annak tartalmára megtagadható a tanúvallomás és az irat tartalmának a megismeréséhez nem járul hozzá, az iratot, illetve az azt tartalmazó adathordozót lezártan bocsátja a nyomozó hatóság vagy az ügyészség rendelkezésére. Ilyen esetben a nyomozó hatóság, illetve az ügyészségi nyomozást folytató ügyészségi szerv tagja az irat tartalmát nem ismerheti meg. A nyomozó hatóság által folytatott nyomozás esetén az ügyészség, az ügyészség által folytatott nyomozás esetén a felettes ügyészség a lezárt irat, illetve adathordozó tartalmának megismerése után haladéktalanul dönt a lefoglalásról, vagy ha arra nem jogosult, a lefoglalás elrendelése iránt haladéktalanul indítványt tesz a bíróságnak. Ha az ügyészség vagy a bíróság a lefoglalást nem rendeli el, az irat sem a folyamatban lévő ügyben, sem más büntetőeljárásban bizonyítási eszközként nem használható fel. E rendelkezések célja azon tilalom megfogalmazása, amely alapján a nyomozást végző szervek jogszerűtlen intézkedés révén nem juthatnak információs előnyhöz.

A 315. §-hoz

Szintén a jogkorlátozás arányosságának biztosítása érdekében indokolt egyértelmű rendelkezésként megjeleníteni az elektronikus adatok lefoglalásának módszerét. Az elektronikus adat lefoglalását úgy kell végrehajtani, hogy az a büntetőeljárás céljából szükségtelen elektronikus adatra lehetőleg ne terjedjen ki, illetve az ilyen elektronikus adatot a lefoglalás a legrövidebb ideig érintse. A törvény az elektronikus adat lefoglalásának eddig rendeleti szinten szabályozott végrehajtási módjait is meghatározza és a technológiai műveletekre figyelemmel kiegészíti. A kényszerintézkedés arányosságának biztosítása és az egyéb érdekeltek érdekére figyelemmel a törvény fokozatosságot ír elő a lefoglalás végrehajtása során. Az elektronikus adatot tartalmazó információs rendszer vagy adathordozó akkor foglalható le, ha elkobozható, illetve vagyonelkobzás alá esik, ha tárgyi bizonyítási eszközként bír jelentőséggel, vagy ha a bizonyítás érdekében előre nem meghatározható vagy jelentős mennyiségű elektronikus adat átvizsgálására van szükség.

A lefoglalással okozható sérelem mérséklése érdekében, ha ez az eljárás érdekét nem veszélyezteti, információs rendszer vagy adathordozó lefoglalása esetén az elektronikus adattal rendelkezni jogosult kérésére másolatot kell készíteni az általa megjelölt elektronikus adatról.

A törvény a (2) bekezdéssel kialakította az úgynevezett virtuális vagyontárgyak biztosításának keretszabályait, amely alapján a decentralizált virtuális fizetőeszközök (mint pl. a bitcoin és az azonos technológiára épülő más virtuális valuták), valamint az elektronikus pénz egyes típusai a jövőben lefoglalás tárgyát képezhetik. A fizetésre használt elektronikus adat lefoglalását úgy is végre lehet hajtani, hogy az elektronikus adattal olyan műveletet végeznek, amely az érintettnek az elektronikus adat által kifejezett vagyoni érték feletti rendelkezési lehetőségét megakadályozza. A (2) bekezdés tehát kizárólag azon elektronikus adatra vonatkozhat, amely önmagában képvisel pénzértéket, és a vele végzett művelettel fizetés bonyolítható le. Azaz a fizetésre használt elektronikus adat nem azonos a törvényben használt számlapénz fogalmával.

A 316-317. §-hoz

A törvény az elektronikus adat megőrzésére kötelezést az elektronikus adatok lefoglalása körében szabályozza, a lefoglalással analóg kényszerintézkedésként. A kényszerintézkedés tartalmi elemeinek átalakítása nem volt indokolt, ezért a törvény megtartja a Be. vonatkozó rendelkezéseit.

A 318. §-hoz

A törvény a lefoglalt vagyon értékének megőrzésére több intézkedési lehetőséget nyújt. Ezek közül az egyik a lefoglalt dolog megváltásának lehetősége. Ha a dolog lefoglalására kizárólag vagyonelkobzás biztosítása érdekében került sor, és annak kiadása iránt megalapozott igényt nem jelentettek be, a dolgot megválthatja az, akitől a dolgot lefoglalták. A megváltás során kifizetett összeg a lefoglalt dolog helyébe lép. Ilyen esetben a vagyonelkobzást a dolog helyébe lépő ellenértékre kell elrendelni.

Annak érdekében, hogy a büntetőeljárás főbb kérdéseihez képest járulékos tényeket érintő bizonyítás az eljárás elhúzódását ne eredményezze, a törvény a megváltás rugalmas és egyszerű keretét határozza meg. A megváltás elfogadásáról és összegéről a vádirat benyújtásáig az ügyészség, azt követően a bíróság dönt. A megváltás összegeként a dolog becsült értékét kell megállapítani. A kezdeményezést el kell utasítani, ha a megállapított összeget az érintett vitatja, ha a megváltás összegének a megállapítása az eljárás elhúzódását eredményezné, vagy az aránytalan költséggel járna. A megváltás kezdeményezésének elutasítása ellen nincs helye jogorvoslatnak.

A 319. §-hoz

A kényszerintézkedések általános szabályainak nagyobb hangsúlyt adva, az (1) bekezdés a lefoglalásról rendelkezni jogosultak számára előírja a lefoglalás indokoltságának vizsgálatát, a lefoglalás haladéktalan megszüntetését, illetve az értékesítés kezdeményezését, ha ezek feltételei fennállnak.

A törvény megtartja a vagyonkezelés körébe tartozó jogintézményként a lefoglalt dolog értékesítését is, azonban a szabályozásában az eljárás gyorsítása érdekében módosításokat hajt végre. Ilyen változás, hogy a vádemelés előtt, a gyors döntést igénylő helyzetekben a lefoglalt dolog értékesítését a bíróság mellett az ügyészség és a nyomozó hatóság is elrendelheti. Az ügyészség és a nyomozó hatóság e rendelkezése ellen felülbírálati indítvány terjeszthető elő, amelynek elbírálása az értékesítés végrehajtására nézve halasztó hatályú. E szabályok alapján az előzetes értékesítésre az eddigieknél gyorsabban kerülhet sor, ugyanakkor a módosítás a vagyoni jellegű kényszerintézkedéssel érintettet sem fosztja meg a bírósági jogorvoslattól.

A törvény a lefoglalt dolog értékesítésének négy nevesített esetét a Be.-vel azonosan határozza meg a (3) bekezdésben. Az értékesítés általános feltételeit a (2) bekezdés határozza meg, szintén a Be.-vel egyezően. A törvény újítása, hogy az egyik általános feltételtől eltérést engedve, az értékesítés egy opcionális esetét is bevezeti a (4) bekezdésben. Ha a lefoglalt dologgal kapcsolatban bejelentettek megalapozott igényt és az értékesítéshez a megalapozott igényt bejelentő személy hozzájárult, a lefoglalt dolog értékesítése elrendelhető.

A 320. §-hoz

A kényszerintézkedésekre vonatkozó általános rendelkezések alapján a lefoglalás csak a szükséges ideig tarthat, így meg kell szüntetni, ha arra az eljárás érdekében már nincs szükség, vagy ha a büntetőeljárást befejezték.

Ha a lefoglalt dolog értéktelen, és arra senki sem tart igényt, azt a lefoglalás megszüntetése után meg kell semmisíteni. Ha pedig a lefoglalt dolog birtoklása jogszabályba ütközik, vagy a közbiztonságot veszélyezteti, a bíróság a lefoglalás megszüntetése helyett a lefoglalt dolog elkobzásáról határoz.

A 321-322. §-hoz

A törvény átalakítja a lefoglalás megszüntetésekor a lefoglalt dolgok kiadásának eljárásrendjét. A dolgot annak kell kiadni, aki a bűncselekmény elkövetésekor annak tulajdonosa volt és tulajdonjogával kapcsolatban észszerű kétség nem merül fel. A változtatás eredményeként - ha az egyben nem képezi a büntetőeljárás fő kérdéseinek körét - a lefoglalás megszüntetésekor nem szükséges a tulajdoni viszonyok kétséget kizáró tisztázása. Ezzel a tulajdonjog igazolása elsődlegesen az igénylő feladata. Ha olyan személy sincs, akinek az igényét kétségek nélkül el lehetne fogadni, a dolgot annak kell kiadni, akitől lefoglalták, tekintet nélkül arra, hogy az a személy a terhelt-e. E szabály alól két kivételt határoz meg a törvény.

Ha a terhelttől lefoglalt dolog kétségtelenül mást illet, és ennek a személynek a kiléte nem állapítható meg, a dolog a bíróság határozata alapján az állam tulajdonába kerül. Ha az ilyen személy kiléte utóbb mégis tisztázódik, az érintett a dolog kiadását vagy az értékesítésből származó ellenértékét igényelheti, ám erről már a polgári perrendtartásról szóló törvény szerint hatáskörrel és illetékességgel rendelkező bíróság határozhat.

A másik kivételként a törvény megtartja a lefoglalt dolog visszatartásának intézményét. A terheltnek kiadandó dolgot a vele szemben megállapított pénzbüntetés, vagyonelkobzás, bűnügyi költség vagy polgári jogi igény biztosítására vissza lehet tartani, erről az ügydöntő határozatban kell rendelkezni.

A 323. §-hoz

A törvény a Be. rendelkezéseinek megfelelően megtartja a lefoglalt dolog visszatartásának intézményét.

LI. Fejezet

Zár alá vétel

A törvény a vagyoni jogokat korlátozó kényszerintézkedések szabályait egymáshoz közelíti. Ennek szellemében a törvény a zár alá vétel esetén is kialakítja a lefoglalásnál már ismert, vagy ott is újonnan bevezetett intézkedési lehetőségeket.

A 324-325. §-hoz

A lefoglalás jelentette jogkorlátozáshoz képest a zár alá vétel továbbra is a kényszerintézkedés tárgya feletti rendelkezés jogát korlátozza. A törvény a polgári jogi fogalmi triász (dolog, jog, követelés) elemeire építve pontosítja a zár alá vétel tárgyainak körét, amelyek: a dolog, a számlapénz, az elektronikus pénz, a befektetési vállalkozásokról szóló törvényben meghatározott pénzügyi eszköz, bármely vagyoni értékű jog, vagy bármely más követelés.

A lefoglalással szemben a zár alá vétel elrendelése mérlegelés tárgyát képezi, arra akkor kerülhet sor, ha megalapozottan lehet tartani attól, hogy a vagyonelkobzás végrehajtását, illetve a polgári jogi igény kielégítését meghiúsítják.

A 326. §-hoz

A törvény egyik újításként megteremti az úgynevezett „kevert dolgok” zár alá vételének lehetőségét a vagyonelkobzás alá nem eső elemek megőrzése érdekében. Ha a vagyonelkobzás alá eső és a vagyonelkobzás alá nem eső vagyon elkülönítése időigényes, a zár alá vétel kiterjedése az utóbbira csak a vagyon megőrzését szolgálhatja. A kevert dolgok zár alá vétele a vagyon elkülönítéséig, de legfeljebb három hónapig tarthat.

A 327. §-hoz

A törvény a zár alá vétel elrendelésének szabályait átalakítja. A lefoglaláshoz hasonlóan biztosítja az ügyészség és a nyomozó hatóság számára a zár alá vétel elrendelését, amennyiben a cél a vagyonelkobzás biztosítása és az adott ügyben biztosítandó vagyoni érték a százmillió forintot nem haladja meg. Kizárólag a bíróság rendelheti el a kevert dolgok zár alá vételét, továbbá ha az elrendelés célja a polgári jogi igény vagy vagyonelkobzás jogcíme esetén százmillió forint feletti értékű vagyon biztosítása.

Az elrendelés körében végrehajtott módosítások miatt a késedelmet nem tűrő esetekben a törvény által több jogintézmény esetén alkalmazott eljárásrend követendő. Ha a zár alá vétel elrendelésére a bíróság jogosult és az elrendeléshez szükséges bírói határozat meghozatala olyan késedelemmel járna, amely a zár alá vétellel elérendő cél elérését veszélyeztetné, az ügyészség, illetve a nyomozó hatóság is elrendelheti a zár alá vételt. Ilyen esetben a bíróság határozatát utólag haladéktalanul be kell szerezni. Ha a zár alá vételt a bíróság utólag nem rendeli el, rendelkezik a zár alá vétel feloldásáról és késedelem nélkül intézkedik annak végrehajtása iránt. Garanciális szabály, hogy ha a zár alá vételt a nyomozó hatóság vagy az ügyészség rendeli el, határozataik ellen felülbírálati indítványnak lehet helye, amelyet a bíróság bírál el.

A 328. §-hoz

A törvény pontosítja és részletezi a Be. zár alá vétel végrehajtására vonatkozó szabályait. Ezzel a törvény egyértelműen meghatározza azt, hogy a vagyoni jogokat nyilvántartó, kezelő, a vagyon feletti rendelkezés lehetőségét közvetítő mely szervezetek kötelesek biztosítani a rendelkezés jogának felfüggesztését.

A 329. §-hoz

A törvény a lefoglalás körében szabályozott megváltással analóg módon lehetővé teszi a zár alá vett vagyon megváltását. Ha a zár alá vételt vagyonelkobzás biztosítása érdekében rendelték el és a zár alá vett vagyon rendelkezésre bocsátása iránt megalapozott igényt nem jelentettek be, a vagyon megváltását kezdeményezheti az, aki a zár alá vétel elrendelésekor a vagyon felett rendelkezni jogosult volt.

A 330-332. §-hoz

A kényszerintézkedés fenntartása csak addig indokolt, ameddig az a vagyonelkobzás vagy a polgári jogi igény biztosítása érdekében szükséges. Ezen eseteket illetően a törvény alapvetően nem változtat a Be. esetkörein, csupán kiegészítő rendelkezésként utal annak lehetőségére, ha a sértett vagy a magánfél kéri a zár alá vett vagyon rendelkezésére bocsátását ideiglenes intézkedésként.

LII. Fejezet

Vagyonkezelés a lefoglalás és a zár alá vétel során

A 333. §-hoz

A törvény újítása, hogy kialakítja a lefoglalt és zár alá vett vagyon kezelésének törvényes alapjait, olyan szabálykörnyezetet teremtve, amelyben a büntetőeljárás során eljáró szervek a károkozás kisebb kockázatával érhetik el céljaikat, és elérhetővé válik, hogy a vagyoni kielégítést szolgáló vagyontárgyak a büntetőeljárás gyakorta hosszabb tartama alatt se veszítsenek értékükből. A vagyonkezelés alapjának megteremtését az Alaptörvény és a polgári jog alaptételei mellett megköveteli a bűncselekmény elkövetési eszközeinek és az abból származó jövedelemnek az Európai Unión belüli befagyasztásáról és elkobzásáról szóló 2014/42/EU európai parlamenti és tanácsi irányelvnek való megfelelés kötelezettsége is.

A törvény az elkobzás és a vagyonelkobzás érdekében lefoglalt dolog vagy elektronikus adat, illetve a zár alá vett vagyon egységes megjelölése és a könnyebb szövegszerkesztés miatt bevezeti a bűnügyi vagyon kifejezést. A bűnügyi vagyon kezeléséről a lefoglalás, illetve a zár alá vétel során a rendes gazdálkodás szabályai szerint kell gondoskodni. A lefoglalt bizonyítási eszközök kezelése esetén természetesen a kriminalisztikai szempontok élveznek elsőbbséget, erre a törvény az értékesítés és a megváltás szabályai között is utal.

A lefoglalás és a zár alá vétel során gondoskodni kell arról, hogy a bűnügyi vagyon értéke a természetes mértéknél nagyobb arányban ne csökkenjen, ennek érdekében lehetőség nyílik a biztosított vagyonnal való rendelkezésre. Ennek korlátja, hogy csak olyan rendelkezés tehető, amelynek célja a bűnügyi vagyon értékének a megőrzése. A vagyonkezelés során tett intézkedés alapján átalakuló vagyontárgy az eredeti vagyontárgy helyébe lép, arra a lefoglalás és a zár alá vétel külön határozat nélkül kiterjed.

A 334. §-hoz

A bűnjelek mellett a hatékony vagyonkezelés biztosítása és a büntetőeljárás során eljáró hatóságok, illetve bíróságok feladatainak egyszerűsítése érdekében indokolt, hogy a bűnügyi vagyon kezelését egy arra szakosodott szerv lássa el, amely szakszerűen és időszerűen képes a vagyonkezelés körébe tartozó döntések meghozatalára. A bűnjel és a bűnügyi vagyon kezeléséért felelős szerv jogszabályban meghatározott feltételek esetén végzi a bűnügyi vagyon, illetve a lefoglalt bizonyítási eszközök nyilvántartását, tárolását, őrzését, és kezelését.

LIII. Fejezet

Elektronikus adat ideiglenes hozzáférhetetlenné tétele

A 335. §-hoz

Az elektronikus adat ideiglenes hozzáférhetetlenné tétele az elektronikus hírközlő hálózat útján közzétett adat feletti rendelkezési jogot korlátozza. Nem indokolt a szabályrendszer koncepcionális átalakítása, ezért a szabályozás a technikai lehetőségek tudomásulvételével és az Alaptörvényben meghatározott alapjogok legmesszemenőbb biztosításával nagyrészt olyan módosításokat hajt végre, amelynek célja a kényszerintézkedés alkalmazhatósága adminisztratív akadályainak leküzdése, az eljárás egyszerűsítése.

A törvény az elektronikus adat ideiglenes hozzáférhetetlenné tételének általános feltételrendszerén nem változtat. Elrendelni a bíróság jogosult akkor, ha az eljárás olyan közvádra üldözendő bűncselekmény miatt folyik, amellyel kapcsolatban elektronikus adat végleges hozzáférhetetlenné tételének van helye, és az a bűncselekmény folytatásának megakadályozásához szükséges. A kényszerintézkedés két eleme az elektronikus adat ideiglenes eltávolítása, és annak eredménytelensége esetén az elektronikus adathoz való hozzáférés ideiglenes megakadályozása.

A 336. §-hoz

A törvény pontosítja a kötelezett szolgáltatók körét, egyéb tekintetben nem változtat a Be. rendszerén. Az elektronikus adat ideiglenes eltávolítására az érintett elektronikus adatot kezelő, az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló törvényben meghatározott tárhelyszolgáltatást végző szolgáltatót kell kötelezni. A törvény pontosításával a hangsúly a szolgáltatás mibenlétére kerül.

A 337. §-hoz

Az elektronikus adathoz való hozzáférés ideiglenes megakadályozására abban az esetben kerülhet sor, ha az elektronikus adat ideiglenes eltávolítása nem vezetett eredményre, és a büntetőeljárás kábítószer-kereskedelem, kóros szenvedélykeltés, kábítószer készítésének elősegítése, kábítószer-prekurzorral visszaélés, új pszichoaktív anyaggal visszaélés, gyermekpornográfia, állam elleni bűncselekmény, terrorcselekmény vagy terrorizmus finanszírozása miatt van folyamatban és az adat e bűncselekményekkel van összefüggésben.

A törvény újításaként az elektronikus adathoz való hozzáférés ideiglenes megakadályozására már akkor is sor kerülhet, ha az eltávolításra kötelezett azonosítása lehetetlen, aránytalan nehézséggel járna, vagy ha az elektronikus adat ideiglenes eltávolítására vonatkozóan a külföldi hatóság jogsegély iránti megkeresésétől eredmény nem várható vagy a megkeresés aránytalan nehézséggel járna.

A bíróság a határozatával az elektronikus hírközlési szolgáltatókat kötelezi az elektronikus adathoz való hozzáférés ideiglenes megakadályozására. A kényszerintézkedés végrehajtását a Nemzeti Média- és Hírközlési Hatóság szervezi és ellenőrzi.

A 338. §-hoz

A törvény új rendelkezésként, egyfajta jelzésként szabályozza a címben nevesített szolgáltatók felhívását. Ha a büntetőeljárás érdekeit nem sérti, az ügyészség vagy a nyomozó hatóság az elektronikus adat ideiglenes hozzáférhetetlenné tételének elrendelését megelőzően felhívhatja az elektronikus adat önkéntes eltávolítása érdekében azt a sajtószabadságról és a médiatartalmak alapvető szabályairól szóló törvény szerinti médiatartalom-szolgáltatót, illetve a tárhelyszolgáltatást végző közvetítő szolgáltatót, amelyik képes megakadályozni az elektronikus adathoz való hozzáférést. Hangsúlyozni kell, hogy a felhívás teljesítése nem kötelező. Kizárólag olyan intézkedések megtételének esetleges szükségességére lehet felhívni a nevesített szolgáltatókat, amelyekre a vonatkozó ágazati jogszabályok alapján saját mentesülésük érdekében is lehetőségük van az általuk jogsértőnek tekintett elektronikus adatok esetén.

KILENCEDIK RÉSZ

ELŐKÉSZÍTŐ ELJÁRÁS

A 339-340. §-hoz

A bűnüldözési célú titkos információgyűjtés szabályainak büntetőeljárásba történő integrálása szükségessé tette egy, a nyomozást megelőző eljárási szakasz bevezetését. A törvény ezzel a büntetőeljárás megindítását az egyszerű gyanú szintjét el nem érő információk alapján is lehetővé teszi. Az előkészítő eljárás célja valamely bűncselekmény gyanújának megállapítása vagy éppen kizárása. Az előkészítő eljárás tehát csak akkor folytatható, ha a rendelkezésre álló adatok bűncselekmény gyanújának megállapítására nem elegendőek és megalapozottan feltételezhető, hogy az előkészítő eljárás lefolytatása alapján el lehet dönteni, hogy a bűncselekmény gyanúja fennáll-e.

Mivel ez a tevékenység átfedést mutathat olyan különleges tárgyú felderítő, illetve veszélyelhárító tevékenységekkel, mint a korrupció vagy a terrorizmus elleni küzdelem, a törvény a célszerűségi megfontolásokra is figyelemmel lehetővé teszi, hogy az előkészítő eljárást ne csak a büntetőeljárás lefolytatására hatáskörrel rendelkező ügyészség vagy nyomozó hatóság folytathasson, hanem az Rtv. alapján a hatáskörébe tartozó cselekmény miatt a rendőrség belső bűnmegelőzési és bűnfelderítési feladatokat ellátó szerve, valamint a terrorizmust elhárító szerve is.

A 341-342. §-hoz

A törvény tételesen meghatározza azon eszközrendszert, amelyet az előkészítő eljárás során eljáró szervek alkalmazhatnak. A Be. statikus részében részletezett eszközkatalógusnak csak azon elemei alkalmazhatók, amelyek igazodnak ezen eljárási szakasz funkciójához. Mivel az előkészítő eljárás csak a gyanú megállapításáig folytatható, ezért a leplezett eszközök közül nem alkalmazhatók azok, amelyek fogalmilag feltételezik valamely bűncselekmény gyanúját. A törvény az előkészítő eljárás korlátozott célja miatt korlátozza az adatszerző tevékenység folytatását is.

A 343. §-hoz

A törvény a Be.-hez hasonlóan továbbra sem alkalmazza a „célszemély” fogalmát azon személyi kör meghatározására, akikkel szemben a leplezett eszközök alkalmazhatók. A törvény a lehetséges érintettek meghatározásáról az előkészítő eljárás és a nyomozás szabályairól szóló részekben rendelkezik, figyelemmel ezen eljárási szakaszok sajátosságaira, céljaira.

Az előkészítő eljárás során bírói engedélyhez kötött leplezett eszközöket a bűncselekmény gyanújának megállapítása érdekében lehet alkalmazni. Ehhez igazodva azzal szemben lehet bírói engedélyhez kötött leplezett eszközt alkalmazni, aki a bűncselekmény elkövetőjeként szóba jöhet, illetve akiről megalapozottan feltehető, hogy a bűncselekmény elkövetőjeként szóba jöhető személlyel közvetlenül vagy közvetve kapcsolatot tart. Ez utóbbi kör esetén a törvény egyértelmű korlátozásokat határoz meg, így a tanúvallomás akadályai körében felsorolt személyi körök esetén csak kivételes feltételek teljesülése esetén alkalmazható bírói engedélyhez kötött leplezett eszköz. Nincs helye az eszközök alkalmazásának a minősített adat, a titoktartás körébe tartozó adatok, a médiatartalom-szolgáltatói tevékenységgel összefüggésben információt átadó személy megismerése céljából. E korlátozás azt jelenti, hogy a tanúvallomás akadályai körében meghatározott védett adatokat kezelő személlyel szemben más okból - a 343. § (1) bekezdés a) pontja alapján - lehetséges a leplezett eszközök alkalmazása, a törvény garanciarendszere tehát csak a speciális adatkört részesíti védelemben. A védelem teljes körű biztosítása érdekében az (1) bekezdés b) pontja alapján megszerzett védett adatok bizonyítási eszközként nem használhatók fel. Az (1) bekezdés b) pontja alapján az (1) bekezdés a) pontjában meghatározott személy hozzátartozójával szemben leplezett eszközt kizárólag az elkövetőként szóba jöhető személy hollétének, elérhetőségének megismerése céljából lehet alkalmazni. A Be.-vel egyezően a bírói engedélyhez kötött leplezett eszközök alkalmazásának nem akadálya, ha az kívülálló személyt elkerülhetetlenül érint.

A 344-347. §-hoz

Az előkészítő eljárás alapvetően legfeljebb hat hónapig tarthat. Azokban az esetekben, amikor az eljárás olyan bűncselekmények miatt van folyamatban, amelyek esetén bírói engedélyhez kötött leplezett eszközök alkalmazása is engedélyezhető, az eljárás 9 hónapig tarthat. Az előkészítő eljárást folytató szerv az előkészítő eljárást önállóan végzi, azonban az eljárási cselekményekről és a beszerzett adatokról az eljárás során rendszeresen tájékoztatja az ügyészséget. Ha az előkészítő eljárás során beszerzett adatok alapján megállapítható a bűncselekmény gyanúja, a nyomozást el kell rendelni.

A törvény biztosítja az eljárási szakaszok közötti gördülékeny átmenetet azzal, hogy ha az ügyben a nyomozást elrendelik, az előkészítő eljárásban alkalmazott bírói vagy ügyészi engedélyhez kötött leplezett eszközök alkalmazása újabb engedély indítványozása nélkül folytatható. Ebben az esetben az előkészítő eljárásban elrendelt, ügyészi, illetve bírói engedélyhez kötött leplezett eszközök határidejét az előkészítő eljárásban alkalmazott leplezett eszközök elrendelésének időpontját alapul véve kell megállapítani.

A törvény egyértelmű rendelkezésekkel jelöli ki az előkészítő eljárást folytató szervek felett törvényességi felügyeletet gyakorló ügyészség illetékességét, amelyet a vizsgált cselekményre épülő általános illetékességi szabályok határoznak meg, a cselekmény elkövetésének helyére vonatkozó adatok hiányában pedig az előkészítő eljárást folytató szervek székhelye.

Az előkészítő eljárás funkcióját alapvetően jellemző adatszerző tevékenység hatékonyságának javítása érdekében, a nehézkes szervezeti együttműködések helyett a törvény lehetővé teszi az ügyészség számára, hogy az általa folytatott eljárásban az előkésztő eljárás folytatására egyébként jogosult szerveket vegyen igénybe eljárási cselekmények végrehajtása céljából.

TIZEDIK RÉSZ

A NYOMOZÁS

LIV. Fejezet

Általános rendelkezések

A 348. §-hoz

A nyomozással összefüggésben a gyakorlatban felmerült és állandósodni látszó problémák két fő csomópont köré szerveződnek, egyrészt a nyomozó hatóság és az ügyészség viszonyára, az ehhez kapcsolódó felelősségi kérdéseket és eszközrendszert is ideértve, másrészt a nyomozás során beszerzett adatok, információk, bizonyítási eszközök bírósági eljárásban történő felhasználhatóságának kérdésére. E problémák gyökere a szocializmusban bevezetett, a büntetőeljárás tárgyalási szakaszával egyenértékű nyomozás elvéből fakadnak, amellyel előkészítése és elfogadása időpontját tekintve a Be. is megpróbált szakítani.

A törvény a nyomozásra vonatkozó Be.-beli szabályok alakulásának tapasztalatait leszűrve észszerű kompromisszumot vezet be egyik oldalról a megalapozott vádemelés és a bizonyítékok megőrzésének igénye, míg a másik oldalról azon igények között, amelyek a bizonyítás megkettőzését, illetve a bíróság általi bizonyítás formálissá tételét kívánják elkerülni.

A törvény a nyomozás szervezetrendszerével kapcsolatban is konszenzusra törekszik, nyilvánvalóvá teszi, hogy a személyi és tárgyi feltételeik következtében a nyomozó hatóságok a legalkalmasabbak a nyomozások szakszerű lefolytatására, ugyanakkor a nyomozó hatóság tevékenységét igazságszolgáltatási szerv, az ügyészség kontrollja alá helyezi. A törvényességi követelmények érvényesítésén túl a törvény ennek során figyelemmel van arra, hogy az állam büntetőjogi igényének kizárólagos érvényesítőjeként az ügyészség viseli a felelősséget a vádért, ezért a vád megalapozásába is szükségszerűen érdemi beleszólást kell számára biztosítani.

Az ismertetett főbb szempontok mellett a törvény tekintettel van arra is, hogy más típusú feladatokat követel meg egy ismeretlen bűncselekmény feltárása, mint egy megalapozottan gyanúsítható személy büntetőjogi felelősségének vizsgálata. Mindezen tényezők eredőjeként a törvény a nyomozásnak olyan rendszerét vezeti be, amelyben a személyre szóló megalapozott gyanú közlésétől függően a nyomozás felderítésre és vizsgálatra oszlik. Ezen belül címszavakban a felderítés a főszabály szerinti titkosságát megőrizve viszonylag kötetlen formával, elsősorban az adat- (és nem bizonyíték-) gyűjtésre koncentráltsággal, a nyomozó hatóság oldalán e körben rendelkezésre álló nagyobb szakismeret és apparátus miatt a nyomozó hatóság önállóságával és a törvényességi felügyeletet előtérbe helyező ügyészségi jogosítványokkal jellemezhető, míg a vizsgálat ügyészségi irányítás mellett a konkrét személlyel szembeni vádemelés, vagy egyéb ügyészségi intézkedés, illetve határozat eldöntésének vizsgálatára, illetve az ehhez szükséges bizonyítási eszközök beszerzésére irányul.

A törvény ezen hatékonysági megfontolásokból megszünteti a Be. szerinti elkülönült vádemelési szakaszt, illetve azt a vizsgálat részévé teszi és az ügyészség eljárásba történő legkésőbbi érdemi belépését is a gyanúsított eljárásbeli részvételének kezdetéhez köti, amellyel az eljárások mielőbbi, sok esetben konszenzusos befejezése is elérhetővé válik.

A törvény a párhuzamos eljárási rendek helyett az egyszerűbb és bonyolultabb ügyek közötti különbségtétel kulcsát is a felderítésre és vizsgálatra osztott nyomozás eredményes működtetésében látja, hiszen a kétféle szabályozás, továbbá az adott ügy megfelelő eljárásrendre utalásának és az eljárásrendek közötti áttérés a jogalkalmazás számára legalább a kezdeti időkben bizonytalanságot, továbbá állandósult jelleggel az adminisztratív terhek állandó megemelkedését eredményezné. Ezzel szemben a jogalkalmazásnak az adott ügy körülményeihez alkalmazkodó rugalmassága, a nyomozó hatóság és az ügyészség együttműködése képes lehet arra, hogy az egyszerűbb megítélésű ügyeket a kevésbé formális felderítés alapján nyomban befejezzék, vagy bíróság elé vigyék, miközben lehetőség lesz a bonyolult ténybeli és jogi megítélésű ügyek legaprólékosabb kivizsgálására is.

A törvény a felelősségi körök elhatárolása érdekében az ügyészség és a nyomozó hatóság között kétféle, egymástól elkülönülő viszonyrendszert vezet be. A felderítés során a nyomozó hatóság teljes önállósággal jár el, azaz jogosult mindazon eljárási cselekmény elvégzésére és határozat meghozatalára, amelyet a törvény szabályai nem utalnak kifejezetten a bíróság vagy az ügyészség hatáskörébe. Az ügyészség a nyomozó hatóság ezen önálló nyomozása felett törvényességi felügyeletet gyakorol, amely felügyeleti jogkör egyes feladatok delegálását, meghatározott engedélyek megadását, törvényességi szempontú ellenőrzést és akár jogorvoslat, akár az ügyészségi ellenőrzés eredményeként, de mindenképp utólagos beavatkozást foglal magában. A törvény szerinti törvényességi felügyelet lényegi eleme továbbá, hogy ezen utólagos beavatkozás jellemzően a büntetőeljárásban részt vevő személyek kezdeményezése (panasz, kifogás stb.) alapján történik és az esetleges törvénysértések megállapításában, a törvénysértő határozat hatályon kívül helyezésében nyilvánulhat meg.

Ennek megfelelően a törvényességi felügyelet eszközei:

- a feladat delegálása körében a felderítésnek vagy a feljelentés-kiegészítésnek a nyomozó hatóság önálló eljárására utalása,

- az engedélyezés körében eljárási cselekmény elvégzésének vagy határozat meghozatalának engedélyezése, amely engedélyezési jog azonban az ügyészség saját elhatározása helyett csak a törvényben meghatározott, ügyészi engedélyhez kötött esetekre terjed ki,

- az ellenőrzés körében a nyomozó hatóság tevékenységének kizárólagosan törvényességi ellenőrzése, ennek érdekében az eljárási cselekményeknél történő jelenlét joga és a nyomozás ügyiratainak teljes körű megismerése,

- az utólagos, korrekciót célzó reagálás körében a panaszok és kifogások elbírálása, valamint az ellenőrzés során feltárt törvénysértés orvoslására történő felhívás, továbbá a nyomozó hatóság törvénysértő határozatának hatályon kívül helyezése.

A gyanúsított kihallgatását követően, azaz a vizsgálat során ugyanakkor előtérbe kerül a gyanúsított büntetőjogi felelősségének bíróság előtt történő bizonyíthatósága is, ezért a törvény a vizsgálatot a közvádló ügyészség irányítása alá helyezi, amely irányítási jogkör a felügyelet eszközei mellett a nyomozás folyamatában aktív, a feladatokat kitűző ügyészségi szerepvállalást jelent.

Az irányítás eszközei a felügyeleti eszközökön kívül ennek megfelelően a nyomozó hatóság beszámolásra kötelezése, az egyes eljárási cselekmények elvégzésére, vagy határozat meghozatalára történő - szükségképpen előzetes - utasítás, eljárási cselekmény megtiltása, eljárási cselekmény vagy határozat előzetes jóváhagyáshoz kötése, a nyomozó hatóság határozatának bármely okból történő megváltoztatása és hatályon kívül helyezése, továbbá az ügyészségi határozatok előkészítésére utasítás.

A vizsgálat ügyészségi irányítás alatt állása azonban nem jelenti azt, hogy a törvény megfosztaná a nyomozó hatóságot az eljárásban korábban számára biztosított önállóságtól, különösen pedig azt, hogy a vizsgálat során minden egyes eljárási cselekmény kizárólag ügyészségi rendelkezés alapján lenne csak végrehajtható. A törvény ezért egyértelműen rögzíti, hogy a nyomozó hatóság eltérő ügyészségi rendelkezés hiányában önállóan végez el minden olyan eljárási cselekményt, amely szükségessége már a nyomozás vizsgálati szakba kerülése előtt felmerült, ahogy önállóan jár el a vizsgálat során azon ügy-részek tekintetében is, amelyek felderítési szakban lévőnek tekinthetőek, azaz, ha az adott eljárási cselekmény a gyanúsítás tárgyát nem érinti, vagy a gyanúsítás tárgyává tett bűncselekmény más elkövetőjének felderítésére irányul. Végül önállóan elvégzi a nyomozó hatóság azt az eljárási cselekményt is, amely ugyan egyértelműen a vizsgálati szakhoz tartozik, de elmaradása az eljárás eredményességét veszélyeztetné.

Szintén a felelősségi viszonyok rendezését szolgálja, hogy a törvény a nyomozó hatóságra vonatkozó statikus szabályok között, de rögzíti az ügyészségi utasítások határidőben történő teljesítésének kötelezettségét a nyomozó hatóság számára, egyúttal megjelöli az ügyészségi utasítások teljesítéséért személyében felelős nyomozó hatósági vezetőt, továbbá előírja a nyomozó hatóság beszámolási kötelezettségét a hatáskörén kívül eső döntési szükség esetén.

A törvény szintén a felelősségi viszonyok tisztázását célozza azzal, hogy az ügyészség jogosítványaira vonatkozó rendelkezések között lehetőséget biztosít az ügyészség számára, hogy bármely ügyben magához vonja a nyomozást. Ennek megfelelően, ha az ügyészség megítélése szerint az adott ügyben a törvényességi felügyelet eszközei nem elegendőek annak biztosításához, hogy a nyomozás eredményesen folyjon le, már a felderítés során is teljes kontrollt szerezhet a nyomozás felett.

A törvény értelmében az ügyészség egyes nyomozási cselekményeket - különösen a konszenzusos eljárásokban pl. a gyanúsított kihallgatása - maga is elvégezhet, ezért a törvény az ügyészségre vonatkozó statikus szabályok közt az ügyészség e jogosítványnak gyakorlását a felügyeleti és irányítási viszonyon kívülre helyezi.

A 349. §-hoz

Az ügyészségi nyomozás során a nyomozást végző ügyészség eljárására a törvény a nyomozó hatóságra vonatkozó szabályokat is alkalmazni rendeli az ügyészség státuszából adódó értelemszerű eltérésekkel, így miközben az engedélyező és a jogorvoslatokat elbíráló szerv a felettes ügyészség, addig a kizárólag a nyomozó hatóság tevékenységével összefüggésben értelmezhető felügyelet és irányítás az ügyészségi nyomozásban kizárt. A törvény biztosítja azt is, hogy az ügyészség a nyomozása során nyomozó hatóságot eljárási cselekmény elvégzésére utasítsa, vagy egyes tagjai közreműködését vegye igénybe. Ezen túlmenően az ügyészségi nyomozás során a rendőrség belső bűnmegelőzési és bűnfelderítési feladatokat ellátó szerve, valamint a terrorizmust elhárító szerv közreműködése is igénybe vehető. A terrorizmust elhárító szerv kizárólag abban az esetben járhat el az ügyészség felkérésére, ha a nyomozás tárgyát az Rtv. 7/E. §-ában meghatározott bűncselekmény képezi. A közreműködés - szemben a nyomozó hatóság esetén alkalmazható utasítással - azt jelenti, hogy az eljárási cselekmény végrehajtója az ügyészség, azonban annak végrehajtásában a felkért szerv segítséget nyújt.

A 350. §-hoz

A Be. a büntetőeljárás nyomozási szakaszában az ügy áttételéről kifejezetten nem szabályozta, a Be. 172. § (3) bekezdése is a feljelentés vonatkozásában a hatáskör vagy illetékesség hiánya esetén a feljelentés megküldéséről rendelkezett, miközben a gyakorlat a hatásköri, illetékességi viták elbírálásához és a kijelöléshez a bíróság eljárásához hasonlóan két, a hatáskör vagy az illetékesség hiányát megállapító határozatot kívánt meg.

A törvény ezért a joggyakorlatra támaszkodva a nyomozás általános rendelkezései közt rögzíti, hogy a hatáskör vagy az illetékesség hiánya esetén a nyomozás során is az ügy áttételének van helye. A gyanúsított, a védő, a sértett, a feljelentő, a magánindítvány előterjesztője és az egyéb érdekelt jogos érdeke egyaránt megkívánja, hogy értesüljenek arról, ügyükben a továbbiakban egy másik nyomozó hatóság vagy ügyészség jár el, ezért a törvény az áttételről szóló határozatot a felsoroltak mindegyikének kézbesíteni rendeli.

A 351. §-hoz

A törvény a gyakorlati tapasztalatokra építve és a nyomozások átlagos tartamára is figyelemmel a felderítési szakban mellőzi a határidő intézményét, hiszen annak a Btk.-ban meghatározott elévülés mellett büntetőeljárásjogi szankciója, ezért garanciális jelentősége nincs és a határozat hozatalával és kézbesítésével együtt járó meghosszabbítások, elsősorban az ehhez szükséges iratmennyiség mozgatása miatt csupán felesleges adminisztratív terhet jelentenek. Mivel nem a határidőt meghosszabbító határozat meghozatala, hanem az érdemi ügyismeret segíti elő az eljárás mielőbbi eredményes befejezését, a törvény fenntartja a nyomozó hatóságnak az eddig a határidő lejártához kötött ügyirat-bemutatási és beszámolási kötelezettségét az ügyészség felé, és annak teljesítését hat havonta írja elő.

A felderítés során a büntetőeljárásban terhelt nem vesz részt, így fel sem merül, hogy a határidő mellőzésével terhelti jogok sérülnének, a sértett és az eljárás más résztvevője pedig a hatályos szabályozás értelmében is csupán tájékoztatásra jogosult az ügy állásáról, amelyet a törvény is fenntart.

Határidő meghatározását a törvény attól az időponttól tartja szükségesnek, amelytől kezdve a büntetőeljárás meghatározott személlyel szemben folyik, hogy a gyanúsított ne álljon észszerűtlen ideig büntetőeljárás hatálya alatt. A törvény ugyanakkor e határidő esetén sem tart szükségesnek egy rövidebb, egyúttal meghosszabbítható határidőt megállapítani, mert a gyanúsított eljárási részvételével a nyomozás vizsgálati szakaszba kerül, amely a terhelti jogok széles körű biztosítása mellett az ügyészség érdemi irányítási tevékenységével, a nyomozás mihamarabbi befejezését egyébként is elősegítő fokozott kontrolljával jár együtt.

A törvény által megállított két éves határidő egy esetben és legfeljebb hat hónappal hosszabbítható meg.

A 352. §-hoz

Az iratismertetés formális aktusa a Be.-ben szervesen kapcsolódik a vádemelési szakhoz, ezért a vádemelési szak törvény szerinti elhagyása szükségszerűen vonta maga után a nyomozást és az vádemelési szakot elválasztó aktus megszüntetését. A törvény ugyanakkor a hatályos szabályozást meghaladva és kibővítve az eljárás során jóval korábban, már a gyanúsítotti kihallgatás után lehetővé teszi a terhelt és a védő számára valamennyi ügyirat megismerését és a másolathoz jutást, amely lehetőséget a nyomozás során folyamatosan biztosítani kell és csak szigorú követelmények mellett korlátozható.

E korlátozás lehetőségére figyelemmel azonban a törvény a védelem megfelelő felkészülése érdekében a nyomozás szabályai közt azt is egyértelműen rögzíti, hogy vádemelés esetén már a nyomozás befejezését megelőzően, azaz a vádemelés előtt legalább egy hónappal immár korlátozás nélkül lehetővé kell tenni a védelem számára az ügyiratok teljes terjedelemben történő megismerését, amelytől csak a gyanúsított és a védő hozzájárulásával lehet eltérni. A nyomozás más módon történő befejezése, azaz a nyomozás megszüntetése esetén a törvény az ügyirat-megismerés általános szabályai közt biztosítja a teljes hozzáférhetőséget azzal, hogy a megismerési jog korlátozását a nyomozás befejezéséig engedi meg.

A törvény a bíróság elé állítás és a határzárral kapcsolatos bűncselekmények esetén külön rendelkezik az ügyiratok megismerésének eltérő határidejéről. Az egyéb külön eljárásokban a 352. §-ban meghatározott határidőtől történő eltérésre a terhelt hozzájárulásával kerülhet sor, amely azonban nem jelenti az eljárás érdekeinek lényeges sérelmét, tekintettel arra, hogy az eljárást gyorsító külön eljárások konszenzuson alapuló eljárások, így az egy hónapos határidő az általános szabályok alapján, a 352. § (2) bekezdése alapján rövidíthető le.

A 353-354. §-hoz

A törvény átalakította a bűncselekményből eredő vagyon visszaszerzésére irányuló eljárási cselekmények rendszerét, részben kiemelve ezzel a külön eljárási keretek közül.

Az új büntetőeljárási törvény koncepciója alapján a bűncselekményből eredő vagyon visszaszerzése a büntetőeljárások kiemelt feladatát kell, hogy képezze. Ennek hangsúlyozása érdekében a törvény a vagyonvisszaszerzés szabályainak egy részét a vádemelés előtti eljárás szerves részévé teszi a gyakorlatban felmerülő, párhuzamos eljárásból fakadó problémák megszüntetése céljából.

Az ügyészség és a nyomozó hatóság az eljárás során minden szükséges intézkedést köteles megtenni az elkobzás vagy a vagyonelkobzás alá eső dolognak vagy vagyonnak a felderítése és biztosítása érdekében. Ezen feladat ellátásában a nyomozás során a nyomozó hatóság vagyonvisszaszerzésért felelős szerve vehet részt. A törvény a nyomozó hatóság vagyonvisszaszerzésért felelős szervének közreműködését az ügyészség, illetve a nyomozó hatóság megkeresésére teszi lehetővé. Ezzel a törvény a vagyonvisszaszerzésnek csupán a kereteit alakítja ki, és megteremti annak lehetőségét, hogy a nyomozás elsődleges feladataira koncentráló szervek feladatait egy, a vagyonvisszaszerzésre speciális szaktudással rendelkező erő támogassa. A törvény a kettejük kapcsolatát úgy rendezi, hogy a nyomozó hatóság vagyon-visszaszerzésért felelős szerve a megkereső nyomozó hatóság vagy ügyészség iránymutatásai szerint folytatja le az eljárását, és figyelemmel kell lennie a nyomozás érdekeire. A nyomozó hatóság vagyonvisszaszerzésért felelős szervének eljáró tagja az elkobzás vagy a vagyonelkobzás alá eső vagyonnak a felderítése és biztosítása érdekében végezhet eljárási cselekményeket, ennek során köteles a megkereső rendelkezéseinek megfelelően eljárni, de kezdeményezheti a megkeresőnél az általa célszerűnek tartott eljárási cselekmény elvégzését is.

A törvény a vádemelés előtt olyan vagyon-visszaszerzési tevékenységet irányoz elő, amely egyetlen, és nem két eljárásban ölt testet. Ennek keretében a nyomozó hatóság vagyonvisszaszerzésért felelős szerve az eljárása során lefoglalt bizonyítási eszközt és a keletkezett iratokat haladéktalanul átadja a megkeresőnek, továbbá minden olyan adatot megismerhet, amely az elkobzás vagy a vagyonelkobzás alá eső dolognak vagy vagyonnak a felderítése és biztosítása érdekében szükséges.

A törvény a vagyon-visszaszerzés jogerős ítélet meghozatalát követő feladatait a jelenleg ún. tárgyi eljárás keretei között, azaz a vagyon elvonása, adat hozzáférhetetlenné tétele érdekében folytatható külön eljárás keretei között rendezi.

A 355. §-hoz

A magánjogi jogvita elbírálása a büntetőeljárás keretein belül is bírósági hatáskörbe tartozik, azaz a polgári jogi igényt kizárólag bíróság előtt lehet érvényesíteni, ezért fogalmilag kizárt, hogy nyomozás során polgári jogi igény érvényesíthető legyen. A törvény azonban a sértettek érdekében lehetővé teszi, hogy a nyomozás során a polgári jogi igény érvényesítésének szándékát a sértett bejelenthesse és annak biztosítása érdekében zár alá vételt indítványozhasson, vagy kérhesse, hogy ideiglenes intézkedéssel a zsarolás, csalás és uzsora-bűncselekmény útján megszerzett ingatlanát az eredeti állapot helyreállításaként bocsássák birtokába. Ha a sértett a nyomozás során a polgári jogi igény érvényesítésének szándékát bejelentette, úgy a vádemeléssel együtt e nyilatkozatát is továbbítani kell a bíróságnak, így a sértettnek az eljárás során nem kell többször nyilatkoznia arról, magánfélként fellép-e.

LV. Fejezet

Leplezett eszközök alkalmazása a nyomozás során

A 356. §-hoz

A törvény a büntetőeljárás során alkalmazható leplezett eszközök szabályrendszerének részeként - az előkészítő eljáráshoz hasonlóan - a nyomozás során is különleges szabályokat határoz meg. A törvény e részében is azt a koncepciót jeleníti meg, hogy a bűnüldözési célú titkos információgyűjtés nem egy elkülönült eljárás, hanem különleges nyomozási eszközök alkalmazása, amely a törvényi feltételek fennállása esetén a büntetőeljárás szerves részét képezheti.

Ezen elgondolás részeként a törvény a leplezett eszközök alkalmazásának célját a nyomozás céljaival összhangban, a nyomozás fejezetén belül határozza meg. A nyomozás során leplezett eszközt az ügyészség és a nyomozó hatóság a bűncselekmény felderítése, bizonyítása, folyamatban lévő bűncselekmény megszakítása, az elkövető kilétének, tartózkodási helyének megállapítása, felkutatása, illetve az elfogása, továbbá a bűncselekményből eredő vagyon felderítése, illetve visszaszerzése érdekében lehet alkalmazni. A törvény ezzel megteremti a proaktív nyomozás folytatásának lehetőségét.

A törvény rendszerében az előkészítő eljárás korlátozott lehetőségeihez képest a nyomozás során már valamennyi leplezett eszköz alkalmazható.

A 357. §-hoz

A törvény az előkészítő eljáráshoz hasonlóan, a nyomozás során is meghatározza azon személyi kört, akikkel szemben helye lehet a bírói engedélyhez kötött leplezett eszközök alkalmazásának. A szabályozás felépítése az előkészítő eljárásnál írtak szerint épül fel, de a nyomozás céljaihoz igazodik.

A nyomozás során a bírói engedélyhez kötött leplezett eszközt három érintetti körrel szemben lehet alkalmazni. Elsődlegesen azzal szemben, aki a bűncselekmény elkövetésével a büntetőeljárás adatai alapján gyanúsítható, vagy aki az ügyben gyanúsított. E két körtől eltérő személlyel szemben, a (2) bekezdés alapján, bírói engedélyhez kötött leplezett eszköz csak akkor alkalmazható, ha megalapozottan feltehető, hogy e személy a gyanúsítottal vagy gyanúsítható személlyel közvetlenül vagy közvetve bűnös kapcsolatot tart. Ez utóbbi személyi kör érintettsége esetén - az előkészítő eljárás szabályai között, a 343. §-ban meghatározottakkal azonos módon - a nyomozás során is érvényesek az érintettekre és a védett adatok körére vonatkozó korlátozások. A törvény további garanciaként, a (2) bekezdés esetére kategorikusan megtiltja a bírói engedélyhez kötött leplezett eszközök alkalmazását a védővel szemben. A (2) bekezdés alapján az (1) bekezdésben meghatározott személy hozzátartozójával szemben leplezett eszköz kizárólag a 356. § (2) bekezdés c) és d) pontjában meghatározott célból van helye.

LVI. Fejezet

A jegyzőkönyv és a feljegyzés

A nyomozás során elvégzett eljárási cselekmények és intézkedések rögzítésére a törvény a jegyzőkönyvet és a feljegyzést rendszeresíti. Garanciális okokból és a későbbi felhasználhatóság céljaira a törvény főszabályként írja elő, hogy az eljárási cselekményeket formai és tartalmi kötöttségekkel rendelkező jegyzőkönyvben kell rögzíteni. Ezzel párhuzamosan a törvény a feljegyzés készítését döntően az intézkedésekhez köti, ugyanakkor lehetővé teszi azt is, hogy az eljárás egyszerűsítése érdekében az ügyészség és a nyomozó hatóság a kevésbé kötött feljegyzésbe foglalja az eljárási cselekmény során történteket, ha azon terhelt, védő, tanú, vagy egyéb érdekelt nem volt jelen, azaz ha egyes formai-tartalmi követelmények mellőzése nem jár az eljárásban részt vevő személyek és a bizonyítás szempontjából sem hátránnyal.

A 358-360. §-hoz

A jegyzőkönyvet az eljárási cselekménnyel egyidejűleg, írásban kell elkészíteni. Az írásbeli jegyzőkönyv mellett az eljárási cselekményről hangfelvétel, vagy kép- és hangfelvétel is készülhet, ha e felvételek alapján megszakítás nélkül lehet rekonstruálni az eljárási cselekmény teljes menetét.

A jegyzőkönyvnek az eljárási cselekmény és a jelen lévő személyek azonosításához szükséges adatok rögzítése mellett tartalmaznia kell röviden, de az eljárás szabályszerűségének ellenőrzésére alkalmas módon az eljárási cselekmény menetét. Minthogy a későbbi felhasználás és felhasználhatóság szempontjából döntő jelentőséggel bírnak, a törvény külön kiemeli a bizonyítási eszközök tartalmának, valamint az indítványok és észrevételek rögzítését, ahogyan a jegyzőkönyvben az eljárás menetét befolyásoló döntéseket is szerepeltetni kell.

A törvény a pontos rekonstruálás érdekében a Be. szabályozását kiegészítve szó szerinti jegyzőkönyvezés lehetőségét írja elő nem csak a releváns kifejezések és kijelentések, hanem a kérdések tekintetében is, és az eljárási cselekményen részt vevő személyeknek érdemi beleszólást enged a jegyzőkönyv tartalmát illetően.

A jegyzőkönyv hitelességét garantálja, hogy a törvény a Be. szabályaival egyező aláírás követelménye mellett előírja, a gyanúsított, a tanú és a tolmács számára a jegyzőkönyv aláírása előtt biztosítani kell a jegyzőkönyv tartalmának megismerését, amely elmaradása az aláírás megtagadásával azonos következményekhez vezet. A törvény az eljárási cselekményen jelen voltak számára nyolc napos határidőn belül biztosítja a folyamatos hangfelvétel vagy audiovizuális eszköz alkalmazásával készített folyamatos felvétel megismerését.

A törvény arra az esetre, ha a folyamatos hangfelvétel vagy az audiovizuális felvétel és az írásbeli jegyzőkönyv tartalma eltér, az eltérés okának tisztázását írja elő, mert nem lehet általános érvénnyel kijelenteni, hogy minden eltérés esetén a felvételt kell irányadónak tekinteni, különösen, ha az írásbeli jegyzőkönyvben olyan körülmények is szerepelnek, amelyek felvételen rögzítése eleve kizárt. A jegyzőkönyv kijavítására, kiegészítésére a törvény egyebekben a Be. szabályaihoz képest nem vezet be változást.

A 361. §-hoz

A törvény a nyomozó hatóságra és az ügyészségre egységesen a feljegyzés fogalmát vezeti be a nyomozás során megtett intézkedés, illetve elvégzett olyan eljárási cselekmény rögzítésére, amelyről jegyzőkönyv nem készül. A törvény e megoldással a gyakorlatban előforduló jelentések, feljegyzések, hivatalos feljegyzések azonos formájának törvényi alapját fekteti le, azaz a Be. 168. §-ban szabályozott jelentést is a feljegyzés intézményébe olvasztja, ezáltal a jelentés fogalmát a büntetőeljárási tartalmától is megtisztítja. A jelentés ugyanis a jogrendszerben alapvetően a rendőrség, illetve a NAV hierarchikus felépítésével összefüggő, a szolgálati elöljárónak, vagy az ügyeletesnek címzett olyan beszámoló, amelyet az Rtv. vagy a NAV tv. alapján tett intézkedésről - a kényszerítő eszköz alkalmazását is ideértve - készítenek, miközben a büntetőeljárásban, a nyomozás során tett intézkedésekről nem feltétlenül az elöljárónak, hanem az ügyészségnek és a bíróságnak kell beszámolni.

A feljegyzés ennek megfelelően elsődlegesen a büntetőeljárási intézkedések rögzítésének kötetlenebb, de nem szükségszerű formája, azaz kifejezett jogszabályi előírás hiányában a nyomozó hatóság tagja, vagy az ügyész dönt arról, hogy mely intézkedését foglalja - feljegyzésként - írásba. Így például egy szóbeli tájékoztatás az eljárás állásáról nem feltétlenül kívánja meg még a feljegyzési formát, annak egyébként egyszerűsített tartalmi kellékeit sem. A feljegyzésben ugyanakkor a fent kifejtett korlátok között eljárási cselekmények is rögzíthetőek.

A feljegyzés az intézkedés és - ha voltak ilyenek - az intézkedésnél jelen lévők azonosításhoz szükséges legalapvetőbb adatokat, valamint az intézkedés lényegének összefoglalását tartalmazza, ugyanakkor nem feltétel, hogy a feljegyzés az intézkedéssel egyidejűleg készüljön el. A törvény az intézkedés esetén is megengedi folyamatos hangfelvétel, vagy kép- és hangfelvétel készítését, amelyhez az egyszerűsített tartalmú feljegyzésbe foglalás lehetőségét köti.

LVII. Fejezet

Határozat a nyomozás során

A 362. §-hoz

A törvény az eljárásban részt vevő személyek jogát, jogos érdekét, valamint a büntetőeljárás menetét érdemben befolyásoló döntésekre a határozati formát rendszeresíti és fel is sorolja azon legalapvetőbb döntéseket, amelyek határozatba foglalása szükséges. A felsorolás ugyanakkor nem teljes körű, az ügyészség és a nyomozó hatóság bármely más döntését vagy intézkedését is határozatba foglalhatja, ahogy a törvény egyéb szabályai is rendelkezhetnek - különösen a „határoz” megfogalmazás használatával - arról, hogy valamely kérdésben határozattal kell dönteni.

A 363. §-hoz

A törvény értelmében a határozat bevezető részre, rendelkező részre, indokolásra és záró részre tagolódik. A bevezető rész a határozat és a határozattal érintett azonosításához szükséges adatokat, a rendelkező rész a határozatba foglalt döntést és a jogorvoslati jogra vonatkozó tájékoztatást tartalmazza. A törvény az egységesebb tartalmú és a sablonos indokolást elkerülő határozatok érdekében a Be. 169. § (3) bekezdésének konkrétumokat nélkülöző előírása helyett törvényi szinten követeli meg, hogy az indokolásban a megállapított jelentős tényeknek, a határozat alapjául szolgáló jogszabályoknak és szükség esetén azok értelmezésének, továbbá ezekkel összefüggésben az érdemi rendelkezés magyarázatának kell szerepelnie. A záró rész a határozathozatal helyének és idejének megfelelő keltezésből, valamint a kiadmányozó nevének feltüntetéséből és aláírásából áll.

A határozat mindig írásbeli, de az a személyi szabadságot érintő kényszerintézkedés elrendeléséről vagy megszüntetéséről szóló határozatot kivéve jegyzőkönyvbe is foglalható, amely esetben a határozat csak a rendelkező részt és az indokolást tartalmazza. Ennek megfelelően például a kutatás, vagy szemle során jegyzőkönyvbe foglalt módon lehet rendelkezni a lefoglalásról, elektronikus adat ideiglenes hozzáférhetetlenné tételéről, rendbírság vagy testi kényszer alkalmazásáról.

A 364. §-hoz

A törvény általános jelleggel írja elő, hogy a határozatot azzal kell közölni, akit a határozat valamely rendelkezése közvetlenül érint. A törvény ugyanakkor kivételt is enged e szabály alól, így a terhelttel közölt határozatot a védőjével, vagy például a sértetti érdekek figyelembe vétele miatt az ügy áttételéről rendelkező határozatot a sértettel is közölni kell.

A határozat közlésének fő módja a kézbesítés, ugyanakkor a törvény a jegyzőkönyvbe foglalt határozatot a felesleges adminisztratív terhek csökkentése érdekében kihirdetés útján rendeli közölni azokkal a személyekkel akik az érintett eljárási cselekményen jelen vannak.

A 365. §-hoz

A törvény a Be. szabályaival egyezően biztosítja a határozatban szereplő elírás, vagy számítási hiba kijavítását, azonban garanciális okokból rögzíti, hogy a kijavítás útján a határozat érdeme nem változtatható meg és a ténybeli tévedés sem orvosolható. A törvény a Be.-hez képest újdonságként jogorvoslatot biztosít továbbá az olyan kijavítás esetén, amely a panasszal támadható határozat rendelkező részét módosítja, illetve a határozat rendelkező részének kijavítása iránti indítvány elutasítása ellen. A törvény rögzíti azt is, hogy a kijavítás iránti indítvány a határozat elleni panaszt nem pótolja és a határozat végrehajtását, illetve teljesítését sem befolyásolja.

A 366. §-hoz

A törvény a büntetőeljárási törvényben teremti meg annak a lehetőségét, hogy az ügyészség és a nyomozó hatóság a már meghozott határozatainak a kijavítás esetein kívüli egyes hibáit maga is orvosolhassa. A hivatali felülvizsgálat korlátja, hogy annak a bejelentett panasz, illetve előterjesztett felülbírálati indítvány elbírálásának ideje alatt nincs helye. A felülvizsgálat alapján a határozat módosítható, ha az ügyészség, illetve a nyomozó hatóság a meghozatalakor jogszabályt helytelen alkalmazott és hatályon kívül helyezhető, ha a határozat meghozatalát jogszabály kizárta. A megváltoztató vagy hatályon kívül helyező határozatot a panasz elbírálására vonatkozó szabályokhoz hasonlóan kell közölni azzal, hogy a hivatalbóli felülbírálat esetén az érintettek - a panasz általános szabályaiból következően -jogorvoslattal élhetnek.

A 367. §-hoz

A jogerőre vonatkozó szabályozásból adódik, hogy a törvény az ügyészség és a nyomozó hatóság határozata vonatkozásában jogerőre emelkedés helyett a határozat végrehajtásáról, illetve teljesítéséről rendelkezik, amelyet törvényben meghatározott kivételekkel a határozat ellen bejelentett panasz, illetve felülbírálati indítvány sem befolyásol.

A 368. §-hoz

A törvény a halasztást nem tűrő esetekben lehetővé teszi, hogy az egyébként határozati formához kötött kényszerintézkedést, bizonyítási cselekményt, továbbá az elővezetést, előállítást, elfogatóparancsot az ügyészség és a nyomozó hatóság határozat hozatala nélkül is elvégezze, illetve elrendelje. Garanciális követelmény, hogy a határozat nélküli döntésen alapuló eljárási cselekményről készült jegyzőkönyvben a halaszthatatlanság tényét és az ezt megalapozó körülményeket fel kell tüntetni, ahogy a törvény a jogorvoslati jog megfelelő gyakorlása érdekében azt is előírja, hogy az elrendelést utólag, legkésőbb három napon belül határozatba kell foglalni.

LVIII. Fejezet

Jogorvoslat a nyomozás során

A nyomozás szervezetrendszerét, az egyes szervek nyomozással kapcsolatos szerepét a törvény a Be.-hez képest jelentősen nem módosítja, ezért az alapjaiban változatlan feladatkörök mellett a jogorvoslat teljes körű átalakítására sincs szükség. A nyomozás során igénybe vehető jogorvoslatot a törvény elsősorban részelemeiben, praktikus, főleg hatékonysági okokból reformálja meg, amely keretén belül a jogrendszerbeli koherencia zavarokat is orvosolja.

A törvény az Alkotmánybíróság által meghatározott követelményeknek [pl. a 17/2015. (VI. 5.) AB határozat] megfelelően a jogorvoslatot a nyomozás során hozott döntések tárgya és személyekre gyakorolt hatása felől kiindulva valamennyi érdemi döntés ellen, panasz formájában biztosítja.

A nyomozással kapcsolatos érdemi döntések egy kivétellel határozati formát öltenek, a törvény fel is sorolja azokat a kérdéseket, amelyekben mindenképp határozatot kell hozni, így a törvény a határozathoz kapcsolódva teszi lehetővé a panasz előterjesztését is. A törvény ugyanakkor panasztételt biztosít a gyanúsítással szemben is, hiszen a gyanúsítás, azaz a terhelt bevonása a büntetőeljárásba önmagában, illetve szükségszerű következményeivel együtt - pl. a bűnügyi nyilvántartásba kerülés folytán - olyan hatással van az érintett alapjogaira, hogy a terhelti pozíció kérdésében való döntés annak tárgya és a személyre gyakorolt hatása következtében jogorvoslatot igényel akkor is, ha külön határozat nem is születik erről.

A Be.-ben meglévő, az intézkedés és annak elmulasztása (a továbbiakban együtt: intézkedés) miatti panasz intézményét a törvény nem tartja fenn. Az ilyen panasz, többek közt azért, mert nem érdemi döntés ellen irányul, alkotmányos értelemben nem jogorvoslat, ahogy ezt az Alkotmánybíróság a tartalmilag hasonló ellenvetéssel kapcsolatban a 62/2006. (XI. 23.) AB határozatában [Indokolás III. C) 1.2. pont] meg is állapította. Az alkotmányos szükségszerűség hiánya mellett az intézkedés miatti panasz számos gyakorlati problémával is együtt járt. A joggyakorlat ugyan kialakította azt az értelmezést, hogy a Be. 196. §-ára hivatkozva panasz kizárólag a Be.-ben kifejezetten nevesített intézkedések miatt terjeszthető elő, de egyes eljárási cselekmények vagy azok egyes elemei tekintetében sok esetben nem lehet élesen elválasztani, hogy arra a Be. vagy más jogszabály adott-e felhatalmazást. Ráadásul a nyomozó hatóságok és az ügyészség szervezetére vonatkozó valamennyi ágazati törvényben rendelkezésre áll olyan saját jogorvoslati rendszer, amellyel egységesen kezelhetőek az eljárási cselekmények végrehajtásával, illetve a végrehajtás módjával kapcsolatos kifogások, a határozati formát nem igénylő intézkedések ellen a büntetőeljárási jogorvoslat biztosítása így szükségtelen.

A törvény ugyanakkor az intézkedés, vagy annak elmulasztása miatti általános panasz megszüntetése mellett a tágabb értelemben vett jogorvoslatok között, kifogásként biztosítja a büntetőeljárásban résztvevők számára azt a jogvédelmi eszközt, amellyel a nyomozás során is sérelmezhetik a határidő-túllépéseket, miközben külön nevesítve, változatlanul jogorvoslatot biztosít a gyanúsítás ellen.

A 369. §-hoz

Mivel a nyomozás során az adott kérdés tárgya és az érintett személyre háruló következmények súlyossága tekintetében érdemi döntések - a fenti említett gyanúsítást és a később részletezett halaszthatatlan eljárási cselekmények egy részét kivéve - szükségszerűen határozatban öltenek testet, a jogorvoslati jogot a törvény elsősorban a határozat elleni panaszként biztosítja.

A panasz előterjesztésére - ha törvény kivételt nem tesz - azon eljárásban résztvevő személyek jogosultak, akikkel a határozatot közölték, a törvény ugyanakkor rögzíti, hogy a feljelentő és az egyéb érdekelt csak a velük közölt határozatok egy részét, illetve azok meghatározott rendelkezését sérelmezhetik.

A törvény a nyomozás során is lehetőséget nyújt a jogorvoslati nyilatkozat, a panasz visszavonására, amelyet azonban ismételten nem lehet előterjeszteni. A törvény kizárja az ügyészségi hierarchia csúcsán álló Legfőbb Ügyészség határozata elleni panaszt.

A 370-371. §-hoz

A panasz elintézése körében a törvény megtartja azt a lehetőséget, hogy maga a határozatot hozó nyomozó hatóság, illetve ügyészség is intézkedhessen a sérelmezett helyzet megszüntetése iránt, amely a határozat megváltoztatásával vagy hatályon kívül helyezésével történhet.

A saját hatáskörben történő orvoslás hiányában a panaszt a határozatot hozó nyomozó hatóság vagy ügyészség panasszal kapcsolatban kifejtett álláspontjának ismeretében egy másik fórum, az ügyészség határozata elleni panasz esetén a felettes ügyészség, a nyomozó hatóság határozata elleni panasz esetén az ügyészség bírálja el a határozat tárgyától függően tizenöt napon, vagy egy hónapon belül. A panasz elbírálása során háromféle döntés hozható, a panasz alapossága esetén a határozatot hatályon kívül helyezése vagy megváltoztatása, ellenkező esetben a panasz elutasítása szükséges.

A 80. § (1) bekezdés a)-d) pontja szerinti, azaz a törvényben kizárt, az elkésett, a nem jogosulttól származó, vagy a korábbival azonos tartalmú, alaptalan panaszt érdemi indokolás nélkül kell elutasítani, és a 80. § (2) bekezdésére figyelemmel a törvény ebben az esetben a Be. 195. § (8) bekezdésével ellentétben megköveteli, hogy az elutasító határozat indokolásában legalább az elkésettség vagy korábbival azonos tartalom és alaptalanság ténye, illetve a panasz törvényben kizárt vagy nem jogosulttól származó voltára utalás szerepeljen.

A törvény a panaszt elbíráló határozat közlésével kapcsolatban a Be. rendelkezéseit tartja fenn, és kizárja a további panasz lehetőségét a panaszt elbíráló határozat ellen.

A törvény az őrizetbe vétel elleni panasz mellőzésére a Be.-hez hasonlóan lehetőséget ad, amelyre immár akkor is sor kerülhet, ha az ügyészség nem csak letartóztatás, hanem más, a terhelt személyi szabadságát érintő bírói engedélyes kényszerintézkedés elrendelésére tesz indítványt. A törvény a panasz elbírálásának mellőzését kiterjeszti arra az esetre is, amikor a panasszal sérelmezett helyzet a panasz előterjesztésétől függetlenül megszűnt (pl. a lefoglalt dolgot a lefoglalás elleni panasz előterjesztőjének még a panasza elbírálása előtt kiadták). Az ügyészség erről a panasz előterjesztőjét értesíti, de ha a panaszos ezt indítványozza, a törvény kötelezővé teszi a panasz elbírálását.

A törvény a panasz elbírálása körében rendezi azon különleges tájékoztatási kötelezettségeket is, amelyek a sértett magánvádlói, illetve pótmagánvádlói fellépéséhez kötődnek.

A 372. §-hoz

A törvény a gyanúsítás mellett a gyanúsítás változtatása ellen is külön panasztételt tesz lehetővé, amelyet a közléskor kell bejelenteni, de ha a védő a gyanúsítás közlésekor nem volt jelen, a panaszát nyolc napon belül is bejelentheti. A törvény a gyanúsítás elleni panasz elbírálására a határozat elleni panaszra vonatkozó szabályokat rendeli alkalmazni, és csupán azon eltéréseket rögzíti, amelyeket a gyanúsítás határozathoz képest eltérő jelleg tesznek szükségessé.

Ennek megfelelően a törvény a gyanúsítás elleni panasz alapossága esetén a gyanúsítással összefüggésben értelmezhetetlen hatályon kívül helyezés helyett a panaszban sérelmezett helyzet megszüntetése érdekében szükséges intézkedés megtételét írja elő, amely a gyanúsítás fogyatékosságától függően a gyanúsítás módosítását, vagy akár az eljárás - adott személlyel szembeni - megszüntetését is takarhatja.

Ha azonban a gyanúsítás közlésekor a bűncselekmény megalapozott gyanúja a gyanúsítottal szemben nem volt megállapítható, azaz a gyanúsítottat ténybeli vagy jogi alap nélkül vonták be terheltként az eljárásba, az ügyészség megállapítja, hogy a gyanúsítás törvényi feltételei nem álltak fenn. A törvény a gyanúsítás e fogyatékosságát olyan súlyúnak tekinti, amely a törvény erejénél fogva a gyanúsított terhelti minőségének megszűnését eredményezi. Ez azzal a következménnyel is együtt jár, hogy - más gyanúsított hiányában - a nyomozás ismét felderítési szakba kerül.

A törvény az őrizetbe vétel elleni panasz szabályozásával párhuzamosan a gyanúsítás elleni panasz elbírálásának mellőzését is elrendeli abban az esetben, ha a gyanúsítást a nyomozó hatóság közölte és az ügyészség a gyanúsítással egyező tényállás és minősítés alapján az őrizetbe vett terhelt személyi szabadságát érintő bírói engedélyes kényszerintézkedés elrendelésére tett indítványt, hiszen ebben az esetben - az indítványozott kényszerintézkedés feltételeiből következően - az ügyészség a gyanúsítást már törvényesnek és megalapozottnak ítélte.

A 373. §-hoz

A közvetítői eljárás során a közvetítő kizárását megtagadó, vagy az igazolási kérelmet elutasító határozatot ugyan nem nyomozó hatóság, illetve ügyészség hozta, de ezen döntések a büntetőeljárás eredményes lefolytatása szempontjából is jelentőséggel bírnak, ezért a törvény rögzíti, hogy e két határozatot is a nyomozás során hozott határozat elleni panasz szabályai szerint kell elbírálni.

A 374. §-hoz

A törvény a felülbírálat intézményének megtartásával egyes határozatok esetén megőrizve a Be. hatályos rendszerében azonosítható garanciális szintet, elsősorban a határozatok tárgyára, illetve az uniós elvárásokra, így például a büntetőeljárás során a tájékoztatáshoz való jogról szóló 2012/13/EU európai parlamenti és tanácsi irányelvre is tekintettel a nyomozás során - akár közvetlenül - biztosítja a bírósági felülvizsgálat lehetőségét.

A felülbírálati indítvány közvetetten, panasz előterjesztése és annak elutasítása után terjeszthető elő a házkutatás, a motozás és meghatározott bizonyítási eszközök lefoglalásának elrendelése ellen, továbbá akkor, ha az ügyészség a gyanúsítottat az eljárás megszüntetése mellett bűnügyi költség megfizetésére kötelezte, és ha a terhelt ügyirat-megismerési jogát a vizsgálat során korlátozták.

A felülbírálati indítvány közvetlenül, panasz előterjesztése nélkül terjeszthető elő a zár alá vétel és az elkobzás, illetve vagyonelkobzás biztosítása érdekében alkalmazott lefoglalás elrendelése, valamint a lefoglalt dolog értékesítésének elrendelése ellen, ha a felsoroltakat a nyomozó hatóság vagy az ügyészség rendelte el, valamint a távoltartás, illetve a bűnügyi felügyelet magatartási szabályainak részleges feloldására irányuló indítvány elutasítása ellen.

A felülbírálati indítványt az azt elbíráló bíróságnál kell előterjeszteni és a törvény a legalapvetőbb tartalmi kellékként előírja, hogy abban meg kell jelölni azt a határozatot, amely ellen a felülbírálati indítvány irányul, továbbá az indítvány előterjesztésének okát és célját.

A törvény lehetővé teszi, hogy a bíróság a nyilvánvalóan alaptalan, a törvényben kizárt, elkésett és nem jogosulttól származó, vagy akár a nyilvánvalóan alapos felülbírálati indítványt az ügyiratok és az ügyészség észrevételének beszerzése nélkül is elbírálja, ha a felülbírálati indítvány és annak mellékletei alapján ez lehetséges. Ha a felülbírálati indítványt annak tartalma és a csatolt ügyiratok alapján nem lehet elintézni, a bíróság a felülbírálati indítvány egy példányát kézbesíti az ügyészségnek és beszerzi az ügyiratokat. Az ügyészség az ügyiratok megküldésével együtt a felülbírálati indítványra észrevételt vagy azzal összefüggő indítványt is tehet.

LIX. Fejezet

A nyomozás megindítása

A 375. §-hoz

A nyomozás megindítására a törvény alapján továbbra is két módon kerülhet sor. Egyrészt feljelentésre, azaz külső kezdeményezésre, másrészt hivatalból. A hivatalos tudomás jelentkezhet szervezeti szinten, ami az ügyészség, illetve a nyomozó hatóság hivatalos eljárásával összefüggő eseteket jelenti, valamint közvetlenül az ügyésznél, nyomozó hatóság tagjánál.

A nyomozás elrendelése az arra jogosult hatóság döntése, függetlenül annak formai megjelenésétől, ezért a törvény a nyomozás elrendelésével összefüggésben mellőzi a feljegyzés formakényszerét. E döntés tartalma, hogy a rendelkezésre álló adatok alapján nyomozás lefolytatása, büntetőeljárási cselekmény lefolytatása indokolt. A törvény nyomozás elrendelésével kapcsolatos koncepcióváltása ezért a nyomozás elrendelése nélküli nyomozás megindításának intézményét is kiüresíti. A hatályos törvényben megjelenő döntés, amely szerint „az ügyész vagy a nyomozó hatóság a bizonyítási eszközök biztosítására, az elkövetéssel gyanúsítható személy kilétének megállapítása, elrejtőzésének, a bűncselekmény befejezésének avagy újabb bűncselekmény elkövetésének megakadályozása végett vagy késedelmet nem tűrő más okból nyomozási cselekményt végez”, valójában tartalmilag a nyomozás elrendelésével azonos döntés. Nem fordulhat elő tehát olyan eset, hogy az eljárási cselekmény lefolytatását követően az a döntés szülessen, hogy nem kerül sor büntetőeljárás megindítására, hiszen tartalma szerint ilyen esetben a nyomozás elrendeléséről az eljárási cselekményt elrendelő hatóság rendelkezett, mert a büntetőeljárási törvény alapján eljárási cselekmény lefolytatására csak a büntetőeljárás megindulását követően, a büntetőeljárás keretei között kerülhet sor. Az ilyen tartalmú döntés meghozatalára késedelmet nem tűrő esetben bármely nyomozó hatóság jogosult.

A törvény a késedelmet nem tűrő esettel összefüggésben általánosságban említi az eljárási cselekményeket, amelyet ezért nem lehet indokolatlanul szűken, csupán a nyomozás megindulásával, megindításával összefüggésben értelmezni. A 375. § (4) bekezdése ezért túlmutat az eljárás nyomozás megindításával összefüggő szakaszán, és egyfajta általános kivételként értelmezhető a hatásköri és illetékességi szabályok alól, jóllehet kétségtelen, hogy a gyakorlatban az intézmény alkalmazásának igénye a nyomozás megindításával összefüggésben merül fel. Előfordulhat azonban, hogy a nyomozás folytatása során merül fel olyan helyzet, amelyben az eljárás lefolytatására egyébként hatáskörrel, illetékességgel nem rendelkező nyomozó hatóságnak bűnügyi érdekből eljárási cselekményt kell lefolytatnia. A késedelmet nem tűrő eljárási cselekményekkel összefüggésben az ügyészség külön nevesítése szükségtelen, tekintettel arra, hogy amennyiben az eljárási cselekményt az ügyészség maga végzi, úgy e körben nyomozó hatóságként jár el.

A törvénynek a határozat hozatala nélkül végezhető eljárási cselekményekkel, valamint az ismertetett késedelmet nem tűrő eljárási cselekményekkel kapcsolatos szabályozása együttesen oldja fel a hatályos törvény joggyakorlatban értelmezési és alkalmazási nehézséget okozó intézményei, a halaszthatatlan eljárási cselekmények és a nyomozás elrendelése nélkül végzett eljárási cselekmények közötti feszültséget. A törvény alapján ezért eljárási cselekmény foganatosítására nyomozás elrendelése nélkül nem kerülhet sor, mert az eljárási cselekmény foganatosításával kapcsolatos döntés egyben a nyomozás elrendelésével kapcsolatos döntés is. A késedelmet nem tűrő esetben bármely nyomozó hatóság foganatosíthat eljárási cselekményt, és ennek során a törvényben meghatározott esetekben határozat hozatala nélkül is intézkedhet. Ez utóbbi rendelkezések tehát egyaránt vonatkoznak a nyomozás lefolytatására egyébként hatáskörrel és illetékességgel rendelkező nyomozó hatóságra, és a 375. § (4) bekezdése alapján eljáró más nyomozó hatóságra is.

A 376-377. §-hoz

A feljelentés tartalmának szabályozásával kapcsolatban a törvény érdemi módosítást nem tartalmaz.

A 378. §-hoz

A magánindítvány esetében ki kell emelni, hogy azt a jogosult a bűncselekményről - és nem az elkövetőről - történt tudomásszerzéstől számított egy hónapon belül terjesztheti elő. A magánindítványra büntetendő bűncselekmények két formája létezik. Egyik esetben a bűncselekmény jellege határozza meg a magánindítvány előterjesztése iránti igényt. Az ilyen bűncselekmények esetén a magánindítvány az elkövető személyétől függetlenül szükséges az eljárás megindításához. A Btk. 31. § (6) bekezdése alapján a magánindítvány nem vonható vissza, ezért amennyiben az ilyen bűncselekmények esetén a nyomozás megindul - azaz a magánindítvány rendelkezésre áll - úgy az eljárást folytatni kell abban az esetben is, ha az elkövető azonosítását követően a jogosult a magánindítványát egyébként már nem kívánná előterjeszteni, vagy azt vissza kívánná vonni.

A magánindítványra büntetendő bűncselekmények másik típusában a magánindítvány oka a sértett és az elkövető közötti kapcsolat. E cselekmények esetében az eljárás megindításának csupán akkor feltétele a magánindítvány előterjesztése, ha a sértett eleve tudomással bír arról, hogy a bűncselekményt hozzátartozója követte el. Eltérő esetben a büntetőeljárás - akár a cselekmény elkövetésétől számított egy hónapon túl előterjesztett - feljelentés alapján magánindítvány hiányában is megindul, és a magánindítványra jogosult nyilatkozata beszerzésének szükségessége csak azután válik indokolttá, ha az elkövető, és az elkövetőnek a sértetthez fűződő kapcsolata megállapítható. Ebben az esetben a magánindítvány előterjesztésének a (4) bekezdés alapján az elkövető személyének ismertté válásától számított egy hónapon belül van helye, ilyen esetben ezért nem elkésett a bűncselekmény elkövetésétől számított egy hónapon túl tett feljelentés, mert a magánindítvány előterjesztésére rendelkezésre álló határidő az elkövető személyének ismertté válásától, pontosabban az ezzel összefüggő hatósági felhívástól indul.

A 379. §-hoz

A feljelentés elintézésének szabályozásával a törvény egyértelművé teszi, hogy feljelentés esetén az elbírálásra jogosult hatóságnak három munkanap áll rendelkezésre, hogy a feljelentés alapján szükséges döntéseket, így a feljelentés kiegészítésének elrendelését is meghozza. A bizonyítás általános szabályaival összhangban a feljelentés elintézése során a hatóság hivatalos tudomása, valamint a köztudomású tények figyelembe vehetők. Tekintettel arra, hogy a feljelentés elintézése még nem része a nyomozásnak, így indokolt volt e rendelkezés külön feltüntetése.

A törvény mértékadó módon átdolgozta a magánvádra üldözendő bűncselekmények rendszerét, amelynek első lépése a magánvádas bűncselekmény elkövetése miatt tett feljelentés elintézése. A 765. § (2) bekezdése alapján magánvádas bűncselekmény miatt feljelentést a bíróságon kell megtenni. Ennek megfelelően a 379. § a megfelelő tartalommal, azonban nem megfelelő helyen tett feljelentés tárgyában tartalmaz egyszerűsített rendelkezést. Ilyen esetben, tehát amennyiben a feljelentő kifejezetten magánvádas bűncselekmény miatt kezdeményez büntetőeljárást, a feljelentést a nyomozó hatóság és az ügyészség nem bírálja el, azt csupán továbbítja az elbírálásra jogosult bírósághoz. Ennek menetét az egyszerűbb ügymenet biztosítása végett a törvény akként szabályozza, hogy a nyomozó hatóságnál tett feljelentést is végső soron az ügyészség továbbítja a bíróságnak, egyrészt, hogy a vádképviselet átvételével kapcsolatos nyilatkozatra lehetősége legyen, másrészt, hogy ilyen esetben a bíróság számára is ismert legyen a feljelentésben leírt cselekmény minősítésével - magánvádas jellegével - kapcsolatos ügyészségi álláspont.

A feljelentés megküldésének egyszerűsített lehetőségétől meg kell különböztetni azt az esetet, amikor a feljelentő álláspontja szerint közvádra üldözendő bűncselekmény történt, azonban a nyomozó hatóság vagy az ügyészség a bűncselekményt magánvádas cselekményként értékeli. Ilyenkor a feljelentés puszta továbbítására nem kerülhet sor, a feljelentést érdemben el kell bírálni, amely során a 381. § (1) bekezdés g) pontja alapján a feljelentés elutasításának, majd a 381. § (3)-(5) bekezdései alkalmazásának van helye.

A 380. §-hoz

A feljelentés kiegészítésének szabályait a törvény egyszerűsítette. Tekintettel arra, hogy a feljelentés elintézése során magáról a feljelentésről kell állást foglalni, a feljelentés kiegészítése nem válhat előrehozott nyomozássá, az csupán azt a célt szolgálhatja, hogy a hatóság a feljelentésben esetlegesen nehezen érthető kérdésekben tájékozódjon. Ezért a törvény alapján a feljelentés kiegészítése során kizárólag a feljelentőtől kérhető felvilágosítás, illetve a törvényben meghatározott körben egyéb adatkérés.

A Btk. 3. § (3) bekezdésével kapcsolatban kialakult gyakorlatra figyelemmel a törvény egyértelművé teszi, hogy amennyiben a büntetőeljárás megindításához a legfőbb ügyész döntése szükséges, úgy ennek beszerzése érdekében a feljelentés kiegészítése keretei között kell intézkedni.

A törvény a feljelentés kiegészítésének határidejével kapcsolatos szabályozást is egyszerűsítette, azt egy hónapban határozta meg, a határidő meghosszabbítására nincs lehetőség.

A 381. §-hoz

A feljelentés elutasításának okai - a magánvádas eljárással összefüggő módosítástól eltekintve - a Be. rendelkezéseihez képest érdemben nem változtak, azonban a nyomozó hatóság önállóságára tekintettel a feljelentést immár bármely okból a nyomozó hatóság is elutasíthatja.

A törvény a hatályos rendelkezésekhez képest lényegesen részletesebben szabályozza a magánvádas eljárás és a közvádas eljárás kapcsolódási pontjait. Ennek első lépése a feljelentés elintézésénél jelentkezik. Amennyiben a feljelentést magánvádra üldözendő bűncselekmény miatt tették, az ügyészség vádképviselet átvételével kapcsolatos döntési lehetőségének biztosítása végett a feljelentést az ügyészséghez kell továbbítani. A vád képviseletének átvételével kapcsolatos döntésre a feljelentés elintézésére rendelkezésre álló határidő, azaz három nap áll rendelkezésre. Ha a feljelentést valóban magánvádas bűncselekmény miatt tették, és az ügyészség a vád képviseletét nem veszi át, a feljelentés elbírálására nem az ügyészség jogosult, így azt a bíróság részére kell továbbítani.

Eltérő helyzet alakul ki, ha a feljelentő közvádra üldözendő bűncselekményt megjelölve tesz feljelentést, ugyanakkor annak tartalma alapján magánvádra üldözendő bűncselekmény elkövetése állapítható meg. Ebben az esetben az ügyészségnek a feljelentést érdemben kell elbírálni, amelyet a törvény a feljelentés elutasítása körében rendez. Ha a feljelentő vitatja az ügyészség elutasításának okát, úgy végső soron a pótmagánvádlóként léphet fel a közvádra üldözendő bűncselekmény vonatkozásában. Amennyiben elfogadja az ügyészség azon álláspontját, hogy a feljelentésben foglaltak alapján magánvádra üldözendő bűncselekmény tárgyában kell állást foglalni, úgy magánvádlóként léphet fel. Ez utóbbi esetben az ügyészségnek a feljelentés elutasításával egyidejűleg arra is lehetősége van, hogy a magánvád képviseletét átvegye.

A 382. §-hoz

Az együttműködő személyt érintő feljelentést elutasító ok a Be. rendelkezéseihez képest érdemben nem változott. A fedett nyomozó és a belső bűnmegelőzési és bűnfelderítési feladatokat ellátó szerv tagja által elkövetett bűncselekmények kérdését a törvény a leplezett eszközök alkalmazásának szabályai között, törvényben meghatározott egyéb büntethetőséget kizáró okként szabályozza.

Ki kell emelni, hogy a 382. § alkalmazásához vezető intézmény minden esetben feltételezi a 219. §-ban szabályozott büntetőjogi felelősségre vonás elkerülésének kilátásba helyezése, a 404. §-ban szabályozott ügyészségi határozat vagy intézkedés kilátásban helyezése, vagy a 411. § alapján az egyezség megkötése intézményének alkalmazását, amely során alakulhatnak ki azok az együttműködési feltételek, amelyekre tekintettel a feljelentés elutasítható. Ezek az együttműködést koordináló intézmények alkalmasak továbbá arra is, hogy az együttműködést kötő elkövető vagy terhelt, valamint az eljáró szervek számára is megfelelő garanciát nyújtsanak a megállapodásban foglaltak betartására, a büntetőjogi felelősségre vonással szemben álló, a feljelentés elutasítását megalapozó érdek hatékony érvényesülésére.

A törvény további újítása, hogy az együttműködőt érintő feljelentés elutasítása esetén az állam helytállási kötelezettsége csak abban az esetben éled fel, ha a bűncselekménnyel okozott kár, illetve sérelemdíj más módon nem térül meg. Ennek megfelelően akár az előbb említett megállapodások tárgyát is képezheti, hogy az elkövető a bűncselekménnyel okozott kárt térítse meg, vagy a bűncselekményt megelőző eredeti állapotot állítsa helyre. A feljelentés elutasítása esetén az állam helytállási kötelezettsége az elkövető polgári jog szabályai szerinti kötelezettségének teljes körére kiterjed, így amennyiben az elkövető közreműködése alapján vagy más okból, a polgári jogi kötelezettség csak részben teljesül, úgy a fennmaradó részben az állam tartozik helytállni.

LX. Fejezet

A felderítés

A törvény a nyomozást felderítésre és vizsgálatra bontja. A nyomozás két szakaszát a gyanúsítotti kihallgatás határolja el. A felderítés alapvetően azt célozza, hogy az eljáró hatóság megbizonyosodjon arról, hogy milyen bűncselekményt, milyen módon követtek el és annak elkövetésével ki gyanúsítható.

A törvény kiemelt hangsúlyt helyez a gyanúsított magatartására. A gyanúsított együttműködése, beismerése esetén lehetőség nyílik az eljárás gyors befejezésére, akár a vizsgálati szakasz teljes elhagyására, vagy a bíróság előtti bizonyítás elhagyására, radikális csökkentésére. Mindezek okán a felderítés során ugyan lehetőség, de nem cél valamennyi bizonyíték megőrzésére törekvés, mert arra esetleg indokolatlanul, öncélúan és az eljárás jelentős elhúzódását eredményező módon kerülne sor. Így a tanúvallomással és a szakértői véleménnyel érintett adatok jellemzően kevésbé formális módszerekkel, adatszerző tevékenységgel, adatgyűjtéssel is tisztázhatók, amelyek alapján a gyanúsítotti kihallgatásra már sor kerülhet. A gyanúsított védekezésétől függően pedig indokolt esetben megkezdődhet a bizonyítékok bírósági eljárásra történő konzerválása is. Természetesen a gyakorlat számtalan esetben kimunkálhatja azokat a tipikus eseteket, amelyekben a tanúk kihallgatása, szakértői vélemény készítése nem mellőzhető, illetve valóban indokolt. Ezt indokolhatja különösen a tanú nehéz elérhetősége, a terhelt beazonosításáig várható jelentős időmúlás, olyan bűncselekmények meghatározása, amelyek nyomozása érdemben nem kezdhető meg szakértő bevonása nélkül. A nyomozó hatóság feladata, hogy az ilyen esetekben alkalmazható rugalmas gyakorlatot kialakítsa.

A 383-384. §-hoz

A felderítés során a jelenlét korlátozott, a törvény a sértett esetében nevesít olyan eljárási cselekményeket, amelyeken a sértett akkor is részt vehet, ha az eljárási cselekménynek egyébként nem alanya.

A feljelentés nem a nyomozás része, ezért a szóban tett feljelentés alkalmával jelen lévő személyekre nézve a 377. § rendelkezései az irányadóak.

A vagyoni érdekelt és az egyéb érdekelt jelenléti jogára az 57-58. § általános rendelkezéseit kell alkalmazni, míg a segítők jelenlétére a XI. Fejezet rendelkezéseit, illetve a törvényes képviselő és az ügygondnok esetében a 72-73. §-t.

A 385-389. §-hoz

A felderítés a gyanúsított első kihallgatásával fejeződik be, ezért a gyanúsítotti kihallgatás szabályozására is e fejezetben került sor.

Az elkövetőt a védőhöz való jog már a gyanúsítás közlését megelőzően is megilleti, amelynek biztosítására a törvény kiemelt figyelmet fordít. Ennek része, hogy a törvény szakított a hatályos törvény azon lehetőségével, hogy ha a terhelt védőt kívánt meghatalmazni, akkor arra kötelező védelem esetén három nap haladékot kapott. Ez a megoldás érdemben azt eredményezte, hogy az eljáró hatóságok még kötelező védelem esetén is úgy foganatosíthattak eljárási cselekményeket, hogy a terheltnek ténylegesen nem volt védője.

A törvény alapján a szabadlábon lévő terhelt esetében kötelező védelem esetén az idézéssel egyidejűleg, fogva tartásba került terhelt esetében haladéktalanul, de még a kihallgatását megelőzően védőt kell kirendelni. Egyéb esetben a terhelt gyanúsítotti kihallgatását megelőzően tett nyilatkozatát követően nyomban kell döntést hozni a védő kirendeléséről.

Ha védő kirendelésére kerül sor, vagy a terhelt a kihallgatását megelőzően védőt hatalmaz meg, az eljáró hatóság köteles legalább két órát biztosítani arra, hogy a védő a kihallgatáson megjelenjen. Ez alatt az idő alatt a terhelt számára biztosítani kell a védővel való konzultáció lehetőségét. A kihallgatás megkezdésére az értesítéstől számított két órán belül csak akkor kerülhet sor, ha a gyanúsított a védőjével egyeztetni tudott, és a gyanúsított a kihallgatás megkezdéséhez hozzájárul. A konzultáció nélküli gyanúsítotti hozzájárulás a védő jogainak egyoldalú korlátozásával járna, ezért arra nem kerülhet sor. Ha a védő két órán belül nem jelenik meg, és távollétében az eljárás nem folytatható, az eljáró hatóság a védő jelenlétét helyettes védő kirendelésével biztosítja.

Ki kell emelni, hogy a terhelt a hatékony védelemhez való jog alapján, a 387. § (5) bekezdése, a 39. § (1) bekezdés b) és e) pontja és (6) bekezdés rendelkezései szerint jogosult arra is, hogy az eljárási cselekményt megelőzően - ha arra önhibán kívüli okból korábban nem volt lehetőségük - a megjelent védőjével ellenőrzés nélkül tanácskozzon, amely legkorábban egy óra elteltével szakítható félbe.

A 390. §-hoz

A felderítés a nyomozás ügyiratainak ügyészséghez történő megküldésével zárul, amelyre a nyomozó hatóságnak nyolc nap áll rendelkezésre. Amennyiben a gyanúsítotti kihallgatás alapján a terhelttel történő együttműködésnek lehet helye, a nyomozó hatóság erről külön, ha az ügyiratok megküldése nehézségekbe ütközik, akkor még azt megelőzően beszámol az ügyészségnek. A törvénynek a gyanúsított együttműködésének lehetőségével kapcsolatos külön tájékoztatásának célja, hogy az eljárást gyorsító eszközök alkalmazását haladéktalanul biztosítsa. A törvény a vizsgálati szakaszhoz tartozó együttműködési intézmények, az ügyészségi határozat vagy intézkedés kilátásban helyezése, valamint az egyezség a bűnösség beismeréséről intézmények tekintetében a 405. § (3) bekezdése, valamint 407. § (2) bekezdése alapján kifejezetten megteremti annak lehetőségét, hogy azok a gyanúsított első kihallgatása során, a nyomozó hatóság útján is alkalmazhatók legyenek. Ez, a törvényben látszólag megjelenő merev elhatárolással ellentétben, az együttműködéses intézmények valóban hatékony alkalmazása érdekében az ügyészség és a nyomozó hatóság rugalmas, a gyanúsított első kihallgatását megelőző időszakra is kiterjedő együttműködését feltételezi.

A nyomozás célját és eszközrendszerét illetően a felderítés és a vizsgálati szakasz között nem mutatható ki olyan éles elhatárolás, mint a nyomozás és a bírósági eljárás között. A nyomozás hatékonysága a felelősségi viszonyok és döntési kompetenciák egyértelmű elhatárolása mellett feltételezi a nyomozó hatóság és az ügyészség közötti folyamatos, az eljárás igényeinek megfelelő együttműködést. Ennek lehetőségét a törvény nem, hogy nem zárja ki, de egyebek mellett az említett rendelkezésekkel sugallja is az együttműködés szükségességét.

A nyomozás dinamikájához hozzátartozik, hogy a gyanúsítotti kihallgatást követően a nyomozó hatóság az eljárást folytassa, feladatát továbbra is teljesítse. Erre az ügyiratok megküldésével kapcsolatos rendelkezéstől, illetve az ügyészségi irányítás megkezdésétől függetlenül szükség van. Ezt a törvény a vizsgálat szabályai között szabályozza.

LXI. Fejezet

A vizsgálat

A 391. §-hoz

A vizsgálat célja, hogy az ügyészség a nyomozás érdemi befejezéséről dönthessen. Erre sor kerülhet közvetlenül a gyanúsítást követően, vagy további eljárási cselekmények foganatosítását, azaz a nyomozás folytatását követően is. Az ügyészség a felderítés befejezését követően, az ügyiratok megérkezésekor dönthet az előbb említett kérdésekben. Amennyiben a nyomozás befejezése nem lehetséges, úgy a nyomozás folytatása során az ügyészségi döntés egy dinamikus folyamattá alakul át, amely során az ügyészség a döntési lehetőségeket folyamatosan vizsgálja, és a felmerült új körülmények alapján dönt. E döntési folyamatra az általános intézkedési határidő nem vonatkozik, egyetlen korlátja, hogy a döntést a nyomozás határidején belül kell meghozni.

A törvényben megjelenő új nyomozási rendszerben az eljárás befejezésével kapcsolatos ügyészi döntés a nyomozás részét képezi. Tekintettel arra, hogy a vádemelés is a nyomozás befejezésének egyik módja, így eljárásjogi értelemben az ügyészség vádemeléssel kapcsolatos döntése is a nyomozás része. A hatályos rendelkezésekhez képest ezért megszűnik a vádemelési szakasz önállósága, a nyomozást a vádemelési szakasztól elkülönítő külön iratismertetetés, illetve a további nyomozás elrendelésének külön intézménye. A nyomozást a nyomozást befejező döntés zárja le, nem pedig egy nyomozás befejezésével kapcsolatos elkülönült nyomozó hatósági döntés. Vádemelés esetén ezért a nyomozás mindaddig folyamatban van, amíg az ügyészség vádat nem emel, így a további nyomozási cselekmények elrendelése fogalmilag kizárt. Ez ugyanakkor lehetővé teszi azt is, hogy az ügyészség az eljárás befejezéséről rendkívül gyorsan, közvetlenül a terhelti együttműködésről történő tudomásszerzést, illetve az ügyiratok megismerését követően, minden további külön formális eljárási cselekmény foganatosítása nélkül döntsön.

A 392. §-hoz

Az ügyészség és a nyomozó hatóság kapcsolata a gyanúsítotti kihallgatást követően átalakul. A felderítés során alapvetően az eljáró hatóságok saját meggyőződését kellett kialakítani. Ezzel szemben - ha a vádemelés látszik indokolnak - a vizsgálat során az ügyészségnek már a vádemelést követő bírósági eljárásban lefolytatandó bizonyítási eljárás követelményeit szem előtt tartva kell meghatározni a bizonyítékok beszerzésének körét és módját. Erre figyelemmel a vizsgálati szakaszban az ügyészség már irányító szerepet tölt be, és nem felügyeli, hanem érdemben határozza meg az eljárás folytatását, irányát.

Az ügyészség irányítási feladatának feléledése nem eredményezheti, hogy a nyomozó hatóság a szükséges eljárási cselekményeket se végezhetné el. A nyomozó hatóság a már említettek szerint önállóan folytatja a nyomozást a vizsgálat során is, amíg az ügyészség az irányítási jogkörének gyakorlását érdemben meg nem kezdi. Az eljárás dinamikája és az irányítás általános jellege okán a nyomozó hatóság a vizsgálat során is önállóan járhat el, ha az eljárási cselekmény lefolytatását késedelmet nem tűrő ok indokolja, vagy ha az eljárási cselekmény az ügyész által elrendelt eljárási cselekményhez szükségszerűen kapcsolódik.

Annak érdekében, hogy a felderítés, vizsgálat szakmai feladatai megfelelően elváljanak, és az ügyészségnek ne kelljen egy szervezetidegen feladatot ellátnia pusztán azért, mert a nyomozás során gyanúsítotti kihallgatásra került sor, a törvény a tárgyi, illetve személyi kört illetően differenciált megközelítést alkalmaz. Ha a nyomozás tárgyát több bűncselekmény képezi, a nyomozás a gyanúsítással nem érintett bűncselekmények vonatkozásában továbbra is quasi felderítési szakban marad. Ugyanez igaz, ha a gyanúsítással érintett bűncselekmény további elkövetőit kell beazonosítani, felderíteni. Egy eljáráson belül az irányítás, felügyelet feladata nem osztható meg, ezért eljárásjogi szempontból a gyanúsítotti felelősségre vonást követően az eljárás ügyészi irányítás alá kerül. Ennek ellenére a quasi felderítési szakban maradt részekben a nyomozó hatóság önálló rendelkezése, illetve a felderítési szakaszhoz igazodó beszámolási kötelezettség marad érvényben. Az ügyészség irányítási funkciójának feléledésével ugyanakkor e törvényi rendelkezésektől az ügyészség eltérhet, és a quasi felderítési szakban maradt tárgyi, illetve személyi kört illetően is részben, vagy egészben gyakorolhatja irányítási jogát.

A nyomozás során a felderítés és vizsgálat fenti összefonódásai mellett nem kizárt az sem, hogy a vizsgálat alakul át teljes egészében felderítéssé. Ha ugyanis a gyanúsítottal - de kizárólag vele szemben - a nyomozást megszüntették, vagy a gyanúsítás elleni panaszra vonatkozó rendelkezések alapján a gyanúsított ezen minősége megszűnt, más, a vizsgálatot megalapozó gyanúsítás hiányában a nyomozó hatóság ismételten a felderítés szabályai szerint, ügyészségi irányítás nélkül jár el.

A 393. §-hoz

A vizsgálati szakasz jelenléttel kapcsolatos rendelkezéseit a terhelt és a védő eljárásba történő belépése teszi szükségessé. E körben a törvény érdemi változást nem tartalmaz. A jelenlét részben az eljárási cselekmény sürgőssége, illetve különleges bánásmódot igénylő személy védelme érdekében korlátozható, amelyről a terheltet és a védőt utólag tájékoztatni kell. A tájékoztatást illetően a törvény nem tartalmaz formakényszert. Ha a jelenlét korlátozását, adott esetben az eljárási cselekmény tartalmának utólagos megismerésére figyelemmel a terhelt és a védő nem kifogásolja, úgy a hatóságnak további feladata nincs. Indítványra ugyanakkor a jelenlét korlátozásáról utólag határozatot kell hozni, amely ellen a terhelt és a védő panaszt terjeszthet elő. Ha a jelenlét korlátozását - pl. a különleges bánásmódot igénylő személyek védelme érdekében - törvény írja elő, az utólagos értesítésre nem kerülhet sor.

LXII. Fejezet

Az eljárás felfüggesztése

A 394. §-hoz

A törvény az eljárás felfüggesztését a nyomozás szervezetrendszeréből adódóan kizárólag ügyészségi hatáskörbe, vagy ügyészségi és nyomozó hatósági hatáskörbe tartozó, továbbá mérlegelést nem biztosító és a hatóság mérlegelésén nyugvó esetekre osztja. Meg kell jegyezni, hogy az előbbi esetek is lényegében a hatóság mérlegelésén alapuló döntésén alapulnak, vagy egyéb feltételhez kötöttek, így ezek sem tekinthetők hétköznapi értelemben vett kötelező eseteknek.

A mérlegelést nem biztosító esetekhez képeset ugyanakkor lényegesen szélesebb az ügyészség vagy a nyomozó hatóság döntési lehetősége, így például az elkövető ismeretlen, vagy külföldön tartózkodása esetén lehetőség van a terhelt távollétében történő vádemelésre. Jogsegély teljesítésével kapcsolatos megkeresés esetén a nyomozás nyilvánvalóan folytatható, ha a teljesítéssel egyidejűleg Magyarországon elvégezhető eljárási cselekmények vannak. Ha európai elfogatóparancs vagy a nemzetközi elfogatóparancs alapján más állam hatósága az elkövető átadását vagy kiadatását elhalasztotta, az eljárás felfüggesztése helyett lehetőség van a terhelt ideiglenes átadásának kezdeményezésére. Látható tehát, hogy a mérlegelésen alapuló esetekben az eljáró ügyészségnek, illetve nyomozó hatóságnak tényleges döntési lehetősége van az eljárás érdemi folytatása, vagy felfüggesztése között.

A törvény kizárja a közvetítői eljárás és a feltételes ügyészi felfüggesztés egymást követő alkalmazását. Mindkét intézmény tekintetében meghatározható az a - bűncselekmény jellegéhez, illetve a terhelt személyéhez köthető - esetkör, amelynél az elterelés adott formájának alkalmazása indokolt. A két diverziós intézmény egymást követő alkalmazása ezért nem egyeztethető össze azok jellegével, céljával. Ugyancsak ellentétes lenne az intézmények rendeltetésével, ha egy sikertelen alkalmazás esetén a terhelt újabb lehetőséget kapna az eljárás elterelésére.

A 395. §-hoz

Az eljárás felfüggesztésére a gyanúsított külföldön tartózkodása, előzetes kérdésben hozott döntés beszerzése érdekében a külön eljárás kezdeményezése, valamint jogsegély iránti megkeresés teljesítése esetén a törvényben meghatározott időtartamra kerülhet sor. A törvény ezen rendelkezéseken túlmenően a közvetítői eljárás, valamint a feltételes ügyészi felfüggesztés részletszabályainál tartalmaz rendelkezést az eljárás felfüggesztésének tartamára nézve.

A 396. §-hoz

A felfüggesztett eljárás az eljáró hatóság rendelkezése alapján folytatódik. Amennyiben azonban a törvény rendelkezései alapján meghatározott időtartamra kerül sor az eljárás felfüggesztésére, e tartam elteltével az eljárás külön hatósági döntés nélkül is folytatódik. Ez az irányadó közvetítői eljárás, valamint a feltételes ügyészi felfüggesztés céljából történt felfüggesztések esetében is.

A 397. §-hoz

Az új Be. rendelkezéseinek, és a felfüggesztés intézmény jellegének megfelelően a felfüggesztés tartama nem számít bele a nyomozás 351. § (2) bekezdésében meghatározott határidejébe. A felderítés során e rendelkezésnek nincs érdemi jelentősége. A vizsgálat során a határidő számítása során kiemelt figyelmet kell fordítani arra, hogy a nyomozás és annak határideje - amennyiben határidő tűzésére került sor - a 396. § (4) bekezdése alapján külön rendelkezés nélkül folytatódik a felfüggesztés lejártával.

A törvény a 397. §-ban rendezi a felfüggesztésről rendelkező határozat kézbesítését, azonban a határozat elleni jogorvoslatra - annak jogcíme, valamint az érintetti kör szerint differenciált módon - a törvény egyéb különös rendelkezései irányadóak.

LXIII. Fejezet

Az eljárás megszüntetése

A 398. §-hoz

A feljelentés elutasításához hasonlóan a törvény az eljárás megszüntetése körében sem változtat a Be.-beli okok tartalmán, de azokat a felderítés és vizsgálat jellegéhez igazítja.

A hatályos törvényben külön szereplő, a nyomozás és a vádemelés mellőzésével kapcsolatos döntést a törvény nem csupán egységesíti, de az eljárás kezdetétől lehetővé teszi. A hatályos rendelkezések alapján a nyomozás mellőzésére csupán a gyanúsítottal szemben, azaz a gyanúsítást követően, egy már felderített ügyben nyílt lehetőség. Ez indokolatlan terhet rótt a büntetőügyben eljáró hatóságokra, hiszen a tényállást a gyanúsításhoz szükséges mértékben fel kellett deríteni. A törvény a büntetőjogi felelősségre vonás szempontjából jelentéktelen cselekmények vonatkozásában a mellőzést már az elkövetővel szemben is lehetővé teszi, így az eljárás megszüntetésére e cselekmények vonatkozásában akár a nyomozás kezdetén is lehetőség nyílik. Természetesen az elévülési időn belül az eljárás folytatása utóbb e cselekmény vonatkozásában sem kizárt, ha a büntetőjogi felelősségre vonás indokolttá válik.

A törvény a Btk. 3. § rendelkezéseinek megfelelően egyértelművé teszi, hogy a Btk. 3. § esetén a legfőbb ügyész rendelkezésének hiánya nem azonos a joghatóság hiányával. Ilyen cselekmények vonatkozásában a magyar hatóságoknak van joghatósága az eljárás folytatására, az eljárás megindítása, vagy ha ez a körülmény az eljárás folyamatában merül fel, az eljárás folytatása azonban egy törvényi feltételhez kötött.

A törvény a magánvádra, közvádra üldözendő bűncselekményekkel összefüggésben a feljelentés elbírálásánál és elutasításánál kifejtetteknek megfelelően az eljárás megszüntetésének esetei között is megszüntetési okként rendezi, ha az eljárás adatai alapján a cselekmény nem közvádra üldözendő, így egyebek mellett egyértelműen szabályozva a pótmagánvádló vagy a magánvádló fellépésének viszonyát is.

A (2) bekezdés c) pontja rendezi az eljárás megszüntetését, ha arra törvényben meghatározott egyéb büntethetőséget megszüntető okból kerül sor. Ilyen okok

- a tevékeny megbánás,

- a Btk. különös részében meghatározott, és a 417. §-a alapján feltételes ügyészi felfüggesztés alapját képező megszüntetési okok, valamint

- a feltételes ügyészi felfüggesztés 416. § alapján alkalmazott mérlegelhető esete.

Ezzel összefüggésben ki kell emelni, hogy a törvény a 420. § (1) bekezdésében teszi egyértelművé, hogy a feltételes ügyészi felfüggesztés mérlegelhető esete esetén - amennyiben arra törvényesen került sor, és a terhelt a felfüggesztés tartama alatt sem tanúsított olyan magatartást, amely okán az eljárás folytatásának van helye - az előírt magatartás tanúsítása, illetve a felfüggesztés tartamának eredményes eltelte büntethetőséget megszüntető ok.

A törvény nem kívánt szakítani a Be. ismeretlen elkövető esetén alkalmazott azon dogmatikai megközelítésével, hogy ilyen esetekben a büntetőügyben eljáró hatóságok törvényi kötelezettsége az elkövető beazonosítása, büntetőjogi felelősségre vonása, ezért - a korábban e tekintetben többször is ilyen tartalommal változott szabályozással ellentétben - az eljárás megszüntetésére nem kerülhet sor. A törvény ugyanakkor figyelemmel van arra, hogy az esetek túlnyomó többségében az eljárás megjelölt okból történt felfüggesztését követően az eljárás elévülés miatt történő megszüntetésére kerül sor. Az ezzel összefüggő adminisztratív terhek csökkentését szolgálja a 394. § (9) bekezdésének, valamint ahhoz kapcsolódóan a 398. § (5) és (6) bekezdésének szabályozási rendszere. A szabályozás a büntetőeljárásban részt vevő személyek - elsősorban a sértett - önrendelkezésén alapuló módon, az eljárásjogi garanciák érdemi sérelme nélkül képes, a különösen az eltelt időre figyelemmel jelentős adminisztratív terhek csökkentésére.

A 399. §-hoz

A feljelentés elutasításánál kifejtettek szerint a fedett nyomozó, illetve a rendőrség belső bűnmegelőzési és bűnfelderítési feladatokat ellátó szervének tagja által szolgálati feladatuk teljesítése során elkövetett bűncselekményeket a törvény büntethetőséget kizáró okként a leplezett eszközök között rendezi.

A 400. §-hoz

A megszüntetett eljárás folytatásának szabályai a Be. rendelkezéseihez képest érdemben nem változtak, a nyomozás folytatását az ügyészség, ha a nyomozást a nyomozó hatóság szüntette meg, akkor a nyomozó hatóság, továbbá ha az eljárást az ügyészség szüntette meg, a felettes ügyészség is elrendelheti. A törvény ugyanakkor egyértelművé teszi, hogy meghatározott személlyel szemben az eljárás folytatására - így a vádemelésre is - panasz hiányában hivatalból csak az eljárás megszüntetésétől számított egy hónapon belül van lehetőség. Amennyiben az ügyészség ezen időpontot követő felülvizsgálat során észleli az eljárás folytatásának - így a vádemelésnek is - szükségességét, úgy arra csak a nyomozási bíró döntése alapján kerülhet sor.

A 401. §-hoz

Az eljárás megszüntetése a nyomozás során is olyan érdemi döntés, amely esetén tételesen indokolt meghatározni, hogy arról a határozat közlése útján az eljárás mely résztvevői értesüljenek. Ennek megfelelően részben a jogorvoslati joggal összefüggésben, részben tájékoztatási célból a törvény rögzíti, hogy az eljárást megszüntető és a megszüntetett eljárás folytatását elrendelő határozatot a gyanúsítottal, a védővel, a sértettel, a feljelentővel és a magánindítvány előterjesztőjével kell közölni. Ha az eljárás megszüntetése következtében a kártalanítás feltételei fennállnak, a kártalanítás lehetőségére a szükséges tájékoztatás megadásával már az eljárást megszüntető határozatban fel kell hívni a figyelmét.

A törvény a kézbesítés kifejezés alkalmazásával teszi egyértelművé, hogy az eljárást megszüntető határozat kihirdetés útján nem közölhető.

A 402. §-hoz

A törvény a büntetőeljárás gyorsítása, egyszerűsítése végett különös hangsúlyt helyez az elterelés intézményrendszerére, így remélhető, hogy a jövőben az ügyészi döntésekkel befejeződő eljárások száma növekszik. Ez ugyanakkor együtt jár az ügyészségi, quasi bűnösséget megállapító döntések alkalmazásának szaporodásával is, ezért elkerülhetetlenné vált az ilyen esetekben felmerülő bűnügyi költségek viselésének rendezése. A törvény megteremti annak lehetőségét, hogy az ügyészség az eljárás tevékeny megbánás alapján, feltételes ügyészi felfüggesztése tartamának eredményes elteltét követő, valamint megrovás alkalmazásával történő megszüntetése esetén a terheltet a bűnügyi költségek, vagy azok egy részének megfizetésére kötelezze. Az eljárás ilyen módokon történő megszüntetésére kizárólag a terhelt előzetes vagy utólagos jóváhagyásával kerülhet sor, így a bűnügyi költség viselésére kötelezés nem sérti az ártatlanság vélelmét, valamint azt az alapelvet, hogy a terhelt büntetőjogi felelősségéről kizárólag a bíróság dönthet. Annak érdekében azonban, hogy biztosított legyen a bűnügyi költségre kötelezésnek az ügyészségtől független felülvizsgálatának lehetősége, a törvény a kérdésben megteremti a nyomozási bíróhoz fordulás, a bírósági felülbírálat lehetőségét.

A 403. §-hoz

A törvény a dogmatikai tisztaság jegyében és kodifikációs megfontolásokból nem tartalmazza külön szerkezeti egységben az eljáró szervek végrehajtási feladatait, amelyek eddig a Be. XXX. Fejezet II. Címében szerepeltek. Az említett rendelkezések közül a bűnügyi költség, illetve a rendbírság megfizetésére adott halasztásra vagy részletfizetés engedélyezésére vonatkozó szabályokat a törvény az eljárás különböző szakaszainak megfelelően, az eljárás folyamatába integrálva, több helyen szabályozza. Így a halasztásra vagy részletfizetésre vonatkozó rendelkezések az ügyészség által történő bűnügyi költség megfizetésére való kötelezés esetén az eljárás megszüntetésére vonatkozó rendelkezések között, a bírósági szakaszban a rendbírság vonatkozásában a tárgyalás vezetése, méltóságának megőrzése és rendjének fenntartására vonatkozó szerkezeti egységben, a bűnügyi költség tekintetében a nyomban bejelentett kérelem esetén az elsőfokú bíróság ügydöntő határozataira vonatkozó fejezetben, míg a jogerős ügydöntő határozat meghozatalát követően bejelentett kérelemre vonatkozó szabályok a különleges eljárások szabályai között szerepelnek.

A törvény a halasztás és részletfizetés engedélyezésével kapcsolatban megtartja a hatályos szabályozás főbb vonásait, azon csupán napjaink életviszonyainak megfelelő korrekciót hajt végre, tízezer helyett immár ötvenezer forint összegig engedélyezhető halasztás vagy részletfizetés a végrehajtó által foganatosított foglalás bevárása nélkül.

LXIV. Fejezet

Ügyészségi intézkedés vagy határozat kilátásba helyezése

A 404-406. §-hoz

A törvény terhelti együttműködéssel kapcsolatos intézményrendszerének kiindulópontja annak megteremtése, hogy az ügyészség és a terhelt kapcsolatba léphessen egymással az eljárás időszerű és kiszámítható befejezésének elősegítése érdekében. A terhelti együttműködés bevezetésével a törvény nem törekszik a terheltekkel történő alkudozás lehetőségének megteremtésére. Az ügyészség által kilátásba helyezhető intézkedések és határozatok tartalmát nem az eljárás résztvevői, hanem az eljárási törvénynek az egyes intézményeket szabályozó rendelkezései határozzák meg. Az együttműködés kezdeményezése ezért nem eredményezhet a büntetőeljárás céljával ellentétes megállapodásra törekvést.

A törvényben bevezetett intézményrendszer alapja, hogy az ügyészség érdemi rendelkezése alatt álló megszüntetési lehetőségek (közvetítői eljárás, feltételes ügyészi felfüggesztés, vádemelés meghatározott módjával kapcsolatos döntés) alapvetően a terhelt beismeréséhez, előzetes, vagy utólagos hozzájárulásához kötöttek. A törvény a vádemelés vizsgálati szakaszba olvasztásával jelentős lépést tett annak irányába, hogy az ügyészi rendelkezés alatt álló döntések meghozatalát előre hozva az eljárás felgyorsulhasson. Az ügyészi intézkedés kilátásba helyezésével a törvény ezen is túllépve közvetlenül annak teremti meg a lehetőségét, hogy az ügyészség és a védelem kezdeményezőként is felléphessenek az eljárás befejezésével kapcsolatos döntés előre láthatóvá tétele végett.

Az együttműködés célja alapvetően a terhelt beismerésének biztosítása, amellyel egyes ügyészségi döntések lehetősége megnyílik. Ezért a törvény nem zárja ki annak lehetőségét sem, hogy az ügyészségi intézkedés vagy határozat kilátásba helyezésére akár a gyanúsítást követően, de még a terhelti vallomás megtétele előtt sor kerüljön. A terhelt ebben az esetben már az ügyészség tájékoztatásának tudatában tehet érdemi vallomást. Ennek ellenére nem kizárt az intézmény alkalmazása akkor sem, ha a terhelt már beismerő vallomást tett, azonban meghatározott ügyészségi döntések alkalmazása további feltételhez − így más büntetőügy felderítésében, bizonyításában történő együttműködéshez, a sértett polgári jogi igényének megtérítéséhez, feltételes ügyészi felfüggesztés esetén előírható magatartási szabály teljesítésének vállalásához − is köthető.

Az ügyészség, illetve a védelem különösebb formai és tartalmi kényszer nélkül, akár a nyomozó hatóság közreműködésével is kezdeményezőként léphet fel. A kezdeményezett intézkedés törvényi szabályai a kezdeményezésre figyelemmel nem változnak, így a terhelt együttműködése sem pótolhat hiányzó törvényi feltételeket. Így például még a terhelt együttműködése esetén sincs helye öt évet meghaladó bűncselekmény esetén a feltételes ügyészi felfüggesztés kilátásba helyezésének, vagy akkor sem, ha a feltételes ügyészi felfüggesztés kilátásba helyezését más kizáró ok akadályozza. A joggyakorlat feladata annak kidolgozása, hogy a kezdeményezés módját, pontos formai és tartalmi elemeit kidolgozza.

Az ügyészségi döntés diszkrecionális jellegéhez, illetve a formakényszer elmaradásához tartozik, hogy a védelem oldaláról érkező kezdeményezés elutasítása sem formához kötött, indokolást igénylő döntés. A törvény alapján az együttműködés intézménye nem terhelti jogosultságként került meghatározásra, hanem az eljárást gyorsító, a sértetti, bűnüldözési érdekeket is szem előtt tartó lehetőségként. Erre figyelemmel a terheltnek nincs joga jogorvoslathoz sem, ha az ügyészség a kezdeményezéssel kapcsolatban elutasító döntést hoz.

Az alkalmazhatóság elősegítése érdekében a törvény e körben rugalmas szabályokat tartalmaz, garanciális szempontból, az intézmény kiszámíthatósága érdekében szükséges annak szabályozása, hogy a terhelt elfogadó nyilatkozata egy írásbeli tájékoztatáson alapuljon. Nem kizárt formai kötöttségek nélkül tájékoztatás és kapcsolatfelvétel, amely során az ügyészség, illetve a terhelt együttműködési szándéka vagy annak kizártsága tisztázható. Ugyanakkor a terhelti hozzájárulásnak már utólag pontosan rekonstruálható, írásbeli tájékoztatáson kell alapulnia. A törvény a hatékony jogalkalmazás elősegítése érdekében a tájékoztatásnak a gyanúsítotti kihallgatásról készült jegyzőkönyvben történő rögzítését is lehetővé teszi, de a gyakorlat más, még hatékonyabban alkalmazható, ugyanakkor kellő garanciát jelentő módszereket is kidolgozhat.

A 404. § (3) bekezdése alapján az ügyészség a kilátásba helyezett határozat vagy intézkedés meghozatalát, illetve alkalmazását egyéb feltételekhez kötheti. Nyilvánvaló, hogy nem szabható olyan feltétel, amely az egyes érintett intézménnyel ellentétes lenne, így a sértett számára nyújtandó jóvátétel nem szabható a közvetítői eljárás (amelynek ez a célja), vagy a feltételes ügyészi felfüggesztés (amely keretei között kerülhet sor ennek előírására) alkalmazásaként. Ugyanez indokolja, hogy nem köthető magatartás teljesítéséhez a feltételes ügyészi felfüggesztés alkalmazása sem, mert ez azt eredményezné, hogy az ügyészség az intézmény céljának megkerülésével a feltételes ügyészi felfüggesztés esetén alkalmazható magatartási szabályt akként írhatná elő, hogy az a terhelt számára nem jár a feltételes ügyészi felfüggesztés következményeivel, a büntethetőség megszüntetésével. Azonos indokok alapján kizárt az együttműködés előírása a (2) bekezdés c) pontja esetén.

A 404. § (3) bekezdésében meghatározott feltételek teljesítésére a terheltnek az ügyészi határozat meghozataláig van határideje. A törvény nem zárja ki, hogy az ügyészség a határozat vagy intézkedés kilátásba helyezésével kapcsolatos tájékoztatásában az előírt magatartási szabály teljesítését olyan határidőhöz kösse, amely egyébként összeegyeztethető a konkrét kilátásba helyezett ügyészségi döntés meghozatalával kapcsolatos, valamint az általános törvényi rendelkezésekkel.

A tartalmi és formai előírások részletes szabályozásának elmaradását az teszi lehetővé, hogy − szemben a következő fejezetben szabályozott egyezség esetében − a kilátásba helyezett érdemi intézkedés az ügyészség rendelkezése alatt áll. A tájékoztatás és megállapodás egyetlen garanciális követelménye, hogy ha a terhelt az ügyészség által meghatározott feltételeket teljesítette, az ügyészség oldalán kötöttség keletkezzen. Ennek hiányában a megállapodás a terhelt számára kiszámíthatatlan, visszaélésre alapot adó helyzetet teremtene.

A vádemelés intézményrendszerének tartalma okán az ügyészi intézkedés kilátásba helyezése a vádemelés törvényességét nem érintheti, a tájékoztatásban szereplő feltételek teljesítése a terhelt büntethetőségét nem szüntethetik meg. Ebben a feltételrendszerben az együttműködés visszaélésszerű alkalmazásának kizárására egyedül a megállapodáson alapuló eredmény felhasználásának korlátozása lehet alkalmas. A törvény ennek érdekében a megállapodás megsértése esetén nem csupán a terhelt megállapodás kilátásba helyezésére figyelemmel tett beismerő vallomásának bizonyítékként történő felhasználását zárja ki, de valamennyi e vallomás alapján beszerzett további bizonyítási eszköz felhasználást is.

A törvény csak a megállapodással ellentétes ügyészi döntés, illetve mulasztás esetén zárja ki a felhasználhatóságot, ezért ha a terhelt a megállapodásban foglaltakat teljesíti, az ügyészség a megállapodásban szereplő határozatot meghozza vagy intézkedést alkalmazza, a terhelt vallomása - a terhelti vallomás általános szabályai szerint - abban az esetben is felhasználható, ha például utóbb a feltételes ügyészi felfüggesztés nem vezet eredményre.

Az intézmény hatékony működése, és a tisztességes eljáráshoz való jog megköveteli azt is, hogy az elutasított terhelti kezdeményezés eredményét se lehessen bizonyítékként felhasználni. A bíróság befolyásolás mentességének biztosítása végett ilyen esetben a törvény nem csupán deklarálja a felhasználás tilalmát, de az ezzel kapcsolatos tájékoztatás nyújtását, illetve az ügyiratok továbbítását is megtiltja.

A terhelti oldalon jelentkező kötelezettség szankciója mindezzel ellentétes, vagyis a kilátásba helyezett intézkedés feltételeinek nem teljesítése, vagy azzal ellentétes magatartás tanúsítása esetén az ügyészség megállapodáshoz kötöttsége megszűnik, egyúttal a terhelt megállapodásra figyelemmel tett vallomása, valamint az e vallomás alapján beszerzett további bizonyítási eszközök felhasználhatósága biztosított. Az intézmény diszkrecionális, rugalmas alkalmazáson alapuló kialakítása okán ugyanakkor nem kizárt, hogy az ügyészség akkor is a megállapodásnak megfelelő döntést hozzon, ha az előírt magatartási szabályok teljesítésére csak részlegesen került sor, vagy azok teljes körű teljesítése várhatóan csak az ügyészség döntését követő időpontban történik meg.

A törvény annak érdekében, hogy a terhelt a megállapodással összefüggésben a törvényes lehetőségeit, a megállapodás tartalmát, annak következményeit pontosan megismerhesse, jognyilatkozatát kellő körültekintéssel tehesse meg, külön nevesíti, hogy megállapodás kezdeményezése esetén az eljáró hatóság a terhelt indítványára köteles védőt kirendelni. További, az együttműködés intézményének alkalmazását biztosító szabály, hogy önmagában a kezdeményezés tényének bizonyítékként történő felhasználása kizárt.

LXV. Fejezet

Egyezség a bűnösség beismeréséről

A 407. §-hoz

A jogintézmény előzményének a Be. XXVI. Fejezetében szereplő lemondás a tárgyalásról külön eljárás tekinthető, amely azonban a szabályozás többszöri módosítása ellenére sem működik rendeltetésszerűen, ezért a törvény a terhelttel való megegyezés szabályait a bűnösség elismerésére irányuló egyezségként szabályozza újra.

A törvény célként tűzte ki a büntetőeljárásban a terhelti együttműködés fokozását, hiszen egy, a tisztességes eljárás követelményeinek is megfelelő konszenzuális eljárás az állam oldalán idő- és költségmegtakarítást, a terhelt oldalán enyhébb szankcionálást, a sértett oldalán biztos jóvátételt, míg a társadalom szempontjából azt eredményezi, hogy a bűncselekmény elkövetőjét biztosan felelősségre vonják.

A terhelttel történő megegyezés az Alkotmánybíróság meghatározása szerint a büntetőeljárás egyszerűsítését és gyorsítását szolgáló olyan jogintézmény, amelyben az állam lehetőséget teremt a büntetőeljárás alá vont személy rendelkezési jogának érvényesülésére a bírósági eljárás formájának megválasztásában. Az Alkotmánybíróság a 422/B/1999. AB határozatában iránymutató jelleggel azt is rögzítette, hogy a tárgyalásról lemondás - a tisztességes eljárást biztosító szabályok mellett - alkalmas eszköz arra, hogy társadalmi méretekben is hozzájáruljon az állami büntető igény észszerű időn belüli elbírálásához, az igazságszolgáltatás megfelelően hatékony működtetéséhez. Ebből következően a beismerő terheltek - a Btk. szerinti kedvezménnyel történő - ösztönzése alkotmányos célt szolgál és semmilyen értelemben nem minősíthető arra irányuló állami kényszernek, hogy feladják alkotmányos jogaikat.

A törvény a bűnösség elismerésére irányuló egyezség megkötésének folyamatát és lehetséges tartalmi elemeit nem külön eljárásként, hanem az általános eljárás szabályai közt helyezi el, kifejezésre juttatva, hogy egyezségnek helye van bármely ügyben és bármely bűncselekmény esetén. A törvény ugyanakkor a terhelti együttműködéshez kapcsolódóan a terhelt számára nyújtható kedvezmények fokozatosságát szem előtt tartva az egyezség megkötését kizárólag a nyomozás során teszi lehetővé, azaz a vádemelést követően a terhelti együttműködés már csak az előkészítő ülés során, a bűnösség beismerésében nyilvánulhat meg.

A törvény az egyezséghez vezető folyamatot is leegyszerűsíti és megszabadítja minden szükségtelen formalizmustól, ennek megfelelően e folyamat három szakaszból, az egyezség kezdeményezéséből, az egyeztetések lefolytatásából és végül az egyezség megkötéséből áll.

A törvény az egyezség megkötésének kezdeményezését mind a terhelt és a védő, mind az ügyészség számára biztosítja, megszüntetve ezzel azt az indokolatlan korlátozást, amely szerint - a Be. alapján - az ügyészség ilyen kezdeményező szerepben nem léphetett fel. Mivel garanciális tartalmat nem hordozott az a Be. szerinti kötelezettség, amely szerint a kezdeményezés elfogadását határozatba kell foglalni, a törvény értelmében a kezdeményezés és annak elfogadása vagy elutasítása mentes minden formaságtól, a törvény ezért szükségtelennek tartja jegyzőkönyv és különösen határozat készítését, emellett lehetőséget biztosít arra is, hogy az ügyészség a nyomozó hatóságon keresztül közölje az egyezség kezdeményezésével kapcsolatos álláspontját.

A 408. §-hoz

Az egyezséghez vezető út kezdeményezést követő szakasza az ügyészség, a terhelt és a védő közötti egyeztetés, amely szintén kötetlen, annak jegyzőkönyvben rögzítését a törvény nem kívánja meg, ezzel ellenkezőleg, az egyeztetések hatékonyabb lebonyolítása érdekében a törvény kifejezetten mellőzi az egyeztetés formaságaira vonatkozó szabályokat és azt is megengedi, hogy a terhelt hozzájárulásával a védő külön is egyeztessen az ügyészséggel.

Az egyeztetések a bűnösség beismerésére és az egyezségnek az adott ügy körülményeitől függő tartalmi elemeire irányulhatnak, azonban a törvény egyértelműen megtiltja, hogy az egyezség tárgyát képező bűncselekmény tényállása és jogi minősítése megbeszélés vagy vita tárgyát képezze, e kérdésekben kizárólag az állam büntetőjogi igényét érvényesítő ügyészség dönthet.

A törvény előírja az ügyészség számára, hogy az egyeztetés megkezdésekor előzetesen ismertesse álláspontját, azaz szintén kötetlen formában vázolja fel, az adott ügyben milyen tartalmú egyezség megkötésére lát lehetőséget és ez - az egyezség megkötése esetén - milyen következményekkel járhat.

A 409. §-hoz

Ha az ügyészség és a terhelt - akár védői közvetítéssel - az egyezség tartalmában megegyezett, azaz sikerült szóbeli megállapodásra jutni a megkötendő egyezség valamennyi eleméről, akkor az ügyészség a gyanúsítottat az általános szabályok szerint kihallgatja és immár jegyzőkönyvbe foglaltan figyelmezteti arra, hogy az egyeztetések eredményeként körvonalazódott, írásban is rögzíteni tervezett egyezség milyen konkrét következményekkel jár.

A figyelmeztetést és a terhelt erre adott válaszát követően az egyezséget is a gyanúsítotti kihallgatás jegyzőkönyvébe kell foglalni. A törvény az egyeztetések tisztességének igazolása, valamint az egyezség hitelességének biztosítása érdekében rögzíti, hogy az egyezséget tartalmazó jegyzőkönyvet az ügyész, a terhelt és a védő kizárólag együttesen írhatja alá.

Ha az ügyészség, a terhelt és a védő nem kötött egyezséget, a törvény kizárja, hogy a kezdeményezést, valamint az ezzel összefüggésben keletkezett ügyiratokat bizonyítékként, illetve bizonyítási eszközként lehessen felhasználni. Ebben az esetben az ügyészség az egyezség megkötésére irányuló kezdeményezésről nem tájékoztathatja a bíróságot és az ezzel összefüggésben keletkezett ügyiratokat sem nyújthatja be a bírósághoz.

A 410. §-hoz

A terhelt az egyezségben a büntetőeljárás alapjául szolgáló valamennyi vagy akár csak egyes bűncselekmények vonatkozásában is beismerheti a bűnösségét. Fontos megkötése azonban a törvénynek, hogy a beismerés kizárólag a terhelt által elkövetett bűncselekményre irányulhat, azaz az egyezség megkötését megelőzően a nyomozás során beszerzett adatokra és bizonyítékokra támaszkodva az ügyészségnek is vizsgálnia kell, hogy a terhelt beismerése a valósághű tényállás megállapításának igényével összhangban áll-e.

Az egyezség nélkülözhetetlen tartalmi elemei a bűncselekmény - vádirattal egyező formájú és részletezettségű - leírása és Btk. szerinti minősítése, a bűnösség beismerése és a terhelt vállalása, hogy ennek érdekében - akár az egyezséget tartalmazó jegyzőkönyvben, akár külön ügyiratban - vallomást tesz, valamint a büntetés vagy az önállóan alkalmazható intézkedés meghatározása.

A törvény az egyezség tartalmi elemei közt is rögzíti, hogy a tényállást és a minősítést egyedül az ügyészség állapítja meg. A törvény emellett az egyezségen alapuló eljárások sikeressége érdekében abba a helyzetbe hozza az ügyészséget, hogy képes lesz garantálni az ajánlatának megfelelő bírósági döntést, ezért a törvény megszünteti a Be. indokolatlan korlátozását és az a szankció konkrét mértékét vagy tartamát is valamennyi egyezség kötelező tartalmi elemévé teszi. A büntetés, vagy önállóan alkalmazható intézkedés nemének és mértékének vagy tartamának meghatározásánál a Btk. rendelkezései az irányadóak, az egyezségkötésre figyelemmel biztosított anyagi jogi kedvezmény mellett azonban a Btk.-nak a büntetés enyhítésére vagy a végrehajtás felfüggesztésére vonatkozó rendelkezései is figyelembe vehetők.

A 411. §-hoz

Az egyezség nem szükségszerű tartalmi elemei közé a Btk.-ban meghatározottak szerint kiszabható, illetve alkalmazható mellékbüntetés és a büntetés vagy intézkedés mellett is alkalmazható intézkedés tartozik, de az egyezség kiterjedhet a bűnügyi költség egészének vagy egy részének viselése alóli mentesülésre és az eljárás megszüntetésére az olyan bűncselekmény miatt, amelynek az elkövetett jelentősebb tárgyi súlyú bűncselekmény mellett a terhelt felelősségre vonása szempontjából nincs jelentősége.

Az egyezségben a terhelt vállalhatja, hogy az ügy vagy más büntetőügy bizonyításához hozzájárulva az ügyészséggel, illetve a nyomozó hatósággal jelentős mértékben együttműködik, a polgári jogi igényt rövid időn belül kielégíti, közvetítői eljáráson vesz részt, vagy egyéb, a feltételes ügyészi felfüggesztés keretében előírható kötelezettséget teljesít. Noha a felsoroltak az egyezség fakultatív elemeit képezik, de a törvény nem zárja ki, hogy a társadalmi hasznosságot mérlegelve azok vállalását az ügyészség is feltételéül szabja az egyezség megkötéséhez.

A törvény az egyezség köréből a Btk. értelmében kötelezően elrendelendő kényszergyógykezelést, elkobzást, vagyonelkobzást és elektronikus adat végleges hozzáférhetetlenné tételét kizárja.

LXVI. Fejezet

A közvetítői eljárás

A 412. §-hoz

A törvény a közvetítői eljárást a célján keresztül definiálja. Az intézmény célja, hogy a gyanúsított és a sértett önkéntes részvétele alapján megegyezés, megbékélés jöjjön létre, amely a gyanúsított jövőbeni jogkövető magatartását is elősegíti. A közvetítői eljárásnak a büntetőeljáráson is túlmutató kívánatos hozadéka van, ezért a törvény a korábbinál jelentősen tágabb körben teszi alkalmazhatóvá. Már nem csak a tevékeny megbánás anyagi jogi büntethetőséget megszüntető vagy más kedvezményt engedő okkal összefüggésben alkalmazható, hanem attól függetlenül mindaddig, amíg a közvetítői eljárás céljai elérhetők.

A törvény meghatározza azokat a feltételeket, amelyekre a jogalkotó úgy tekint, hogy hiányuk a közvetítői eljárás céljainak elérését eleve lehetetlenné teszik. A közvetítői eljárás pozitív feltétele ennek megfelelően a hozzájárulás, a gyanúsított beismerése, a jóvátétel valószínűsíthetősége, valamint az, hogy közvetítői eljárás lefolytatása nem ellentétes a büntetőeljárás vagy a büntetés céljaival. A közvetítői eljárás elérendő céljai nem szűnnek meg azáltal, ha a jóvátétel esetlegesen korábban, a közvetítői eljárástól függetlenül már megtörtént. Az ilyen jóvátételt teljesítő gyanúsítottak kizárása indokolatlan hátrányos megkülönböztetés lenne, ezért a közvetítői eljárás a már teljesített jóvátétel esetén sem kizárt.

A 413. §-hoz

A törvény rögzíti a közvetítői eljárást megelőző eljárási szakasz szabályait. Az elterelés ösztönzése érdekében adminisztratív terhet telepít a közvetítői eljárást megtagadó ügyészségre, és rögzíti az adminisztratív kötelezettség teljesítésének időpontját. Eszerint, ha a gyanúsított vagy a sértett indítványozza a közvetítői eljárás lefolytatását vagy előre nyilatkozik a hozzájárulásáról, de az elterelés feltételei nem állnak fenn, az ügyészség köteles a megtagadásról határozatot hozni. Ha a közvetítői eljárás feltételei azért nem állnak fenn, mert a nyilatkozó féllel szemben a másik fél még nem nyilatkozott, úgy az ügyészség nem tagadhatja meg a kért eljárást, hanem előbb be kell szerezni a hiányzó nyilatkozatot és csak ezután határozhat a megtagadásról. Hasonló a helyzet abban az esetben is, ha gyanúsított az eljárásban még nem vesz részt, ezért őt nem lehet nyilatkoztatni, ilyenkor az ügyészség csak a gyanúsított belépését követően szerzi be a nyilatkozatát és a dönt a közvetítői eljárás kérdésében.

A 414. §-hoz

A közvetítői eljárás a törvényben eljárás felfüggesztési okként jelenik meg, de immár az eljárás felfüggesztését jelentő más okokkal egy sorban, amely így a gyanúsítotti kihallgatást követően bármikor alkalmazható. A felfüggesztés idejét a törvény határozza meg, arra főszabály szerint egy alkalommal kerülhet sor. Speciális, a szabad megállapodás kialakítását elősegítő szabály, hogy a közvetítői eljárás során tett nyilatkozat nem használható fel bizonyítékként a közvetítői eljárással érintett ügyben. Nem kizárt ugyanakkor a nyilatkozatok bizonyítékként történő felhasználása akkor, ha annak alapján újabb büntetőeljárás indul.

A 415. §-hoz

A törvény megtartotta azt a szabályozást, amely az eljárás közvetítői eljárás céljából való felfüggesztésének időtartamát határozta meg, de a közvetítői eljárásban létrejött megállapodást követő eljárást újraértelmezte. A közvetítői eljárás céljából az ügyészség hat hónapra függeszti fel az eljárást. Az ügyészségnek lehetősége van a létrejött megállapodást hatályon kívül helyezni, ha a megállapodás a közvetítői eljárásról szóló törvénybe ütközik. A büntetőügyekben alkalmazható közvetítői tevékenységről szóló 2006. évi CXXIII. törvény (a továbbiakban: Bktv.) szerint ilyen ok lehet, ha a megállapodásban foglalt kötelezettség jogszabálysértő, észszerűtlen vagy jó erkölcsbe ütköző. A törvény az ügyészségnek öt napos határidőt állapít meg a megállapodás hatályon kívül helyezésére, máskülönben úgy kell tekinteni, mintha a megállapodást törvényességi szempontból nem kifogásolta volna. E megoldás biztosítja az indokolatlan adminisztratív terhek elkerülését. A megállapodás érvényességéhez nem szükséges az ügyészség jóváhagyása, az öt napos határidő ugyanakkor kiszámítható módon lerövidíti azt a bizonytalan időszakot, amely alatt a megállapodással kapcsolatos esetleges ügyészi beavatkozásra várni indokolt. Az intézmény így a megállapodás, és a megállapodás teljesítésének érdemi akadályozása nélkül, egyúttal a szükségtelen formai kényszer mellőzésével biztosít lehetőséget az ügyészség részére az indokolt beavatkozásra.

A megállapodás hatályon kívül helyezése esetén a megállapodás törvénysértő feltételeinek újratárgyalására kerülhet sor. Az ügyészségnek a megállapodás vizsgálatakor lehetősége van a felfüggesztés határidejének tizennyolc hónappal történő meghosszabbítására, ha a megállapodásban foglalt kötelezettség az eredeti határidőn belül nem teljesíthető. E hosszabbításra a felfüggesztés tartama alatt bármikor sor kerülhet. Az ügyészség továbbá akkor is jogosult a felfüggesztés határidejének ilyen meghosszabbítására, ha ennek szükségességét nem a felfüggesztés ideje alatt, hanem annak lejárta után, az eljárás folytatódása után észleli. A meghosszabbítás mindkét esetben a felfüggesztés kezdő időpontjától számított két évig tarthat.

A felfüggesztés tartamának lejártával az eljárás külön döntéshozatal nélkül folytatódik. Ekkor az ügyészség a folytatott eljárás keretei között értékelheti, hogy a felfüggesztés a célját elérte-e, vagy sem. Az ügyészség azonban a felfüggesztés tartama alatt is megállapíthatja, hogy a közvetítői eljárás befejeződött. A közvetítői eljárás befejeződésének eseteit a Bktv. írja le, amely értelmében a közvetítői eljárás akár eredményesen, akár eredménytelenül is befejeződhet. Ilyen esetben az ügyészség az eljárás folytatásáról határoz kivéve, ha az eljárást más okból kell felfüggeszteni vagy azt - akár tevékeny megbánás miatt, akár más okból - meg kell szüntetni.

Az eljárás folytatása, illetve folytatódása esetén ugyan nincs lehetőség újabb közvetítői eljárásra vagy a korábbi vádemelés elhalasztásának megfelelő feltételes ügyészi felfüggesztésre, de külön rendelkezés nélkül van lehetőség a nyomozás folytatására, további bizonyítás felvételére, ezért az eredménytelen közvetítői eljárást sem követi szükségszerűen a vádemelés. A közvetítői eljárás ilyen rendszerbeli elhelyezése visszahat alkalmazásának feltételeire is, mert a törvény alapján a közvetítői eljáráshoz már nem szükséges a vádemeléshez szükséges bizonyossággal tisztázni a tényállást, ugyanis a bizonyítás az esetlegesen eredménytelen közvetítői eljárást követően is kiegészíthető. Ebben az értelemben a közvetítői eljárás egyetlen alaki feltétele a gyanúsítotti kihallgatás, így a törvény megteremti annak lehetőségét, hogy az elkövető együttműködési hajlandóságára utaló körülmények esetén, egy rendkívül gyors adatgyűjtésen alapuló gyanúsítotti kihallgatást követően közvetlenül, az elkövetéshez képest rendkívül rövid idő alatt sor kerülhessen a közvetítői eljárás lefolytatására. A közvetítői eljárás megegyezést, megbékélést szolgáló feladata leginkább az elkövetéshez közeli időben érvényesülhet, és a törvény az új szabályozási rendszerrel ennek teremti meg a lehetőségét.

LXVII. Fejezet

A feltételes ügyészi felfüggesztés

A vádemelés elhalasztása helyébe lépő feltételes ügyészi felfüggesztés célja a gyanúsított olyan magatartásának ösztönzése, amely az eljárás megszüntetéséhez vezet. Ennek érdekében a törvény kettős rendszert vezet be: az általános, mérlegelésen alapuló feltételes ügyészi felfüggesztést, és a Btk. Különös Részében meghatározott büntethetőséget megszüntető okra alapított feltételes ügyészi felfüggesztést. Mindkét esetben olyan függő helyzet jön létre, amelyben a gyanúsított lehetőséget kap a kívánatos magatartás tanúsítására.

A 416. §-hoz

Az általános feltételes ügyészi felfüggesztésre csak kisebb tárgyi súlyú ügyekben, a társadalomra kisebb fokban veszélyes elkövetők esetén kerülhet sor, mert a súlyosabb esetekben a büntetőeljárás és a büntetés célja nem az eljárás felfüggesztésével, hanem a büntetéssel érvényesíthető. A törvény ezért a bűncselekmény jelentős tárgyi súlya mellett kizáró oknak tekinti, ha a terhelt többszörös visszaeső, a bűncselekményt bűnszervezetben követte el, ha a bűncselekménye halált okozott, vagy a bűncselekményt akár a felfüggesztetett szabadságvesztés próbaideje, akár a végrehajtandó szabadságvesztésre ítélése után, a végrehajtás befejezése előtt követte el. A feltételes ügyészi felfüggesztés alkalmazása kizárt próbára bocsátás, vagy más ügyben alkalmazott feltételes ügyészi felfüggesztés hatálya alatt való elkövetés esetén is. Ilyen esetekben az újabb bűncselekmény elkövetése az intézménnyel elérni kívánt cél megvalósulását zárja ki, hiszen az elkövető a hatóságok által korábban biztosított kedvezménnyel élt vissza, így az újabb elterelés alkalmazásától sem várható a gyanúsított magatartásának jövőbeni kedvező alakulása.

A feltételes ügyészi felfüggesztés idejét a Btk.-ban meghatározott különös részi tételkeretben, legalább egy évben kell meghatározni, az kifejezhető években vagy években és hónapokban is.

A 417. §-hoz

A feltételes ügyészi felfüggesztés különös részi büntethetőséget megszüntető okkal összefüggő eseteiben - ahogy a hatályos eljárási törvény a kábítószer birtoklása és a tartási kötelezettség elmulasztása miatt indult ügyekben szabályozza - a törvény is jelentősebb érdeket tulajdonít a megsértett jogi tárgy eltereléssel biztosított védelmének, mint az elkövető megbüntetésének. Az anyagi jogban meghatározott, a terhelt eljárás megindulását követő magatartásától függő különös részi megszüntető okok attól függetlenül érvényesülhetnek, hogy az eljárás felfüggesztésére sor került. A törvény a büntethetőséget megszüntető okot képező terhelti magatartás tanúsításának elősegítése érdekében valamennyi ilyen esetet átfogóan szabályozva teszi lehetővé az eljárás felfüggesztését. A feltételes ügyészi felfüggesztés ezen esetében, ha a Btk. Különös Része lehetővé teszi a terhelt eljárás megindulását követő magatartása alapján az eljárás megszüntetését, az ügyészség a Btk.-ban meghatározott esetleges speciális kizáró okok vizsgálata mellett csak azt mérlegelheti, hogy a megszüntetést eredményező magatartás mennyiben várható, a gyanúsított készsége és képessége mennyiben valószínűsíti a magatartás kifejtését.

A büntethetőséget megszüntető ok teljesítését elősegítő felfüggesztés kedvezménye azonban nem jár azon gyanúsítottaknak, akik esetében a korábbi elterelés sem vezetett eredményre, mert az ugyanolyan bűncselekményt a korábbi feltételes ügyészi felfüggesztés vagy az ennek megfelelő bírósági felfüggesztés ideje alatt követték el.

A feltételes ügyészi felfüggesztés tartama a büntethetőséget megszüntető okokat érintő speciális esetben az általános, az ügyészség mérlegelésén alapuló szabályokkal ellentétben a törvényben rögzített, egy éves időtartam.

A törvény a speciális eset feltételeinek fennállása esetén kötelezi a jogalkalmazót annak alkalmazására, ezért kizárt a feltételes ügyészi felfüggesztés általános esete akkor, ha a speciális eset alkalmazása várható, a kötelező feltételes ügyészi felfüggesztés tehát nem felváltható a mérlegelésen alapuló általános esettel.

A 418. §-hoz

A törvény egyszerűsíti a feltételes ügyészi felfüggesztés esetén előírható magatartási szabályokat és megszünteti a formakényszert a feltételes ügyészi felfüggesztés feltételeinek tisztázásakor. Az elterelés általános feltételeinek tisztázásán túlmenően a törvény két további feltétel vizsgálatát nevesíti, a gyanúsított teljesítési képességének és jóvátétel esetén a sértett hozzájárulásának vizsgálatát. A gyanúsított teljesítési szándéka az előírt magatartási szabály utólagos elfogadásával adott. Garanciális okból további vizsgálandó körülmény a terhelt gyógykezeléshez való hozzájárulása.

A 419. §-hoz

A törvény az előírható magatartási szabályok és kötelezettségek katalógusát példálózva adja meg, de főszabály szerint a sértett érdekében egy magatartási szabály előírását kötelezővé teszi: a bűncselekménnyel okozott, összegszerűen meghatározható kár, vagyoni hátrány, adóbevétel-csökkenés, vámbevétel-csökkenés, vagy a bűncselekmény elkövetési értéke megtérítésére a terheltet kötelezni kell. Az ilyen kötelezettség előírása csak különös méltánylást érdemlő esetben mellőzhető. A törvény elhagyja a hatályos szabályozásban szereplő, kötelezően előírandó más magatartási szabályt, - a kábítószerrel kapcsolatos elterelésen való részvételt - mert ezen szabály teljesítésére való külön kötelezés szükségtelen, hiszen a jogkövetkezmények és az eljáró hatóság kioktatási kötelezettsége alapján világos, hogy a megszüntetést eredményező magatartás elmaradása az eljárás folytatását vonja maga után.

A 420. §-hoz

A törvény büntethetőséget megszüntető okként határozza meg, ha a feltételes ügyészi felfüggesztés általános esetében a függő időszak eredményesen eltelt, vagy a gyanúsított az előírt magatartást tanúsította. Nem érvényesülhet ugyanakkor a büntethetőséget megszüntető ok, ha ugyan a feltételes ügyészi felfüggesztés formálisan elérte célját, de utóbb válik ismertté, hogy a feltételes ügyészi felfüggesztésre kizáró ok ellenére került sor. A formális eredményesség ellenére szintén nem szűnik meg a cselekmény büntethetősége, ha az eljárás folytatását kell elrendelni, még abban az esetben sem, ha erre az ügyészség mulasztása folytán csak a feltételes ügyészi felfüggesztés eltelte után kerülhet sor.

Külön rendelkezés nélkül folytatódik az eljárás akkor, ha a felfüggesztés megállapított határideje eltelt, más esetekben azonban külön kell határozni az eljárás folytatásáról. Mivel a feltételes ügyészi felfüggesztés a gyanúsított utólagos konszenzusán alapuló eljárás, ezért szükségszerűen folytatni kell a büntetőeljárást, ha a gyanúsított panasszal él a feltételes ügyészi felfüggesztés ellen. A feltételes ügyészi felfüggesztés általános eseteiben az eljárás folytatására ad alapot az is, ha a felfüggesztés tartama alatt elkövetett szándékos bűncselekmény miatt újabb gyanúsítotti kihallgatásra kerül sor, vagy ez a gyanúsított távolléte miatt nem lehetséges. Szintén az eljárás folytatását alapozza meg az is, ha a gyanúsított súlyosan megszegi az előírt magatartási szabályokat, a kötelezettségeket vagy a pártfogó felügyelet szabályait, és kötelezettségének teljesítésére a jövőben sincs kilátás. Ez utóbbi kör számottevő mérlegelési tevékenységet feltételez, ezért a törvény panaszjogot biztosít az eljárás ilyen okból való folytatásának elrendelése ellen. A hatályos törvénnyel szemben nem szerepel a törvényben az eljárás folytatásának okaként, ha utóbb állapítják meg, hogy a döntésre kizáró ok ellenére került sor. A törvény a határozat ilyen okból történő hatályon kívül helyezésére a nyomozás általános szabályai szerint, nem csupán a feltételes ügyészi felfüggesztéssel összefüggésben biztosít lehetőséget.

A feltételes ügyészi felfüggesztés speciális eseteiben az eljárás folytatására elsősorban az adhat alapot, ha a gyanúsított a büntethetőség megszűnését eredményező magatartást nem tanúsítja és erre nincs kilátás. Úgyszintén az eljárás folytatására kerül sor azzal szemben, akinél az elterelés azért nem érte el a célját, mert annak ideje alatt elkövetett ugyanolyan bűncselekmény, vagy elterelés (Btk. 180. § (1) bek.) esetén kábítószer kereskedelem miatt megalapozottan gyanúsíthatóvá válik. Meg kell ugyanakkor jegyezni, hogy a kötelező feltételes ügyészi felfüggesztések esetén az eljárás folytatásának elrendelése az eljárásjogi törvény által biztosított kedvezményes haladékot szünteti meg, ugyanakkor nyilvánvalóan nem zárja ki az anyagi jogi szabályok érvényesülését, a büntethetőséget megszüntető okot eredményező magatartás − a büntetőeljárás folytatódásától független − teljesítését.

LXVIII. Fejezet

A vádemelés

A 421. §-hoz

Az ügyészi szak Nyomozás Részbe való olvasztásából eredően a törvény a Vádemelés Fejezetében csak a vádirattal és annak benyújtásával kapcsolatos eljárási szabályokat rendezi. A vádemelés a törvényben is főszabály szerint a vádirat bírósághoz való benyújtásával történik. A törvény deklarálja, hogy a vádemelés ellen nincs helye jogorvoslatnak.

A 422. §-hoz

A vádirat tartalmának szabályozására a törvény kétlépcsős rendszert vezet be. A vádirat törvényes elemei között kötelező elemként sorolja fel a vádirat fogalmi elemeit, amelyek a hatályos szabályozás törvényes vád fogalmának részét képező tartalmi legitimáció elemeinek feleltethetők meg. Erre építve, mintegy második lépcsőként szabályozza a vádirat információs funkciót ellátó további elemeit. A törvényes elemeket és a bizonyítási eszközök megjelölését a bíróság számon kérheti az ügyészségen és végső soron anyagi jogerőt nem keletkeztető határozattal megszüntetheti az eljárást, de további információs rendeltetésű elem hiánya nem képezheti a későbbiekben az eljárás felfüggesztésének vagy a megszüntetésének alapját. Az előkészítő ülésen való egyezség kialakítását támogatja, hogy az ügyész immár a vádiratban indítványt tehet meghatározott büntetés vagy intézkedés mértékére, illetve tartamára nézve arra az esetre, ha a terhelt az előkészítő ülésen a bűncselekmény elkövetését beismeri.

Mivel a vádirat benyújtása előtt elrendelt vagy fenntartott letartóztatás a tárgyalás előkészítése során hozott határozatig tart, a bíróság döntéséhez a megfelelő időtartam biztosítása érdekében a letartóztatás fenntartására tett indítványt tartalmazó vádirat benyújtása legalább tizenöt nappal meg kell előzze a kényszerintézkedés határidejének lejártát.

A 423. §-hoz

A törvény megtartotta azt a szabályozást, miszerint a vádiratot továbbra is a bíróság kézbesíti a vádlottnak, mert ezzel garantálható, hogy a bíróság a kézbesítés idejének - és ezzel együtt az előkészítő ülés kitűzésére irányadó határidő kezdetének -az ismeretében, a védelem számára megfelelő idő biztosításával tehesse meg további intézkedéseit. A törvény egyszerűsíti az iratok és a további bizonyítási eszközök átadásának szabályait, a forma külön meghatározása nélkül írja elő, hogy az ügyész köteles azokat a bíróság rendelkezésére bocsátani. Mivel a vádiratot a bíróság kézbesíti, ahhoz, hogy e feladatát az eljárásban nem magyar nyelvet használó terhelt számára is gördülékenyen elláthassa, az ügyészség köteles a vádirat e vádlottra vonatkozó részét lefordítva benyújtani a bírósághoz.

Az eljárás tisztességének biztosításához a nemzetközi jogi és alkotmányos elvárások szerint az szükséges, hogy a terhelt valamennyi, a vádemelés alapjául szolgáló iratot megismerhessen, de a törvény ezen elvárásokat messzemenően meghaladva biztosít a terhelt és a védelem számára iratnyilvánosságot a nyomozás vizsgálati szakában is. Az új rendszerben a vizsgálat során az iratnyilvánosság csak szűk keretek között, kivételesen, egyedi rendelkezés alapján korlátozható. Ezen elvárásra, valamint a korábban elkülönült nyomozás és a vádemelés egységesítésére figyelemmel a törvény a formális, egységes iratismertetés helyett - a nyomozás általános szabályai között elhelyezve - egy hónapos határidőt biztosít a terhelt és a védő számára, hogy az ügyiratokat teljes terjedelemben megismerhesse, és az indítványait, észrevételeit megtehesse. A hatályos szabályozáshoz képest újdonság, hogy az ügyészség a sértett mellett minden olyan személyt értesít a vádemelésről, akiknek ehhez nyomós érdekük fűződik, így az eljárást megszüntető határozat közléséhez hasonlóan a vádemelésről értesíteni kell a terheltet, a védőt, a feljelentőt és a magánindítvány előterjesztőjét is.

A 424. §-hoz

Az ügyészség és a terhelt közötti egyezség jegyzőkönyvében szereplő tényállás és jogi minősítés meghatározza a vád egyes tartalmi elemeit, a tényállást, a jogi minősítést, az indítványozott büntetést, illetve intézkedést, amelytől az ügyészség nem térhet el. Emellett része az egyezségnek annak végrehajtása is, hogy az ügyészség köteles indítványt tenni az egyezség jóváhagyására. Mindezek ellenőrizhetősége érdekében szükséges, hogy az ügyészség az egyezséget tartalmazó jegyzőkönyvet benyújtsa a bírósághoz.

TIZENEGYEDIK RÉSZ

A BÍRÓSÁGI ELJÁRÁS ÁLTALÁNOS SZABÁLYAI

LXIX. Fejezet

A bíróság eljárásának formái és a bírósági titkár eljárása

A 425-426. §-hoz

A törvény megtartja a bíróság eljárásának jelenlegi formáit: a tárgyalást, a nyilvános ülést, az ülést és a tanácsülést. A nyilvános ülés szerepe a jövőben felértékelődik, mert az előkészítő ülésre, amely a nyilvános ülés egyik esete lesz, nagyobb hangsúly fog helyeződni.

Mivel főszabállyá válik az egyesbíró eljárása, a törvény nem tartja meg azt a rendelkezést, hogy ahol e törvény a bíróságról, a bíróság tanácsáról vagy a tanács elnökéről rendelkezik, ezen az egyesbírót, illetve e törvényben meghatározott esetekben a bírósági titkárt is érteni kell. A törvény minden esetben külön rendelkezik arról, hogy a határozatot vagy az intézkedést a bíróság, az egyesbíró vagy a tanács elnöke hozhatja-e meg, illetve teheti-e meg. A tanács elnöke nem hozhat meg minden olyan határozatot és nem tehet meg minden olyan intézkedést, amelyre az egyesbíró jogosult. A bíróság kifejezésen pedig a bíróság tanácsát vagy az egyesbírót kell érteni. Mindezek értelemszerűen következnek a bíróság összetételére vonatkozó rendelkezésekből. Szükségtelen továbbá arról külön rendelkezni általánosságban, hogy a bíróságon, a bíróság tanácsán vagy a tanács elnökén törvényben meghatározott esetekben a bírósági titkárt is érteni kell, hiszen a törvény kifejezetten meghatározza ezeket az eseteket. A törvény ezeket a szabályokat az általános, minden bírósági eljárásra vonatkozó rendelkezések között és az egyes külön eljárásokra, a büntetőeljáráshoz kapcsolódó egyéb eljárásokra, és a végrehajtás során a bíróságra háruló feladatok között fogalmazza meg.

LXX. Fejezet

A tárgyaláson jelen lévő személyek

A 427. §-hoz

A törvény lényegében fenntartja a hatályos rendelkezéseket, amelyet a következő szabállyal egészít ki. Mivel a hatályos szabályozással lényegében megegyezően a törvény lehetővé teszi, hogy a nyomozás során a külföldi állampolgár terhelt, sértett vagy tanú indítványára a kihallgatásán, valamint a részvételével tartott más eljárási cselekményen államának konzuli tisztviselője jelen legyen, indokolt ennek lehetőségét biztosítani a tárgyaláson és az ülésen is.

A védő kötelező részvételét alapvetően a törvény 44. §-a szabályozza. A kötelező részvétel szabályait a törvény egyes különös szabályai egészítik ki, így például a büntetőeljárásban kötelező a védő részvétele a fiatalkorúakkal szembeni eljárásban, a bíróság elé állítás esetén, vagy a távollévő terhelttel szembeni eljárásban. A 427. § (5) bekezdése további két kötelező részvételi esetet tartalmaz. A hatályos szabályozáshoz hasonlóan a vádemelést követően a törvényszék előtt a védő részvétele kötelezővé válik, ha a bűncselekmény törvényszéki hatáskörbe tartozik. A terhelt fokozott védelmének biztosítását ugyanazok az indokok támasztják alá, amelyek az ilyen cselekmények törvényszék általi elbírálását indokolják.

A törvény a terhelt tárgyalási jelenlétéről történő lemondását követően is kötelező védői részvételt ír elő. A 430. § (1) bekezdése alapján a terhelt akkor mondhat le a tárgyalási jelenlétéről, ha védővel rendelkezik. Ez ugyanakkor nem azonos a kötelező védelem esetével, amely csak a lemondást követő időszakra vonatkozó rendelkezés. A törvény alapján a terhelt tehát akkor mondhat le a tárgyalási jelenlétéről, ha vagy a kötelező védelem okán kirendelt vagy meghatalmazott védővel, vagy ennek hiányában is meghatalmazott védővel („fakultatív védővel”) rendelkezik. Amennyiben a terhelt úgy kíván lemondani a tárgyalási jelenlétről, hogy védővel nem rendelkezik, a bíróság felhívja a terhelt figyelmét, hogy védő meghatalmazásáról gondoskodjon, vagy számára védőt rendelhet ki [amely utóbbi eset egyébként kötelező védői részvétet is eredményez a 44. § f) pontja alapján]. A 427. § (5) bekezdés b) pontja alapján a lemondást követően az eljárásban a védő részvétele kötelezővé válik, abban az esetben is, ha a terhelt korábban „fakultatív” meghatalmazott védővel rendelkezett. Ezzel a megoldással a törvény biztosítja, hogy a tárgyaláson való jelenlétről történő lemondást követően a terhelt a „fakultatív” védő meghatalmazásának esetleges visszavonásával ne foszthassa meg teljeskörűen az eljárást az érdekeinek képviseletétől.

A 428. §-hoz

A törvény a vádlott tárgyaláson történő jelenlétének rendezésében koncepcionális változtatást hajt végre. A jelenlegi szabályozás szerint a vádlott azt követően jelentheti be, hogy a tárgyaláson nem kíván részt venni, ha a bíróság úgy ítéli meg, hogy a tárgyalás a vádlott távollétében megtartható és tájékoztatja a vádlottat a bejelentés lehetőségéről. A törvény ezzel szemben abból az elvből indul ki, hogy a tárgyaláson történő jelenlét elsősorban a vádlott joga és nem kötelessége. Erre figyelemmel a vádlott a bíróság külön felhívása nélkül a bírósági eljárás bármely szakaszában, illetve az elsőfokú bírósági tárgyalás során bármikor bejelentheti, hogy a tárgyaláson nem kíván jelen lenni. Ebből következően az esetleges további bírósági szakokban nem kell megismételni a bejelentést. Ha a vádlott megteszi a bejelentését, az mindaddig hatályos, amíg a vádlott olyan nyilatkozatot nem tesz, amely a korábbi nyilatkozata visszavonását jelenti.

A bíróságnak lehetősége van arra, hogy a vádlottat kötelezze a tárgyaláson történő jelenlétre. Ezt akkor teheti meg, ha a vádlott jelenlétére szükség van a bizonyítás érdekében, vagy ha a kézbesítési megbízottként eljáró védő az akadály felmerülésétől számított nyolc napon belül bejelentette a bíróságnak, hogy feladatának teljesítése elháríthatatlan akadályba ütközik. E kötelezettsége megszegése esetén a kézbesítési megbízott rendbírsággal sújtható.

A bizonyítás érdekében való jelenlét szükségessége kérdésében csak az eljárást folytató bíróság tud állást foglalni, ezért a törvény a vádlottat a tárgyaláson történő jelenlétre kötelező végzés ellen kizárja a fellebbezés lehetőségét.

A 429. §-hoz

A törvény átveszi a tárgyalásnak a vádlott távollétében történő megtartását szabályozó hatályos rendelkezéseit a több vádlottas ügyekre vonatkozóan, illetve a szabályszerű idézés ellenére meg nem jelent, szabadlábon lévő vádlott esetében.

A 430. §-hoz

A védelemhez való jog érvényesülése érdekében a törvény előírja, hogy a védelem kötelező, ha a vádlott a tárgyaláson történő jelenlét jogáról lemond. A törvény szabályozza a lemondás formai követelményeit és azt, hogy ilyen esetben a védő kézbesítési megbízottként jár el. A törvény rendezi az ügyiratok kézbesítésének szabályait abban az esetben, ha a védő kézbesítési megbízottként jár el.

A törvény rendelkezik arról, hogy a tárgyaláson való jelenléthez való jogról lemondó és ezért a tárgyaláson meg nem jelenő vádlott távolmaradása nem akadálya a tárgyalás megtartásának. A törvény ezért előírja, hogy ha a vádlott a tárgyaláson történő részvétel jogáról lemond, és őt bíróság nem kötelezi a tárgyaláson való jelenlétre, a tárgyalást a vádlott távollétében is meg kell tartani. Ebben az esetben az eljárás a meg nem jelent vádlottal szemben befejezhető.

A 431. §-hoz

Annak érdekében, hogy a vádlott indokolatlanul ne változtatgassa meg a nyilatkozatát, azt kellő megfontolás után tegye meg és kellő komolysággal bírjon, a törvény rendelkezése szerint, ha a vádlott bejelentette, hogy a tárgyaláson jelen kíván lenni, utóbb a tárgyaláson való jelenlét jogáról ismételten csak a bíróság engedélyével mondhat le. Az engedélyezés tárgyában hozott végzés ellen fellebbezésnek nincs helye.

A törvény rendezi azt a kérdést, hogy mi lesz a tárgyaláson történő jelenlét jogáról lemondó, majd utóbb a tárgyaláson jelen lenni kívánó vádlott távollétében felvett bizonyítás sorsa. A törvény szerint, ha a vádlott bejelentette, hogy a tárgyaláson jelen kíván lenni, a bíróság ismerteti vádlott távollétében tartott tárgyalásról készült jegyzőkönyv lényegét és elrendelheti a bizonyítás, vagy a bizonyítás egyes részének ismételt lefolytatását.

A 432-433. §-hoz

A törvény a vádlott jelenlétének biztosítása körében felsorolja az ezt szolgáló jogintézményeket és átveszi a hatályos szabályok között a tárgyalás megnyitása körében szabályozott rendelkezéseket a tárgyalási őrizet kivételével. A törvény továbbá rendezi a vádlott kiadatása vagy európai elfogatóparancs alapján történő átadása iránti eljárás kezdeményezésének feltételeit.

A 434. §-hoz

A törvény alapvetően nem változtat a védő tárgyaláson történő jelenlétének jelenleg hatályos szabályain, ugyanakkor pontosítja a védő eljárásban, illetve a tárgyaláson való kötelező részvételének és kötelező jelenlétének szabályozását.

A nyomozás során a védő jelenléte a kötelező védelem esetén is jellemzően lehetőség, a védő kötelező részvételének egyes eseteihez, illetve az ilyen eseteket érintő egyes eljárási cselekményekhez a nyomozás során is kötelező védői jelenlét társul.

Ezzel szemben a bírósági eljárásban a részvételt, jelenlétet érintő általános szabályt a 434. § határozza meg. Ennek megfelelően a védő jelenléte - főszabályként - abban az esetben kötelező, ha a büntetőeljárásban a védő részvétele kötelező. Amennyiben tehát a védő részvétele az eljárásban nem kötelező, úgy jelenléte sem kötelező, azonban a részvételi kötelezettséghez, szemben a nyomozással, már az eljárási cselekmények során történő jelenléti kötelezettség is társul. A részvételi kötelezettség jelenléti kötelezettség szoros kapcsolatán a törvény egyedül az előkészítő ülés vonatkozásában enged áttörést, ahol az un. „fakultatív védő” eljárása esetén is jelenléti kötelezettséget ír elő.

A törvény a különleges bánásmódot igénylő személyek védelme érdekében egyes esetekben lehetővé teszi, illetve előírja az eljárási cselekmény terhelt és a védő távollétében történő lefolytatását, amelyre figyelemmel a védő kötelező jelenléte a törvény konkrét eltérő rendelkezése hiányában értelmezhető általános szabály.

A 435. §-hoz

A törvény az Alkotmánybíróság 72/2009. (VII. 10.) AB határozatában foglaltakra figyelemmel nem változtat az ügyész tárgyaláson való jelenlétének hatályos szabályozásán.

LXXI. Fejezet

A tárgyalás nyilvánossága

A 436-438. §-hoz

A törvény a hatályos rendelkezések átvétele mellett kibővíti a nyilvánosság kizárásának és zárt tárgyalás elrendelésének okait. Ez történhet többek között különleges bánásmódot igénylő személy és egyéb védett adat védelme érdekében. A különleges bánásmódot igénylő személyekről a XIV. fejezet rendelkezik. Ebben a személyi körbe beletartozik a tizennyolcadik életévét be nem töltött személy, akinek a védelme érdekében a hatályos szabályozás szerint kizárható a nyilvánosság a tárgyaláson. A védett adatot a törvény úgy határozza meg, hogy az a törvény alapján védett titok és hivatás gyakorlásához kötött titok. Gazdasági bűncselekmény, de akár más bűncselekmény miatt folyó eljárásban is felmerülhetnek olyan adatok, információk, amelyek nyilvánosságra kerülése alapvetően és nagymértékben veszélyezteti, vagy sérti a büntetőeljárásban részt vevő valamely személy érdekeit. Ide tartozik az üzleti titok, hiszen a büntetőeljárásban szükségszerűen olyan adatok is nyilvánosságra kerülhetnek, amelyek nem vagy nem közvetlenül érintik a büntetőeljárás tárgyát, de amelyek széles körben történő ismertté válása például a vádlott legális gazdasági tevékenységével összefüggésben szükségtelenül hátrányos következményekkel járhat. Ugyanez mondható el például a bank-, az értékpapír-, a pénztár-, a biztosítási és a foglalkoztatói nyugdíjtitokról.

A törvény kibővíti azon személyi kört, akik a nyilvánosság kizárását indítványozhatják. E személyek közé a vagyoni érdekelt és az egyéb érdekeltek közé tartozó személyek is beletartoznak.

Mivel a zárt tárgyalás tárgyában hozott határozat ellen nincs helye fellebbezésnek, azt az ügydöntő határozattal szemben bejelentett fellebbezésben lehet sérelmezni.

LXXII. Fejezet

A tárgyalás vezetése, méltóságának megőrzése és rendjének fenntartása

A 439-440. §-hoz

A törvény a következőkkel egészíti ki a tárgyalás vezetését szabályozó rendelkezéseket: Az egyesbíró, illetve a tanács elnöke rendre utasítja és rendbírsággal sújthatja azt, aki a tárgyaláson jelenlévő személy emberi méltóságát oly módon sérti, hogy ez a tárgyalás méltóságának a megsértését eredményezi. Mivel a tárgyalás méltóságának fogalma konkrétan nem határoztató meg, az azt sértő cselekmények körének a joggyakorlat általi kimunkálása eltérő jogértelmezéshez, jogalkalmazási bizonytalansághoz is vezethet, a törvény nem általában, hanem az emberi méltóság sérelmén keresztül szankcionálja a tárgyalás méltóságát sértő magatartásokat.

A törvény annyiban változtat a tárgyalás rendjének fenntartására vonatkozó hatályos szabályokon, hogy lehetővé teszi a súlyos rendzavarás esetén is a hallgatóság kizárását. A hatályos szabályozással ellentétben a törvény nem a nyilvánosság kizárásáról rendelkezik, amelynek következtében lehetővé válik a hallgatóság kizárása esetén is a nyilvánosság tájékoztatása a tárgyalásról. A törvény értelmében az egyesbíró vagy a tanács elnöke rendelkezhet úgy, hogy a tárgyalás rendjét, vagy szabályszerű menetét ismételten vagy súlyosan megzavaró hallgatóság azon a tárgyalási napon nem térhet vissza a tárgyalóterembe.

A törvény az eljárás időszerűségének biztosítása érdekében úgy rendelkezik, hogy a bíróság a kiutasított vagy kivezetett vádlott távollétében is folytatja a tárgyalást, de legkésőbb a bizonyítási eljárás befejezése előtt a vádlottat ismét a bíróság elé szólítja, és ismerteti vele a távollétében lefolytatott bizonyítás lényegét. A törvény szerint a hatályos szabályozással ellentétben nem e vádlott távollétében lefolytatott egész bizonyítást kell ismertetni, hanem csak annak a lényegét, amely lehetővé teszi a tárgyalási jegyzőkönyv felolvasásának elkerülését.

A törvény az eljárás elhúzódásának megakadályozása végett lehetővé teszi nemcsak a tárgyalásnak a vádlott távollétében történő lefolytatását, hanem a befejezését is abban az esetben, ha a bíróság elé szólított vádlott nem hagy fel a rendzavaró magatartással, és ezzel lehetetlenné teszi a tárgyalás jelenlétében való megtartását. A törvény a védelemhez való jog biztosítása érdekében előírja a védői jelenlétet erre az esetre.

A 441. §-hoz

A törvény átveszi az ügyész rendzavarására vonatkozó hatályos rendelkezéseket. Annyiban módosítja a tárgyalás rendjének fenntartása körében a védőre vonatkozó hatályos rendelkezéseket, hogy a védő rendzavarása esetén először rendreutasításnak van helye, és csak ismételt vagy súlyos rendzavarás esetén sújtható rendbírsággal.

A 442. §-hoz

A törvény átveszi azt a hatályos szabályt, hogy büntetőeljárás alapjául szolgáló esetben a bíróság elrendelheti a rendzavaró őrizetét. Ezen őrizetre is vonatkoznak az őrizet általános szabályai, így többek között az őrizet elrendelésének feltételeire és az őrizet tartamára vonatkozó rendelkezések. Erre figyelemmel a törvény a hatályos szabályozással ellentétben e rendelkezéssel összefüggésben nem szól az őrizet tartamáról.

A 443. §-hoz

A törvény rendezi a rendbírság esetén a halasztás és a részletfizetés szabályait. A törvény megtartja a hatályos szabályozás főbb vonásait, változás, hogy tízezer helyett immár ötvenezer forint összegig engedélyezhető halasztás vagy részletfizetés a végrehajtó által foganatosított foglalás bevárása nélkül.

LXXIII. Fejezet

A jegyzőkönyv és az ügyiratok megismerése

A 444. §-hoz

A törvény a jelenlegi rendelkezésekhez képest a következők szerint változtatja meg a jegyzőkönyvezés szabályait:

Az törvény az eljárási cselekményről folyamatos hangfelvétel, vagy kép- és hangfelvétel készítésének három esetét szabályozza: a jogszabályban meghatározott esetben, az eljárási cselekményre idézett, vagy arról értesített ügyész, vádlott, védő vagy sértett indítványára vagy hivatalból készített felvételt. Az indítványra készített felvétel esetében a törvény előírja, hogy az indítványt legalább öt nappal az eljárási cselekményt megelőzően kell előterjeszteni. E határidőt a törvény azért szabja, hogy ezalatt biztosítani lehessen a felvétel készítéséhez szükséges technikai, személyi és egyéb feltételeket.

A törvény kimondja, hogy ha az eljárási cselekményről kép- és hangfelvétel készül, maga a felvétel minősül jegyzőkönyvnek. A törvény rendelkezik a folyamatos hangfelvétel, valamint a kép- és hangfelvétel folyamatosságáról és szabályozza a folyamatos hangfelvétel, valamint a kép- és hangfelvétel megszakításának lehetőségét.

A 445. §-hoz

A törvény a hatályos szabályozáshoz képest pontosítja, hogy az eljárás során történtek közül mely eljárási cselekményeket, bírói intézkedéseket, milyen nyilatkozatokat és milyen részletességgel kell jegyzőkönyvbe venni. A törvény úgy rendelkezik, hogy röviden, a szükséges részletességgel le kell írni

a) az eljárási cselekmény menetét és az annak során történteket úgy, hogy a jegyzőkönyv alapján azt is meg lehessen állapítani, az eljárási szabályokat megtartották-e,

b) a vádlott és a tanú vallomását, valamint a szakértő véleményét,

c) a bizonyítási eszköz bemutatásának megtörténtét, valamint azoknak az eljárás szempontjából lényeges tartalmát,

d) az eljárási cselekmény során tett indítványokat és észrevételeket,

e) a perbeszédet, a felszólalást, az utolsó szó jogán elhangzottakat,

f) az eljárás rendjének fenntartása körében tett intézkedéseket, a korábbi eljárás ismertetésének megtörténtét, valamint az ügydöntő határozat kihirdetésének megtörténtét.

Ha kizárólag írásbeli jegyzőkönyv készül, bizonyítási eszköz ismertetése, valamint tárgyi bizonyítási eszköz csatolása esetében a jegyzőkönyvben csupán ennek megtörténtére kell utalni.

A törvény kötelezővé teszi az ügydöntő határozat szóbeli indokolásának jegyzőkönyvbe kell foglalását. A szóbeli indokolás írásba foglalása azonban nem jelent szó szerinti jegyzőkönyvezést, azt röviden, a szükséges részletességgel kell rögzíteni, mivel a kihirdetés során az indokolás lényegét kell ismertetni. Szó szerinti jegyzőkönyvezés előírása esetén a kihirdetett ítélet indokolásának teljesen egészében meg kellene egyeznie az írásba foglalt ítélet indokolásával. Ez azonban nem lehetséges, mert az írásbeli indokolás szükségképpen részletesebb. A szóbeli indoklás szó szerinti jegyzőkönyvbe vételére a szó szerinti jegyzőkönyvezés szabálya vonatkozik, tehát erre akkor kerülhet sor, ha valamely kifejezés vagy kijelentés pontos szövege jelentős.

A törvény a hatályos szabályozással azonosan rendelkezik arról, hogy ha kizárólag írásbeli jegyzőkönyv készül, nem kell jegyzőkönyvbe venni a vallomásnak vagy a szakvéleménynek azt a részét, amely a bíróság eljárásában korábban készült jegyzőkönyv tartalmával megegyezik, ehelyett a korábbi jegyzőkönyvre kell utalni.

A törvény a hatályos szabályozással egyezően megtartja a rövidített jegyzőkönyv készítésének lehetőségét.

A 446. §-hoz

A törvény akkor teszi kötelezővé jegyzőkönyvvezető alkalmazását, ha írásbeli jegyzőkönyv készül. Ebben az esetben a jegyzőkönyvet rendszerint az eljárási cselekménnyel egyidejűleg, de legkésőbb az eljárási cselekmény időpontjától számított nyolc napon belül kell elkészíteni. Kép- és hangfelvétel készítése esetén nem jegyzőkönyvet, hanem írásbeli jegyzőkönyvi kivonatot kell készíteni ugyanezen határidőben. A törvény szerint a jegyzőkönyv írásbeli kivonatát nemcsak jegyzőkönyvvezető készítheti el. Az eljárási cselekmény alatt a bíróság eljárásának valamennyi formáját, így a tárgyalást, a nyilvános ülést, az ülést, a tanácsülést, a kiküldött bíró és a megkeresett bíróság eljárását is érteni kell.

A törvény a jegyzőkönyv írásbeli kivonata esetében megengedi a jegyzőkönyv egyes tartalmi elemeinek elhagyását, de a bíróságnak lehetősége van azt ugyanolyan tartalommal elkészíteni, mint az írásbeli jegyzőkönyvet.

A törvénynek a hatályos szabályozással egyező szabálya értelmében, ha a jegyzőkönyv nyolc napon belül nem készül el, az egyesbíró vagy a tanács elnöke az ügyészt, a vádlottat és a védőt értesíti a jegyzőkönyv elkészültének időpontjáról.

A törvény rendelkezik arról, hogy a tárgyaláson jelen lévő személyek hogyan ismerhetik meg a folyamatos hangfelvétel vagy a kép- és hangfelvétel tartalmát. Ezt úgy rendezi, hogy folyamatos hangfelvétel vagy kép- és hangfelvétel esetén tájékoztatni kell az eljárási cselekményen jelen lévő személyeket, hogy a felvételt - az eljárási cselekmény befejezésétől számított nyolc napon belül - mikor és hol hallgathatják, illetve tekinthetik meg.

A törvény újraszabályozza a jegyzőkönyv és a jegyzőkönyv írásbeli kivonata kijavítására és kiegészítésére vonatkozó rendelkezéseket. A törvény ezen kívül szabályokat tartalmaz arra az esetre, ha a kijavítási, illetve kiegészítési indítványt az eljárási cselekmény során és arra az esetre is, ha az eljárási cselekményt követően terjesztik elő. Meghatározza továbbá a kijavítás és a kiegészítés formai követelményeit.

A törvény előírja, hogy a folyamatos hangfelvétel vagy a kép- és hangfelvétel és az írásbeli jegyzőkönyv tartalmának eltérése esetén az eltérés okát tisztázni kell.

Az írásbeli jegyzőkönyv és a jegyzőkönyv írásbeli kivonata hivatalból vagy az ügyész, a vádlott, a védő, a sértett, a vagyoni érdekelt és az egyéb érdekelt által az eljárási cselekménnyel egyidejűleg tett megjegyzések alapján, indítványra is kiegészíthető és kijavítható. Az erre vonatkozó indítványt - annak elutasítása esetén - az írásbeli jegyzőkönyvben vagy a jegyzőkönyv írásbeli kivonatában fel kell tüntetni. A módosítás folytán szükségtelenné vált szövegrészeket úgy kell törölni, hogy a törölt szövegrész olvasható maradjon.

Az írásbeli jegyzőkönyv, a jegyzőkönyv írásbeli kivonata, a folyamatos hangfelvétel vagy a kép- és hangfelvétel megismerését követő nyolc napon belül a jegyzőkönyv kijavítását vagy kiegészítését indítványozhatják azok a büntetőeljárásban részt vevő személyek, akik az eljárási cselekményen jelen voltak. Annak érdekében, hogy a jegyzőkönyv tartalmát illetően hosszú ideig ne álljon fenn bizonytalanság, a jegyzőkönyvet egy bizonyos idő elteltével véglegesnek kelljen tekinteni, a törvény azt a szabályt tartalmazza, hogy a kijavítás vagy kiegészítés az írásbeli jegyzőkönyv, illetve a jegyzőkönyv írásbeli kivonata elkészítésétől számított tizenöt nap elteltével nem indítványozható.

A kijavítást és a kiegészítést a jegyzőkönyvben vagy a jegyzőkönyv írásbeli kivonatán a kijavítás dátumának megjelölésével fel kell jegyezni, vagy az indítvány elutasítását az ügyiratokban fel kell tüntetni.

A bíróság az írásbeli jegyzőkönyv vagy a jegyzőkönyv írásbeli kivonata kijavítását hivatalból is elrendelheti.

Az írásbeli jegyzőkönyvet vagy a jegyzőkönyv írásbeli kivonatát és esetleges módosításait az egyesbíró vagy a tanács elnöke és a jegyzőkönyvvezető aláírja. Ha a tanács elnöke a jegyzőkönyv aláírásában akadályozva van, a jegyzőkönyvet helyette a helyettesi minőségének feltüntetésével a tanács egyik tagja is aláírhatja.

A 447. §-hoz

A törvény tartalmilag nem változtat a tanácsülésről készített jegyzőkönyvre vonatkozó hatályos szabályokon.

A 448. §-hoz

Mivel az ügyiratoknak az eljárásban részt vevő személyek általi megismerését az eljárás valamennyi szakaszára kiterjedően külön fejezet tartalmazza, a bírósági eljárás általános szabályai között a törvény csak az ügyész ügyirat megismerési jogáról rendelkezik.

LXXIV. Fejezet

Határozathozatal a bírósági eljárásban

A 449-451. §-hoz

A jogerő fogalmának a jogi dogmatikával koherens jelentése és értelmezése, a jogerősítési és a véglegessé válási záradék egyértelmű alkalmazása, továbbá a bíróság döntéseinek logikus rendszerezése érdekében a törvény három csoportba sorolva rendszerezi a bíróság döntéseit (ügydöntő határozat, nem ügydöntő végzés, illetve határozati formát nem igénylő bírói intézkedés), valamint meghatározza az ügydöntő határozat típusait is (ítélet, ügydöntő végzés).

Példálózó felsorolást ad a legtipikusabb pervezető végzésekről és a nem pervezető, ugyanakkor nem is ügydöntő végzésekről. A pervezető végzés egyik jellemzője, hogy ellene fellebbezésnek nincs helye, csak az ügydöntő határozat elleni fellebbezésben sérelmezhető. Ebből következően minden olyan esetben, amikor a törvény külön kizárja a végzés elleni fellebbezés lehetőségét, a határozat nem minősül pervezető végzésnek.

A törvény meghatározza azokat a tartalmi elemeket, amelyek minden bírósági határozatra vonatkoznak. A kizárólag az ügydöntő határozatokra vonatkozó rendelkezéseket egy fejezetben, az elsőfokú bírósági tárgyalás szabályai között helyezi el. A határozat részei vonatkozásában egyebekben lényegében megtartja a hatályos szabályozást.

A 452. §-hoz

A törvény a határozat írásba foglalásának hatályos szabályait annyiban egészíti ki, hogy lehetővé teszi a határidőnek a bíróság elnöke általi meghosszabbítását és meghatározza a határidő kezdetét a kézbesítés útján közölt határozatok tekintetében.

A 453. §-hoz

A törvény akkor teszi lehetővé a határozat kijavítását, ha a határozat elírást vagy számítási hibát tartalmaz. Az elírás érintheti a terhelt nevét is. Ebben az esetben tehát elsősorban kijavításnak van helye és a puszta névelírás önmagában nem képez perújítási okot.

A törvény egyértelművé teszi, hogy a kijavítás nem változtathat a kijavított határozat érdemén, azaz a határozat kijavítása címén nem változtathatók meg például az ítéletnek a bűnösség megállapítására vonatkozó rendelkezései, illetve a bíróság nem alkalmazhat más fajtájú, nemű vagy mértékű szankciót.

A törvény részletesen szabályozza a kijavítást elrendelő végzés elleni jogorvoslatot. Kimondja, hogy a kijavítás tárgyában hozott végzés ellen nincs helye fellebbezésnek, kivéve, ha a bíróság a fellebbezéssel sérelmezhető határozat rendelkező részét javítja ki, vagy a határozat rendelkező részének kijavítása iránti indítványt utasítja el.

A két eset indoka az, hogy a kijavítást elrendelő végzés elleni fellebbezéssel elkerülhető a külön fellebbezéssel támadható határozat elleni jogorvoslat szükségessége, illetve az, hogy a kijavítás iránti indítvány elutasítása következtében elírás vagy számítási hiba maradjon az indítvánnyal érintett határozatban.

A törvény a hatályos rendelkezéssel megegyezően szabályozza azt, hogy a kijavítást elrendelő végzés ellen az ügyész és az élhet fellebbezéssel, akire a határozat vagy kijavítása rendelkezést tartalmaz, a vádlott esetén a védő is.

A kijavítás iránti indítványnak nincs halasztó hatálya a határozat elleni fellebbezés előterjesztésére, illetve a határozat végrehajtására. E rendelkezést az indokolja, hogy az elírást vagy a számítási hibát a másodfokú bíróság is orvosolhatja az érintett határozat elleni fellebbezés elbírálása során, illetve az határozat érdemének megváltoztatására vonatkozó tilalom hiányában a kijavítás nem érintheti a határozatban kiszabott, illetve alkalmazott szankció fajtáját, nemét vagy mértékét.

A törvény pergazdaságossági szempontból lehetővé teszi, hogy az elírást vagy számítási hibát tartalmazó határozatot a másodfokú bíróság is kijavíthassa a fellebbezést érdemben elbíráló határozatában.

A 454-455. §-hoz

A törvény a következők szerint változtat a határozatok közlésének jelenleg hatályos szabályain: Előírja, hogy az ügydöntő határozatnak a kihirdetés előtt írásba foglalt rendelkező részét kézbesíteni kell a jelen lévő fellebbezésre jogosultaknak. Ennek a technikai lehetőségei adottak, kihirdetéskor nyomban meg lehet állapítani, ha a kihirdetett és az írásba foglalt rendelkező rész között eltérés mutatkozik és szükség esetén azonnal helyesbíteni lehet a kihirdetett határozatot. A törvény rendelkezik továbbá arról, hogy az ügydöntő határozat közlésével egyidejűleg tájékoztatni kell a terheltet a kártalanítási igényének jogalapjáról, arról, hogy választása szerint igényét egyszerűsített kártalanítási eljárásban vagy kártalanítási perben érvényesítheti, az igény érvényesítésének határidejéről, a határidő kezdő időpontjáról és a határidő elmulasztásának jogvesztő jellegéről.

A 456. §-hoz

A jogalkotó közel 25 éves hiányt igyekszik pótolni a törvényben a jogerő fogalom következetes alkalmazásával, annak anyagi jogerőként való meghatározásával, hiszen az Alkotmánybíróság már a 9/1992. (I. 30.) AB határozatban kimondta, hogy a „jogerő intézménye, alaki és anyagi jogerőként való pontos meghatározottsága a jogállamiság részeként alkotmányos követelmény”. A hatályos törvény ennek az elvárásnak semmiképpen sem felel meg és a jogszabályi hiányosságok számos esetben eltérő bírói gyakorlatot eredményeznek.

A 2/2015. büntető jogegységi határozat igyekezett rendezni az anyagi és az alaki jogerő közötti különbségtételt, de ez a törvényi szinten való megkülönböztetést természetesen nem elégíti ki. A jogegységi határozat anyagi jogerőként határozta meg az ügy tárgyának végleges, minősített kötőerővel történő lezárását, ítélt dolgot (res iudicata), alaki jogerőként pediga határozat rendes jogorvoslattal történő megtámadhatóságát zárta ki.

A jogegységi határozat rögzítette, hogy az ügydöntő határozat jogerőre emelkedésével anyagi jogerővel rendelkezik, amely természetszerűleg az alaki jogerőt, a megtámadhatatlanságot is jelenti, következésképpen végleges döntést jelent a bűnösség kérdéséről, a büntetőjogi következményekről, szankciókról vagy éppen ezek hiányáról. Az anyagi jogerő egyben azt is jelenti, hogy a büntetőjogi főkérdés eldöntését követően a határozat végrehajthatóvá válik.

Más megítélés alá esnek a bíróság nem ügydöntő határozatai, ugyanis azok kizárólag alaki jogerővel rendelkeznek és vagy megtámadhatóak fellebbezéssel - és csak ezt követően áll be az alaki jogerő és válik végrehajthatóvá - vagy rendes jogorvoslattal egyáltalán nem támadhatóak meg, következésképpen az alaki jogerő nyomban a határozat meghozatalával bekövetkezik, és végrehajthatóvá válik.

A törvény fentiek, valamint a joggyakorlat széleskörű megvizsgálását követően szükségesnek tartja meghatározni a határozatok jogerejét, véglegessé válását és ezek tanúsítását. Ez magában foglalja a jogerős ügydöntő határozat tartalmi összetevőit, joghatásait, az ügydöntő határozat jogerőre emelkedésének időpontját, a részjogerő meghatározását, a nem ügydöntő végzés véglegessé válásának eseteit, időpontját, továbbá a jogerősítési és a véglegessé válási záradék tartalmi elemeit, valamint ez utóbbi kötelező eseteit.

A Be.-ben teljesen eltérő határozattípusokra - az értelmezéskor komoly nehézséget okozva - is ugyanaz a jogerő fogalom kerül használatra („ítélet jogereje”, „az ügydöntő határozatok jogereje”, „a jogerős ügydöntő határozat”, „a határozatok jogereje”, illetve a „jogerősen megállapított óvadék”). Ezzel szemben a törvény új szabályok bevezetésével arra törekszik, hogy a jogerő fogalom egyértelmű és következetes legyen minden jogalkalmazó számára. Már a Be. gyakorlati alkalmazása során sem lehet vita abban, hogy az ítéletek és például a kényszerintézkedések „jogereje” alatt teljesen mást értünk, így nem indokolható, hogy miért illetjük ugyanazzal a fogalommal. (Nem ügydöntőek, de önálló fellebbezéssel megtámadhatóak a kényszerintézkedésről rendelkező végzések, amelyeknek csak formális, alaki jogereje lehet, az anyagi jogerő hatásai közül nem jellemző ezen határozatokra a megváltoztathatatlanság, a jogviszonyok végérvényes szabályozása, nem lesz ítélt dolog.)

Az ismertetett elvárásokat és a felmerült gyakorlati problémákat orvosolja a törvény azzal, hogy a jogerő fogalma alatt kizárólag az anyagi jogerőt érti. Anyagi jogerős pedig csak az ügydöntő határozat lehet, hiszen kizárólag az ügydöntő határozat az, ami végleges, mindenkire kötelező döntést tartalmaz a vádról, illetve a terhelt büntetőjogi felelősségéről, a büntetőjogi következményekről, vagy ezek hiányáról, ez az ügy tárgyának végleges, minősített kötőerővel történő lezárása, ítélt dolog.

A 457. §-hoz

A jogerő fogalma alá a döntés véglegessége, megváltoztathatatlansága, rendes jogorvoslattal való támadhatatlansága tartozik. A fellebbezés, mint perorvoslat a megtámadott határozat esetén a jogerő beállását, vagyis a döntés hatályosulását, egyben végrehajtását gátolja meg. A fellebbezés megnyitja a felülbírálati eljárást, annak terjedelme azonban a bejelentett fellebbezés tartalmához, okához és irányához igazodik. Ennek megfelelően a jogerő és a felübírálat terjedelme egymástól el nem választható, hiszen jogerős rendelkezés a felülbírálat tárgyát nem képezheti. A törvény - a Be. rendelkezéseit megtartva - akként szabályoz, hogy a fellebbezés az ügydöntő határozat jogerőre emelkedését csak abban a részben függeszti fel, amelyet a fellebbezés folytán eljáró bíróság felülbírál. Mindez pedig azt jelenti, hogy a bejelentett fellebbezés nem a megtámadott bírósági határozat egésze, illetve minden rendelkezése vonatkozásában képezi akadályát a jogerőre emelkedésnek. Az ügydöntő határozat tehát részlegesen, vagyis ezen rendelkezései vonatkozásában emelkedik jogerőre és részleges jogerő esetén az egyébként fellebbezéssel sérelmezett határozatnak csak a fellebbezéssel érintett része bírálható felül. A részleges jogerő megjelenhet alanyi oldalon olyan ügyben, ahol a bíróság ügydöntő határozatában több vádlott büntetőjogi felelősségéről döntött, de a határozat ellen benyújtott fellebbezések nem valamennyi vádlottat vonatkoznak. Miután a másodfokú bíróság csak az ítéletnek a fellebbezéssel érintett vádlottra vonatkozó részét bírálja felül, jogerőre emelkednek az ügydöntő határozat azon rendelkezései, amelyek olyan vádlottat érintenek, akire vonatkozóan fellebbezést nem jelentettek be.

A 458. §-hoz

A jogerőre emelkedés napjához számos jogi következmény kapcsolódik, ezért nélkülözhetetlen érdek fűződik ahhoz, hogy a törvény állapítsa meg azt az időpontot, amelytől a bírósági határozatot jogerősnek kell tekinteni.

Az (1) bekezdés az elsőfokú, a (2) bekezdés a másodfokú, a (3) bekezdés a harmadfokú bíróság ügydöntő határozatának a jogerőre emelkedését határozza meg.

A (4) bekezdés a büntetővégzés jogerőre emelkedését határozza meg. A (4) bekezdés a) pontja új szabályozást tartalmaz, miszerint a jogosultaknak lehetősége nyílik arra is, hogy a tárgyalás tartása iránti indítvány előterjesztésére nyitva álló határidő letelte előtt tudomásul vegyék a büntetővégzést oly módon, hogy az indítványtétellel kapcsolatos nemleges nyilatkozatukat eljuttatják a bíróságra.

A 459. §-hoz

A törvény bevezeti a jogerősítési záradék fogalmát és rögzíti, hogy milyen határozatot (ügydöntő határozat) lehet jogerősítési záradékkal ellátni, valamint, hogy a bíróság pontosan mit tanúsít a záradékkal (a jogerőre emelkedés tényét és napját).

A 460. §-hoz

A nem ügydöntő végzések kizárólag alaki jogerővel bírhatnak, nem az ügy érdeméről rendelkeznek. A nem ügydöntő végzések „jogerejének” a jelenlegi gyakorlatban felmerült aggályaira a törvény azt a megoldást nyújtja, hogy a vonatkozásukban már nem alkalmazza a jogerő fogalmát, hanem bevezeti a „véglegessé válás” kategóriát és meghatározza, hogy a nem ügydöntő végzés mely esetekben és napon válik véglegessé. A véglegessé válás gyakorlatilag a jogi dogmatikában használt alaki jogerőt foglalja magában. A pervezető végzéseknek azonban még alaki jogerejük sincs.

A véglegessé válás kifejezésnek a használata a záradék körében teljesedik ki azzal, hogy a jogerősítési záradék fogalma mellett bevezetésre kerül a véglegessé válási záradék fogalma, amely záradék a nem ügydöntő végzés véglegessé válásának a tényét és napját tanúsítja.

A 461. §-hoz

A törvény a jogalkalmazás során felmerülő szignifikáns eltérések alapján, a gyakorlat egységessége hiányának kiküszöbölése érdekében a nem ügydöntő végzések öt csoportjában teszi kötelezővé a véglegessé válási záradék alkalmazását: a személyi szabadságot érintő bírói engedélyes kényszerintézkedésről rendelkező végzés, a perújítási indítvány elutasításáról szóló végzés, a pótmagánvád elutasításáról hozott végzés, az ügydöntő határozat hatályon kívül helyezéséről hozott végzés, valamint az a végzés, amelynek a teljesítésére, illetve a végrehajtására a fellebbezés halasztó hatályát a törvény kimondja.

Nyilván a többi, nem ügydöntő végzés esetén a véglegessé válási záradék alkalmazása lehetőségként fennáll, de nem kötelező. A pervezető végzéseknél a véglegessé válási záradék alkalmazása fogalmilag kizárt.

A 462. §-hoz

A törvény rendelkezik arról, hogy a bíróság jogosult a jogerősítési záradék, illetve a véglegessé válási záradék kijavítására, valamint pontosítására akár indítványra, akár hivatalból, ha utóbb olyan körülmény merül fel, ami ezt indokolttá teszi.

A törvény főszabálya szerint a záradékra nem kell rávezetni a jogerőre emelkedés, illetve véglegessé válás óra és perc szerinti pontos időpontját, kizárólag a napját. Ugyanakkor a záradék pontosításának szükségessége merülhet fel, ha egy határozat jogerőre emelkedésének vagy a véglegessé válásának nemcsak a napja, hanem annak pontos időpontja, azaz óra és perc szerinti meghatározása relevánssá válik. Ez fordulhat elő például visszaesés megállapításának, valamint felfüggesztett szabadságvesztés vagy próbára bocsátás hatálya alatt állás megállapításának szükségessége érdekében.

Például ha valamely első-, másod- vagy harmadfokú bírósági ítélet valamely napon délelőtt 11 órakor emelkedett jogerőre, és a terhelt ezt követően valósította meg az újabb bűncselekményt, a felfüggesztett szabadságvesztés büntetés esetén a próbaidő alatti elkövetés megállapításának van helye, ezzel szemben, ha 9 órakor valósította meg az újabb bűncselekményt, akkor még nincs helye próbaidő alatti elkövetés megállapításának.

Az óra és perc meghatározása egy már korábban jogerősítési záradékkal vagy véglegessé válási záradékkal ellátott határozaton a záradék pontosításával, az óra és perc felvezetésével történik (amennyiben az megállapítható).

TIZENKETTEDIK RÉSZ

A BÍRÓSÁG ELJÁRÁSA A VÁDEMELÉS ELŐTT

A 463. §-hoz

A Be. vádemelés előtt eljáró bíró kijelölésére vonatkozó szabályainak megfelelő rendelkezés, gördülékenyebb megfogalmazással.

A 464. §-hoz

A Be. nyomozási bíró feladataira vonatkozó szabályainak megfelelő rendelkezések, a törvény új jogintézményeivel kiegészítve.

A 465. §-hoz

A nyomozási bíró eljárására a bírósági eljárás általános szabályai irányadók a Tizenkettedik Részben meghatározott eltérésekkel. Ilyen eltérés, hogy a nyomozási bíró hatásköre és illetékessége eltér a bíróságok feladatmegosztását meghatározó általános hatásköri és illetékességi elvektől. A nyomozási bíró hatásköre a feladatkörébe tartozó döntéseket illetően bármely bűncselekményre kiterjed, illetékessége alapvetően a törvényszék illetékességi területéhez igazodik, a törvényszék elnökének kijelölése szerint.

Mivel a bíróság eljárása a vádemelés előtt nem a büntetőügy érdemi elbírálásával kapcsolatos, és a bíróság nem tekinthető az adott eljárási szakaszban az ügy urának, ezért továbbra sem rendelheti el az ügyek egyesítését és elkülönítését, a nyomozási bíró az eljárást nem szüntetheti meg és nem függesztheti fel. Ugyanakkor a törvény egyértelművé teszi annak lehetőségét, hogy az ugyanazon tárgyú indítványokat a bíróság együttesen bírálja el, és azokról formailag is egységesen döntsön.

A nyomozási bíró a bizonyítás általános szabályai alapján a büntetőeljárási jogszabályok alkalmazásában jelentős tények megállapítása érdekében végezhet bizonyításként értékelhető megismerési tevékenységet, hiszen vizsgálnia kell az indítvány megtételéhez megkövetelt törvényi feltételek teljesülését. Ugyanakkor ezen értékelési folyamat során a döntés zsinórmértéke több esetben a megalapozott valószínűségen alapul, az indítvány megalapozottságának megállapításához elegendő, ha azzal szemben nem merül fel észszerű kétely.

A 466. §-hoz

A bíróság az indítványokról ülésen vagy az ügyiratok alapján dönt. A törvény ennek megfelelően elkülönítette a két eljárásrendre vonatkozó szabályozást és azokat a későbbiekben külön alcím alatt helyezi el.

Az ülés a jelentősebb döntések meghozatalára szolgáló eljárási forma, ezért a törvény meghatározza azon eseteket, amikor az ülés megtartása nem mellőzhető.

A törvény ugyanakkor a nyomozási bíró eljárását kevésbe merev keretek között képzeli el, és lehetővé teszi az ülés mellőzését azokban az esetekben, amikor a bíróság megítélése szerint az ülés nem hordozna többlet garanciális elemet vagy nem biztosítana hatékonyabb informálódást. Ezen indokok alapján a törvény egyik újításaként mellőzhető az ülés tartása, ha az indítvány tárgya a személyi szabadságot az indítványtételkor alkalmazottnál enyhébb fokban korlátozó kényszerintézkedés elrendelése. Másrészt, ha az ülés tartása más okból nem kötelező - kötelező például a letartóztatás meghosszabbítása hat hónapon túl - szintén nem kötelező ülést tartani, ha a személyi szabadságot érintő bírói engedélyes kényszerintézkedés meghosszabbítására irányuló indítvány elbírálása során a bíróság a személyi szabadságot enyhébb fokban korlátozó bírói engedélyes kényszerintézkedés elrendeléséről dönt.

A 467. §-hoz

A Be. ülés mellőzése esetén irányadó szabályainak megfelelő rendelkezés, gördülékenyebb megfogalmazással.

A 468-473. §-hoz

A törvény az indítványozó személye és az indítvány tárgya alapján határozza meg az ülés előkészítésére, az ülésen jelenlévőkre vonatkozó szabályokat, a nyomozási bíró döntésére rendelkezésre álló határidőt és azon személyek körét, akikkel a döntést közölni kell. Az ülés előkészítésére vonatkozó rendelkezések tartalmilag megegyeznek a Be. rendelkezéseivel, azokat a törvény a gyakorlati tapasztalatokra figyelemmel jelentősen kiegészíti, és határidők előírásával pontosítja az eljárás időszerűségének biztosítása érdekében.

A nyomozási bíró ülését a kontradiktórius eljárás jellemzi, ezért a büntetőeljárás során a tájékoztatáshoz való jogról szóló 2012/13/EU európai parlamenti és tanácsi irányelv előírásainak is megfelelően a törvény biztosítja a terhelt számára az érdemi védekezés lehetőségét. Ennek részeként a törvény előírja, hogy a gyanúsított és védője az ülés előtt megismerhesse a más által előterjesztett bizonyítékokat, különös tekintettel a letartóztatás során. A törvény szabályozása alapján a letartóztatás elrendelésére és meghosszabbítására irányuló indítvány előterjesztésével együtt az ügyészség a bíróság számára köteles valamennyi, addig rendelkezésre álló ügyiratot átadni, míg a terhelt és a védő számára valamennyi olyan ügyiratot, amely alapján a letartóztatás elrendelését vagy meghosszabbítását megalapozottnak tartja.

A 474-475. §-hoz

A Be. ülés tartására vonatkozó szabályainak megfelelő rendelkezés gördülékenyebb megfogalmazással.

A 476. §-hoz

A törvény a bírósági eljárás fent ismertetett szabályozási koncepciójának megfelelően külön alcím alatt szabályozza a bíróság ügyiratok alapján történő eljárását.

A 477-479. §-hoz

A törvény a bíróság döntéseit illetően nem tér el a Be. rendelkezéseitől, azonban több, a gyakorlat által kimunkált eljárási cselekményt kodifikál. Ilyen új rendelkezése a törvénynek, hogy a nyomozási bíró döntés nélkül adja vissza az ügyiratokat az ügyészségnek, ha az ülés tartásának feltételei nem állnak fenn. Ezzel a törvény kifejezésre juttatja, hogy ha az érdemi döntés feltételei nem állnak fenn, az érdemi döntést sem lehet meghozni.

A törvény rendezi azt a gyakorlatban felmerülő problémát, amikor a nyomozási bíró eljárása során vádemelés történik, ekként a nyomozási bíró elveszti hatáskörét az indítvány elbírálására. Erre az esetre a törvény kifejezetten akként rendelkezik, hogy az ügyiratokat az indítvány elbírálása érdekében ahhoz a bírósághoz kell áttenni, amelynél a vádemelés történt, és amely bíróság a tárgyalás előkészítése során az indítványt új indítványként elbírálhatja.

A törvény a nyomozási bíró döntéseire vonatkozó további szabályokat a Be. rendelkezéseivel megegyező tartalommal határozza meg.

A 480-483. §-hoz

A törvény a bíróság eljárására vonatkozó általános szabályokkal összhangban meghatározza, hogy a nyomozási bíró mely határozatai ellen van helye jogorvoslatnak, és azok közül melyek rendelkeznek halasztó hatállyal.

A törvény a jogorvoslat körében a letartóztatás elrendelésére vonatkozó rendelkezések kivételével nem tér el a Be. szabályaitól. A törvény a letartóztatást annak jogkorlátozó súlyához méltó jelentőséggel kezeli. Ez nyilvánul meg abban az új szabályban, hogy a letartóztatás elrendelésére irányuló indítvány elutasítása esetén az ez ellen bejelentett fellebbezést ülésen is el lehet bírálni. Ez az új szabály azt biztosítja, hogy a személyi szabadságot leginkább korlátozó kényszerintézkedés elrendelésére minden esetben egyforma garanciális körülmények között legyen lehetőség, az ügyiratok alapján történő döntésre csak akkor kerülhessen sor, ha azt senki nem ellenzi.

TIZENHARMADIK RÉSZ

A TÁRGYALÁS ELŐKÉSZÍTÉSE

A törvény „a tárgyalás előkészítése” részen belül, az eljárási feladatok eltérő jellegéhez, és sorrendjéhez igazodva három fejezetre tagolva szerepelteti a bíróság tárgyalás előkészítő tevékenységére vonatkozó szabályait.

LXXV. Fejezet

Intézkedések a vádirat alapján

A 484. §-hoz

A bíróság főszabály szerint az ügy iratainak bíróságra érkezését követő egy hónapon belül köteles megvizsgálni, hogy szükséges, illetve lehetséges-e a bírósági eljárás megindulásához köthető adminisztratív jellegű intézkedések megtétele. A vádirat és az ügyiratok alapján a bíróságnak elsősorban azt kell vizsgálnia, hogy a további eljárása nem ütközik-e valamilyen akadályba, illetve ekkor kell döntenie a vádemelés előtt elrendelt személyi szabadságot érintő bírói engedélyes kényszerintézkedésekről. Ha a döntés meghozatalához az ügyész, a vádlott, a védő, vagy a sértett meghallgatása szükséges, úgy - a megjelölt kényszerintézkedések kivételével - a bíróság az egy hónapos határidő letelte után is intézkedhet.

A 485. §-hoz

A bíróság az eljárása során hivatalból vizsgálja a hatáskörét és illetékességét. Ha a bíróság hatásköre, vagy illetékessége hiányát állapítja meg, a tárgyalás előkészítése során korlátozások nélkül köteles az ügy áttételéről rendelkezni.

A 486. §-hoz

Az ügyek egyesítésére és elkülönítésére vonatkozó általános szabályok alapján az ügyek egyesítéséről, vagy elkülönítéséről az ügyek együttes elbírálásra hatáskörrel és illetékességgel rendelkező bíróság hivatalból, vagy indítványra határoz. A törvény külön tárgyalja az ügyek egyesítésének és elkülönítésének kötelező eseteit.

A 487-491. §-hoz

A jogalkalmazók munkáját könnyítendő a törvény az eljárás felfüggesztésére vonatkozó szabályok kialakításnál elkülönítve szerepelteti azokat az okokat, melyek az eljárás kötelező felfüggesztését, a felfüggesztés lehetőségét, valamint a bíróságnak az Alkotmánybírósághoz, a Kúriához és az Európai Bírósághoz fordulásából következő speciális eljárás-felfüggesztési okait határozzák meg. A törvény a tárgyalás előkészítés során egységesen teremti meg az eljárás felfüggesztésének lehetőségét arra az esetre, ha a vádlottól a büntethetőség megszűnését eredményező magatartás várható, feltéve, hogy a Btk. Különös Része a terheltnek az eljárás megindulását követő magatartását büntethetőséget megszüntető okként szabályozza. Ehhez kapcsolódóan a törvény nevesíti azokat a körülményeket, melyek a büntethetőséget megszüntető okra alapított felfüggesztés esetén az eljárás folytatására kötelezi a bíróságot. Abból a célból, hogy az eljárás felfüggesztésnek jogalapja minden időben egyértelmű legyen, a törvény a felfüggesztés okának megváltozása esetére előírja, hogy a bíróság - az eljárás folytatásának elrendelése nélkül - hozzon új határozatot az eljárás felfüggesztéséről.

A 492. §-hoz

A bíróság az eljárása során bármikor azonosíthat olyan körülményt, büntethetőséget kizáró, vagy megszüntető okot, amely miatt az eljárás nem folytatható. Ha az eljárás folytatásának akadálya a bírósági szak kezdetén merül fel, a bíróságnak már a tárgyalás előkészítése során meg kell szüntetnie az eljárást. A törvény az eljárást megszüntető okok felsorolásánál az LXIII. Fejezetben szereplő nyomozás során felmerülő eljárás megszüntetési okok sorrendjéhez igazodik, kiegészítve azon okokkal, melyek csak a bírósági szakban képzelhetőek el. A törvény az eljárás megszüntetésének formáját tekintve különbséget tesz az eljárás megszüntetésének okai között aszerint, hogy a büntetőjogi felelősség érdemi elbírálását miként befolyásolják. Ennek megfelelően az (1) bekezdésben meghatározott okok esetén jogerőhatásra képes ügydöntő végzés, míg a (2) bekezdésben meghatározott okok esetén nem ügydöntő végzés meghozatalát írja elő.

A 493. §-hoz

Ha a vádirat nem vagy hiányosan tartalmazza a vádirat törvényes elemeit, a vádirat hiányosságainak pótlása iránt a bíróság határidő tűzése mellett felhívást intézhet az ügyészséghez, melynek elmaradása esetén - az ügy érdemi vizsgálata nélkül - nem ügydöntő határozattal megszünteti az eljárást. A vádirat hiányosságainak pótlása iránti felhívásnak az előkészítő ülés megkezdése előtt helye van akkor is, ha a vádirat nem tartalmazza a vád tárgyává tett cselekményekkel, illetve részcselekményekkel összefüggő, rendelkezésre álló bizonyítási eszközök megjelölését. A felhívásnak megfelelő hiánypótlás elmulasztása ebben az esetben - a vád érdemi elbírálásra alkalmasságától függetlenül - az eljárás nem ügydöntő végzéssel történő megszüntetését eredményezi.

A 494. §-hoz

A tárgyalás előkészítése során a bíróság hivatalból vagy indítványra dönt a vádemelés előtt elrendelt személyi szabadságot érintő bírói engedélyes kényszerintézkedés fenntartásának szükségességéről. Ha az ügyészség indítványa a kényszerintézkedést elrendelő vagy meghosszabbító bírósági határozatban foglaltakhoz képest a fenntartás indokoltsága okaként nem hivatkozik új körülményre, a bíróság a kényszerintézkedés tárgyában az ügyiratok alapján tanácsülésen is dönthet. Ha az ügyészség új körülményre hivatkozik, úgy a bíróság előkészítő ülésen, ha pedig ez nem lehetséges, az e célból tartott ülésen határoz. Az ülésre a nyomozási bírónak a személyi szabadságot érintő bírói engedélyes kényszerintézkedés elrendelése, vagy meghosszabbítása tárgyában tartott ülésére vonatkozó szabályai értelemszerűen irányadók azzal, hogy az ülés az ügyész és a védő távollétében is megtartható, ha a tárgya az elfogatóparancs eredményeként a bíróság elé állított vádlottal szembeni, személyi szabadságot érintő bírói engedélyes kényszerintézkedés elrendelése.

A 495-496. §-hoz

A bíróság az eljárása során bármikor juthat arra a megállapításra, hogy a vád tárgyává tett cselekmény a vádirati minősítéshez képest más bűncselekmény, vagy további bűncselekmény megállapítására lehet alkalmas. A törvény a vádtól eltérő minősítés lehetőségének körét kibővíti azzal a gyakorlatban többször előforduló esettel, amikor a bíróság azt állapítja meg, hogy a vádirati minősítés szerinti bűncselekmény súlyosabban, vagy enyhébben minősülhet. A bíróság a vád tárgyává tett cselekmény vádtól eltérő minősülésének lehetőségét végzéssel állapítja meg, mely adott esetben azzal a következménnyel is járhat, hogy az ügy bonyolultságára, vagy egyéb okra tekintettel az egyesbíró az ügyet a bíróság három hivatásos bíróból álló tanácsa elé utalja.

A 497. §-hoz

A bírósági eljárás megindulásához köthető adminisztratív intézkedések lezárásaként a bíróság legkésőbb az ügy iratainak bíróságra érkezésétől számított egy hónap leteltekor a vádiratot megküldi a vádlottnak és a védőnek azzal a felhívással, hogy a bizonyítás lefolytatására, illetve bizonyíték kirekesztésére irányuló indítványaikat legkésőbb az előkészítő ülésen tegyék meg.

A 498. §-hoz

A bíróság az ügyészség vádiratban közölt, valamint a vádlott és a védő által a vádirat kézbesítését követően előterjesztett indítványa alapján intézkedik aziránt, hogy a bizonyítási indítványban megjelölt bizonyítási eszközök a tárgyaláson rendelkezésre álljanak. A bíróság e célból megkeresheti az ügyészséget is.

LXXVI. Fejezet

Előkészítő ülés

A 499. §-hoz

A törvény alapkoncepciója, hogy a tisztességes eljárás elemeit képező garanciák biztosítása mellett lehetőséget teremtsen az eljárások egyszerűsítésére és gyorsítására. Ennek érdekében a törvény a terhelttel való együttműködés komplex rendszerét teremtette meg, melynek egyik kiemelt területe a korábban marginális szerepet betöltő előkészítő ülés funkciójának átértelmezése és kötelezővé tétele.

A törvény szerint az előkészítő ülés a vádemelést követően a tárgyalás érdemi előkészítése érdekében tartott nyilvános ülés, amely a vád tárgyát képező bűncselekményt beismerő és azt be nem ismerő vádlott számára egyaránt biztosítja a közreműködés lehetőségét a büntetőeljárás további menetének alakításában.

A vád tárgyát képező bűncselekményt beismerő vádlott egyúttal lemondhat a tárgyaláshoz való jogáról, ezzel megteremtheti annak lehetőségét, hogy a beismerését elfogadó bíróság már az előkészítő ülésen ítéletet hozzon. A bűnösségét el nem ismerő vádlott pedig a további bizonyítás irányának és kereteinek kijelölésében és bíróság általi rögzítésében működhet közre, elősegítve azt, hogy a tárgyaláson ne történjen szükségtelen bizonyítás és az ügy minél előbb befejeződhessen.

Az előkészítő ülés új koncepciójában a terhelti együttműködés nincs előzetes és formális megegyezéshez kötve, ugyanakkor az ügyészség a vádiratban a büntetés, vagy intézkedés nemére és tartamára, illetve mértékére tett indítványával a tisztességes eljárás elveivel összhangban ösztönzőleg hathat a vádlotti beismerő vallomás megtételére, egyúttal aktív szerepet tölthet be a bírói döntés orientálásában. A terhelti együttműködés ezen formája optimális működés esetén társadalmi méretekben is jelentősen hozzájárulhat a büntetőeljárások egyszerűsítéséhez és időszerű befejezéséhez.

Az eljárások szükségtelen elhúzódásának megakadályozását szolgálja az a szabály, hogy az előkészítő ülést főszabályként a vádirat kézbesítésétől számított három hónapon belül meg kell tartani, amelyen az ügyész, a vádlott és a védő jelenléte kötelező. A törvény a védő jelenléti kötelezettségét a bírósági eljárásban alapvetően a kötelező védelem esetén írja elő [434. § (1) bekezdés], vagyis a védő jelenléte csak abban az esetben kötelező, ha a törvény a védő részvételi kötelezettségét írja elő. Ezzel szemben az előkészítő ülés mind a terhelti együttműködés, mind a bizonyítás koncentrációja szempontjából meghatározó jelentőséggel bír, így a törvény ebben az - egyetlen - esetben akkor is a védő jelenléti kötelezettségét írja elő, ha a részvétele egyébként nem kötelező. Ezt fejezi ki a „ha az eljárásban védő vesz részt” fordulat, a törvényben más esetben használt „a büntetőeljárásban a védő részvétele kötelező” fordulattal szemben. A kötelező védői jelenlétnek megfelelően a védőt az előkészítő ülésre idézni kell. Meg kell jegyezni, hogy a törvény szabályozása alapján, ha az eljárásban kirendelt védő vesz részt, úgy minden esetben kötelező a védői részvétel, így az előkészítő üléshez kapcsolódó nem kötelező részvétellel járó kötelező jelenlét kizárólag meghatalmazott védő esetén fordulhat elő. A törvény az eljárás időszerűsédének biztosítása végett több megoldást kínál arra az esetre, ha a védő az előkészítő ülésen nem jelenik meg. Ilyen esetben az 502. § alapján a rendelkezésre álló eljárásjogi eszközökkel lehet az előkészítő ülés haladéktalan megtartása végett intézkedni, vagy az előkészítő ülés elhalasztható. Indokolt esetben - akár a meghatalmazott védő esetén is - helyettes védő kirendelésének lehet helye. Végezetül, amennyiben a terhelt ragaszkodik az előkészítő ülés megtartásához és az eljárásban a védő részvétele nem kötelező, úgy a meg nem jelent meghatalmazott védő meghatalmazását visszavonva is biztosíthatja az előkészítő ülés szabályszerű megtarthatóságát.

Ha a védő nem vett részt a nyomozásban, vagy a nyomozás ügyiratait önhibáján kívül nem ismerhette meg, a törvény a vádirat kézbesítése után is megfelelő felkészülési időt biztosít számára, oly módon, hogy az előkészítő ülés határnapjának a vádirat kézbesítésétől számított egy hónapon túli időpontra történő kitűzését kezdeményezheti a bíróságnál. A törvény ezzel a megoldással egyszerre kívánja biztosítani az eljárás idősszerűségének, valamint a védelemhez és a védekezéshez való jog kompromisszumok nélküli érvényesülését.

Ha az ügyben több vádlott van, az előkészítő ülés vádlottanként külön-külön is megtartható. Ha az elkülönítés feltételei fennállnak, akkor a beismerő vádlottak ügye külön-külön is befejezhető.

Az 500. §-hoz

Ahhoz, hogy az előkészítő ülés a tárgyalás érdemi és koncentrált előkészítése lehessen, nélkülözhetetlen, hogy az eljárás részvevői megfelelő időben teljes körű tájékoztatást kapjanak jogaikról és kötelezettségeikről, valamint az előkészítő ülés lehetséges eredményeiről és azok feltételeiről. Ennek érdekében a törvény az idézések és értesítések kiadását olyan időben írja elő, hogy azok kézbesítése legalább tizenöt nappal az előkészítő ülés előtt megtörténhessen, illetve részletesen szabályozza a vádlott részére szóló idézés tartalmi elemeit, kiemelve a beismeréshez és a tárgyalásról lemondáshoz fűzött jogkövetkezményeket, valamint a bizonyítás lefolytatására, illetve bizonyíték kirekesztésére irányuló indítványok előterjesztésének szabályait.

Az 501. §-hoz

Az előkészítő ülésen a vádlott jelenléte kötelező, ezért a szabályszerű idézés ellenére távolmaradó vádlott jelenlétének biztosítása érdekében a bíróság köteles minden törvényes eszközt igénybe venni. Ha a vádlott észszerű időn belüli megjelenése nem biztosítható, a bíróság az előkészítő ülést elhalasztja és az új határnapot legfeljebb két hónapon belüli időre tűzi ki.

Az 502. §-hoz

Az előkészítő ülésen az ügyész ismerteti a vád lényegét, megjelöli a vádat alátámasztó bizonyítási eszközeit, egyúttal előterjesztheti a büntetés vagy intézkedés nemére és tartamára, illetve mértékére irányuló indítványát arra az esetre, ha a vádlott az előkészítő ülésen beismeri a bűnösségét. A büntetőjogi szankcióra irányuló ügyészi indítvány az eljárásnak nem kötelező kelléke, ezért annak elmaradása nem akadályozza az ügy előkészítő ülésen történő elintézését. Az ügyészi indítvány hiányának egyetlen következménye az, hogy vádlotti beismerés esetén az ügyészség elesik annak lehetőségétől, hogy a döntés meghozatala előtt törvényes módon befolyásolja a bíróság büntetéskiszabási tevékenységét.

A bíróság a vád és az ügyészségi indítványok ismertetése után hallgatja ki a vádlottat, ennek során figyelmezteti arra, hogy a vád tárgyává tett bűncselekményben az előkészítő ülésen beismerheti a bűnösségét, egyúttal lemondhat arról a jogáról, hogy a bíróság az ügyét tárgyaláson bírálja el. A figyelmeztetésnek arra is ki kell terjednie, hogy a beismerés elfogadása esetén a bíróság a vádirati tényállás megalapozottságára és a bűnösség megállapítására külön bizonyítást nem vesz fel, és az ítéletét a beismerő nyilatkozatra, annak elfogadására és az ügyiratokra alapítja. Abban az esetben pedig, ha nem ismeri be a bűnösségét, a vallomásában előadhatja a védekezése alapjául szolgáló tényeket és ezek bizonyítékait, egyúttal figyelmezteti a bizonyítás lefolytatására, illetve bizonyíték kirekesztésére vonatkozó indítványtételi lehetőségére, valamint ezen indítványok előterjesztésének korlátaira, és a korlátozásokkal ellentétesen tett előterjesztések jogkövetkezményeire.

Az 503. §-hoz

Ha a vádlott nem ismerte el a bűnösségét a vád tárgyává tett valamennyi cselekményben, vagy az ügy más okból nem intézhető el az előkészítő ülésen, a bíróság az ügyet tárgyalásra utalja, és a vádról egységesen határoz. Az egységes határozathozatalra is irányadó azonban az a szabály, hogy a bíróság az elfogadott bűnösséget beismerő nyilatkozat hatálya alá tartozó bűncselekmény tekintetében a vádirati tényállás megalapozottságára és a bűnösség megállapítására külön bizonyítást nem vesz fel, a tárgyalási bizonyítás így csak a be nem ismert bűncselekményre szorítkozhat, amely megkülönböztetés az ügydöntő határozatban - különösen az indokolás terjedelmében - is testet ölt. Az előző szabály alól a törvény abban az esetben enged kivételt, amikor a bíróság éppen az ítélet kihirdetése érdekében különíti el azt az ügyet, amelyben a vádlott bűnösséget beismerő vallomását elfogadta.

Az 504-505. §-hoz

Ha a vádlott a vád tárgyává tett cselekmény vonatkozásában a bűnösségre is kiterjedő beismerő vallomást tesz, a bíróságnak először a beismerő vallomás elfogadásáról kell döntenie. A bíróság ennek során több szempontot vizsgál, így különösen azt, hogy a vádlott külső befolyástól mentesen, a saját elhatározásából ismerte-e el a bűnösségét, tisztában van-e a beismerő vallomása természetével és annak lehetséges következményeivel, illetve a beismerő vallomás hitelességével kapcsolatban nem merül-e fel kétely, és az a rendelkezésre álló egyéb bizonyítékokkal kellőképpen alátámasztott-e. Ha a bíróságnak a vádlott beismerésének hitelességével kapcsolatban kételye támad, az eljárás korábbi szakaszában tett nyilatkozatától függetlenül azt kell megállapítania, hogy a beismerés elfogadásának feltételei hiányoznak.

A bíróság széleskörű tájékoztatási és figyelmeztetési kötelezettsége, valamint a bűnösség beismerésével kapcsolatos alapos vizsgálata a tisztességes eljárás elvének maradéktalan érvényesülését, valamint a megelőző eljárás törvényességének ellenőrzését szolgálja.

A bíróság a vizsgálata eredményeként kétféle döntést hozhat, ha a törvényi feltételek fennállnak, a bűnösség beismerését elfogadja, ellenkező esetben az elfogadást megtagadja. A bíróság a beismerés elfogadása, vagy az elfogadás megtagadása tárgyában végzéssel határoz, amellyel szemben nincs helye fellebbezésnek.

Ha a bíróság a vádlott beismerését elfogadta és nem látja akadályát az ügy előkészítő ülésen való elintézésének, akkor a büntetéskiszabási körülményekre is kihallgatja a vádlottat, majd meghozza az ítéletet.

Ha a tárgyalás megtartásának egyébként nincs akadálya, a bíróság a tárgyalást akár nyomban megtarthatja. Az elsőfokú tárgyalás lefolytatására irányadó szabály, hogy a vádirati tényállás megalapozottságára és a bűnösség kérdésére nem folytatható le további bizonyítás, ha a bíróság a bűnösséget beismerő nyilatkozatot elfogadta. Ebből következik, hogy a beismerő vallomás elfogadásával érintett bűncselekmények tekintetében kizárólag a vádirati tényállás meglapozottságát és a bűnösség kérdését nem érintő - pl. a büntetéskiszabáshoz, vagy a járulékos kérdések eldöntéséhez kapcsolódó - bizonyítás lefolytatására, illetve bizonyíték kirekesztésére terjeszthető elő indítvány.

Az 506. §-hoz

Az előkészítő ülés új szerepének másik fő funkciója az érdemi és koncentrált tárgyalás-előkészítés akkor válik hangsúlyossá, ha a vád tárgyává tett bűncselekményt érintően a vádlott nem tett vallomást, nem ismerte be a bűnösségét, vagy a bíróság a beismerő nyilatkozat elfogadását valamely törvényi feltétel hiánya miatt megtagadta.

Ekkor kerül ugyanis előtérbe az az igény, hogy a vád és a védekezés tartalma, a bizonyítás keretei és eszközei a bírósági eljárás minél korábbi szakaszában rögzüljenek, hiszen csak így biztosítható az eljárás észszerű időn belül történő befejezése.

A büntetőeljárásban folytatott bizonyítás koncentrálását célozzák azok a szabályok, amelyek a vádlott és a védő számára a vádban szereplő tények és azok bizonyítékai, míg az ügyész számára a vádlott és a védő által a védekezés alapjául előadott tények és azok bizonyítékai tekintetében lehetővé teszi azok megjelölését, amelyeket valónak elfogad. A bizonyítási indítványokra és egyéb eljárási cselekményekre, illetve a bizonyíték kirekesztésére irányuló indítványokra vonatkozó szabályok alapján az indítvány előterjesztőjének minden esetben meg kell jelölnie az indítvány előterjesztésének okát és célját, illetve azt, hogy az indítványozott bizonyítás mely tény igazolására irányul.

Az 507. §-hoz

A bizonyíték kirekesztése és az arra irányuló indítvány külön nevesítésével a törvény azt célozza, hogy a tényállás tisztázásához fel nem használható bizonyítékok köre szintén a tárgyalás korai szakaszában váljon egyértelművé. A bizonyíték kirekesztése így nem a bíróság mérlegelő tevékenységének előrehozását jelenti, hanem abban a kérdésben történő döntést, hogy a bizonyíték, illetve a forrásaként szolgáló bizonyítási eszköz valamely fogyatékossága, jogszabályba ütköző beszerzése eleve kizárja-e azt, hogy a bíróság annak bizonyító erejét a későbbiekben mérlegelés tárgyává tegye. Ha az ügyiratokból egyértelműen megállapítható, hogy a bizonyíték felhasználása törvénybe ütközik, akkor a bíróság hivatalból, vagy indítványra köteles kirekeszteni az adott bizonyítékot. A bíróság szükség esetén a döntése előtt a bizonyítékot megvizsgálhatja.

Az 508. §-hoz

A szükségtelen és a bizonyítási eljárás elhúzódását eredményező bizonyítás elkerülése érdekében a bíróság a bizonyítás kereteinek meghatározásakor megállapíthatja, hogy a tárgyaláson a bizonyítás felvétele mellőzhető az ügyész, valamint a vádlott és a védő által egyaránt valósnak elfogadott tények tekintetében, vagy az olyan bűncselekmény miatt, amelynek a vád tárgyává tett jelentősebb súlyú bűncselekmény mellett a felelősségre vonás szempontjából nincs jelentősége. A bíróság a bűnösségét el nem ismerő vádlottal szemben folytatott eljárásban is élhet az eljárás gyorsításának eszközeivel, így a tárgyalást nyomban megtarthatja, vagy az idézésekre és értesítésekre irányadó általános szabálytól eltérve egy közeli határnapra tűzheti ki a tárgyalást, ha annak egyébként nincs akadálya.

LXXVII. Fejezet

A tárgyalás előkészítésének egyéb szabályai

Az 509. §-hoz

Ha a bíróság az előkészítő ülésen nem tűzte ki a tárgyalás határnapját, akkor legkésőbb az előkészítő ülés berekesztésétől számított egy hónapon belül kell ezt megtennie, egyúttal gondoskodni kell a tárgyalás megtartásának feltételeiről, valamint az idézések és az értesítések kézbesítéséről. Ha a lefolytatandó bizonyítási eljárás terjedelme miatt előre látható, hogy a tárgyalás egy tárgyalási napon nem folytatható le, a bíróság több vagy folytatólagos tárgyalási határnapot tűzhet ki. A tárgyalás indokolt esetben a bíróság hivatalos helyiségén és akár az illetékességi területén kívüli helyre is kitűzhető.

Az 510. §-hoz

A tárgyalásra szóló idézés és értesítés általános szabályai a törvény szerint kiegészülnek azzal, hogy a bíróság az idézéssel és értesítéssel egyidejűleg tájékoztatja az ügyészséget, a vádlottat és a védőt arról, hogy az adott határnapon milyen bizonyítás felvételét tervezi. A bíróság számára előírt tájékoztatási kötelezettség lehetőséget biztosít arra, hogy az eljárás főbb szereplői megfelelően felkészülhessenek a tárgyalásra, amely egyszerre szolgálja a bizonyítási eljárások koncentrált lefolytatását és az ügyfélközpontú igazságszolgáltatás modelljének megerősítését.

Az 511. §-hoz

A tárgyalás előkészítésének befejezése és a tárgyalás határnapja között olyan változások következhetnek be, amelyek szükségessé tehetik a tárgyalás előkészítése keretében lehetővé tett intézkedések megtételét, vagy a kitűzött tárgyalás elhalasztását, esetleg a meghatalmazott védő helyettesítését, ezért az eljárás indokolatlan elhúzódásának elkerülése érdekében a bíróság a tárgyalás kitűzése után is meghozhatja a szükséges döntéseket.

Az 512. §-hoz

A törvény a bíróság jogkörére vonatkozó szabályok között szerepelteti, hogy a tárgyalás előkészítése során mikor határozhat a bíróság tanácsa (vagy egyesbíró), illetve mikor járhat el a tanács elnöke, vagy a bírósági titkár.

Az 513. §-hoz

A tárgyalás előkészítése során hozott egyes határozatok, illetve intézkedések elleni jogorvoslat kizárására vonatkozó szabályok a lényegüket tekintve nem változtak.

TIZENNEGYEDIK RÉSZ

AZ ELSŐFOKÚ BÍRÓSÁGI TÁRGYALÁS

LXXVIII. Fejezet

A tárgyalás menete

A bíróság igazságszolgáltatási tevékenysége gyakorlásának fő színtere - a törvényben újításként bevezetett intézményen túl − a tárgyalás, hiszen itt kerül sor túlnyomórészt a büntetőeljárás fő kérdését képező bűnösség és annak büntetőjogi következményeinek megállapítására. A tárgyalás jogszabályi rendelkezésekben biztosított formai kötöttségei teremtik meg annak lehetőségét, hogy a büntetőjogi felelősség kérdésében való döntésre vezető eljárás során a büntetőeljárás alapvető rendelkezései a legszélesebb körben érvényesüljenek.

Az elsőfokú bírósági eljárás − a törvény szerint − a hatályos eljárási jogi rendelkezésekkel egyezően a koncentráltság jegyében zajló eljárási cselekmény. Továbbra is követelmény, a vád keretei közötti bírósági eljárás, az eljárási cselekmények egy helyen, valamennyi érdekelt jelenlétében történő foganatosítása, annak szem előtt tartása, hogy a bíróság a megkezdett tárgyalást az ügy befejezéséig lehetőleg nem szakítja meg, továbbá a bírói meggyőződés jelentőségének hangsúlyozása azzal, mely szerint a bíróság közvetlen benyomásai alapján hozza meg döntését.

Az igazságszolgáltatás törvényességének biztosítékai a tárgyalásra jellemző formai alakiságok, mint a tárgyalás nyilvánossága, a vádló − meghatározott esetekben a vádlott és a védő - jelenléte, a bizonyítás rendszere, a bizonyítékok felhasználása, a perbeszéd, az utolsó szó joga és a határozat kihirdetése.

A bizonyítékok felderítését és összegyűjtését végző nyomozást követően az elsőfokú bírósági tárgyaláson az ügy eldöntéséhez szükséges adatok és bizonyítékok az eljárás résztvevői jelenlétében és hatékony közreműködésük mellett kerülnek megvizsgálásra. A tárgyalás az anyagi igazság megállapításának és a törvényesség érvényesülésének legfőbb eljárási eszközévé azáltal válik, hogy teljességében érvényesül a kontradiktórius eljárás elve, hiszen az ellenérdekű feleket a bizonyítás vitelében azonos jogok illetik meg: azonos jogaik vannak indítványok előterjesztésére, észrevételek megtételére, a kihallgatott személyeknek kérdések feltételére, perbeszéd előadására.

Az 514-515. §-hoz

A tárgyalás első menetében a tárgyalás megnyitása és megkezdése közötti megkülönböztetés − miután a megkezdéshez jogkövetkezmények fűződnek − a törvényben a hatályos szabályozástól nem tér el. Szükségszerű bírói aktus a tárgyalás legelső momentumaként a rend megtartására vonatkozó felhívás közzététele, továbbá annak megállapítása, hogy a tárgyalás érdemben megtartható-e a tárgyaláson jelen lévő, a megjelenésben kötelezett illetve lehetőséggel rendelkező személyek számbavételével.

A tárgyalás megnyitása tartalmi szinten a vád tárgyának megjelölését, a bíróság, a vád és a védelem részéről eljáró személyek bemutatását jelenti, ez utóbbi adhat alapot a kizárásra és a kizárás bejelentésére vonatkozó rendelkezések érvényesülésének. A tárgyaláson van lehetőség annak feltérképezésére, hogy a jelenlévők között van-e kiskorú, illetőleg olyan személy, akinek tanú meghallgatására esetlegesen a tárgyalás későbbi szakában sor kerülhet, ekkor foganatosítható az ő felhívásuk a tárgyalóterem elhagyására.

A megjelenteket a bíróság a tárgyalásra idézettek és értesítettek névsora alapján ellenőrzi, távolmaradás esetén elsőként az idézés, illetőleg értesítés szabályszerűségének vizsgálatára van szükség. A hatályos rendelkezések céljával egyetértésben a törvény is szem előtt tartja a kitűzött tárgyalás megtartásának fontosságát, ezért rendezi a bíróság által idézettek meg nem jelenése esetére azon lehetőségeket, mellyel a tárgyalás megtartása − lehetőség szerint − biztosítható.

Ha a vádlott jelenléte a tárgyaláson kötelező és szabályszerű idézés ellenére nem jelent meg, a bíróság - az általános szabályok rendelkezései szerint − a vádlott jelenlétének biztosítása iránt intézkedik (432. §). Ebben a körben van lehetőség a vádlott elővezetésének elrendelésére, vagy elfogatóparancs kibocsátására, azonban ha feltételezhető, hogy az elővezetés a kitűzött tárgyalási határnapon észszerű időn belül nem vezet eredményre, a meg nem jelent vádlottnak a következő tárgyalási határnapra történő elővezetését kell elrendelni. A tárgyalást ilyen esetben a szabadlábon lévő vádlott távollétében is meg lehet tartani, a bizonyítási eljárást azonban nem lehet befejezni, kivételt képez, ha a bíróság, a vádlott számára, a büntetőjogi főkérdés tekintetében hátrányos következménnyel nem járó felmentő vagy büntetőeljárást megszüntető határozatot hoz. Ugyancsak megtartható a tárgyalás a vádlott távollétében, ha az eljárás során a vádlott kényszergyógykezelésének elrendelése merülhet fel, és az állapota miatt a tárgyaláson nem jelenhet meg, illetve a jogainak gyakorlására képtelen. Ha a tárgyalásról a szabályszerűen idézett tanú maradt távol és feltételezhető, hogy elővezetése a kitűzött tárgyalási határnapon eredményre vezethet, az egyesbíró vagy a tanács elnöke − lehetőség szerint − a tanú azonnali elővezetését rendeli el. A távol maradt ügyész vagy szakértő esetén a tárgyaláson való megjelenésre való felhívás a követendő eljárás, előbbi esetében az ügyészség vezetőjén keresztül. Védő távolmaradása esetében a helyettes védőre vonatkozó, általános szabályokat kell alkalmazni (49. §). Ha a védelem nem kötelező, meghatalmazott védő hiányában a tárgyalás megtartható, azonban a védelemhez való jog érvényesítése megkívánja, hogy a vádlott ezzel kapcsolatban érdemi nyilatkozatot tehessen, feltéve, hogy a meghatalmazott védő idézése nem volt szabályszerű, illetve az idézés szabályszerűsége nem állapítható meg.

A tárgyalás megtartásának a megidézett személy távolmaradásával összefüggő akadályát a bíróság hivatalból vizsgálja, ha pedig olyan személy maradt távol a tárgyalásról, akinek a távolléte a tárgyalás megtartását nem akadályozza, a bíróság az ügyész, a vádlott, illetve a védő meghallgatása után dönt, hogy ez esetben a tárgyalás megkezdhető-e.

A tárgyalás megnyitására vonatkozó szabályokat nemcsak az első, hanem - a tárgyalás folytonosságára vonatkozó rendelkezés alapján − a folytatólagos tárgyalásra is alkalmazni kell.

Ha a tárgyalás megtartásának személyi feltételei fennállnak, az egyesbíró vagy a tanács elnöke az igazolatlan eltávozás következményeire való figyelmeztetés mellett a tanúkat − a sértett kivételével − a tárgyalóterem elhagyására hívja fel. Speciális helyzetű a megjelent szakértő, aki a tárgyaláson, annak kezdetétől fogva jelen lehet, szükség esetén azonban a bíróság felhívhatja a szakértőt a jelenlévők számbavétele után a tárgyalóterem elhagyására.

A bíróság ezt követően vizsgálja, hogy a tárgyalás határnapja és az idézés átvétele között előírt időtartam (tárgyalási időköz) megvan-e. Az eljárás gyorsítását szolgálja − a jelenleg is hatályos szabállyal egyezően − hogy a tárgyalást nem kell elhalasztani a tárgyalási időköz be nem tartása miatt, ha a vádlott és a védő egybehangzóan kéri a tárgyalás megtartását, illetőleg ahhoz hozzájárul.

Ha a tárgyalás megtartásának akadálya van, a bíróság a tárgyalást elhalasztja.

Az 516. §-hoz

Érdemi kihatásai miatt kell még a tárgyalás megkezdése előtt vizsgálni az ügy áttételének, egyesítésének vagy elkülönítésének a lehetőségét, az egyesbíró vagy a tanács elnöke, tagja, jegyzőkönyvvezető, ügyész kizárása iránt előterjesztett indítványokat, illetőleg minden olyan körülményt, amely a tárgyalás megtartását akadályozhatja, illetve, amelyet a tárgyalás megkezdése előtt figyelembe kell venni.

Az 517. §-hoz

A tárgyalás megkezdése után az első eljárási cselekmény, a hatályos rendelkezést meghaladóan a vád ismertetése helyett a vád lényegének ismertetése, ha arra az előkészítő ülésen nem került sor, azonban a vádlott hozzájárulásával a védő indítványára még ez is mellőzhető. Indokolt ugyanakkor a sértett részére - indítványára − biztosítani a vád lényegének megismerését, abban az esetben is, ha az előkészítő ülésen sor került ugyan a vád lényegének ismertetésére, azonban azon a sértett nem volt jelen. A törvény által bevezetett új jogintézményhez kapcsolódik a tárgyalás megkezdését illetően, hogy ha a bíróság az előkészítő ülésen a bűnösséget beismerő nyilatkozatot végzéssel elfogadta, a vád ismertetése helyett a bíróság az erről hozott végzés lényegét ismerteti. A jelen lévő sértett, illetőleg képviselője a polgári jogi igény érvényesítése körében tehet nyilatkozatot, ezt követően, amennyiben a sértett tanú kihallgatására a tárgyaláson sor kerül, a bíróság felhívására a sértett a tárgyalótermet elhagyja.

Az 518. §-hoz

A bírósági tárgyalás hatályos szabályok szerinti egységességének elvét a törvény is követi azzal a rendelkezéssel, hogy a bíróság a megkezdett tárgyalást lehetőleg nem szakítja meg az ügy befejezéséig. Mivel az ügy egy tárgyaláson való befejezhetőségének több akadálya lehet, a törvény rögzíti a tárgyalás - rövid időtartamra korlátozott - félbeszakítására és elnapolására vonatkozó rendelkezéseket. A bíróság jogkörébe tartozik a tárgyalás elnapolása, melyre bizonyítás kiegészítése céljából vagy más fontos okból kerülhet sor, ettől eltérően a tárgyalás félbeszakítására az egyesbíró vagy a tanács elnöke jogosult.

Az eljárások gyorsítása érdekében a hatályos rendelkezéseket túlhaladóan a törvény a tárgyalás kötelező megismétlése és ennek módjára is új szabályokat ír elő. Megszűnik a tárgyalás megismétlésének törvényi alapú kötelezettsége abban az esetben, ha a tárgyalási határnapok közötti időtartam a hat hónapot meghaladja. Ilyen esetben kizárólag indítványra köteles a bíróság az eljárást megismételni. Változatlan ugyanakkor az a hatályos szabály, mely szerint a tárgyalást meg kell ismételni, ha a tanács összetételében változás történt. A törvény tárgyalás megismétlésének könnyítő rendelkezése, hogy az ismertetést a tárgyalás korábbi anyagának lényegére korlátozza, mely - különösen − a korábbi tárgyaláson megjelentek, a foganatosított eljárási cselekmények, esetlegesen meghozott határozatok felsorolására, szükség szerint − tartalmát tekintve − érdemi összefoglalására koncentrálhat. Az ismertetés jelentőségének az az egyesbírói, illetőleg tanácselnöki kötelezettség ad nyomatékot, hogy az ismertetés után figyelmeztetni kell az ügyészt, a vádlottat és a védőt arra, hogy az ismertetésre észrevételt tehetnek, illetve az ismertetés kiegészítését vagy eljárási cselekmény ismételt lefolytatását indítványozhatják.

A tárgyalás egységessége és időszerűsége jegyében rendelkezik a törvény − a hatályos szabályokkal egyezően - úgy, hogy fő szabály szerint a tárgyalás folytatásának a napját ki kell tűzni.

Az 519. §-hoz

A bizonyítás színtere a bíróság tárgyalása, a tárgyalás rendjének megtartása és vezetése az egyesbíró vagy a tanács elnökének jogköre, erre tekintettel az indítványozott bizonyításról és annak sorrendjéről az egyesbíró vagy a tanács elnöke határoz. Miután a bizonyítás felvételének sorrendje pertaktikai vagy egyéb szempontból relevanciával bírhat, ezért az egyesbíró vagy tanács elnöke a bizonyítási indítványról, illetve a bizonyítás felvétele sorrendjéről való döntéskor az ügyészség, a vádlott és a védő indítványainak a figyelembevételével határoz. Deklarálja ugyanakkor a törvény a hatályos eljárási rendelkezésekkel egyezően, hogy az ügyészség által indítványozott bizonyítás rendszerint megelőzi a vádlott és a védő által indítványozott bizonyítás lefolytatást, mely az ügyész, mint az állam büntetőjogi igényének érvényesítője szerepéhez kapcsolódik. A bizonyítási indítvány tárgyában a bíróság pervezető végzést hoz, mellyel szemben fellebbezésnek nincs helye, a végzés kihirdetését követően nyomban nem kérhető felsőbb szintű bíróság állásfoglalása a bíróság döntéséről. A törvény az előkészítő ülés szabályaival egyezően a tárgyaláson is lehetővé teszi, hogy a bíróság mellőzze a bizonyítást az ügyész, valamint a vádlott és a védő által egyaránt valósnak elfogadott tények tekintetében, vagy az olyan bűncselekmény miatt, amelynek a vád tárgyává tett jelentősebb súlyú bűncselekmény mellett a felelősségre vonás szempontjából nincs jelentősége.

Az 520. §-hoz

A bírósági tárgyalás érdemi részét képező bizonyítással összefüggésben a törvény, a nóvumnak minősülő intézményekre tekintettel a hatályos szabályoktól lényegesen eltérő rendelkezéseket tartalmaz, így jelentősen szűkül a bizonyítási indítvány előterjesztésének - jogkövetkezmény nélküli - lehetősége, ha arra a bírósági tárgyaláson kerül sor. Egyértelműen kinyilvánításra kerül a tárgyalás koncentráltságának jogalkotói célzata az előkészítő ülésre vonatkozó szabályok érdemi változtatásával, hiszen a bizonyítás irányába való beleszólás helyszínéül a törvény az előkészítő ülést jelöli ki. Nyilvánvalóan az eljárási jogok gyakorlása körében nem vonható el a bírósági tárgyalás során a bizonyítási indítvány előterjesztésének joga a felektől, azonban annak feltételekhez kötése, illetve - ha az indítványozott bizonyítás szükségtelen, vagy az eljárás elhúzására alkalmas magatartás áll a hátterében - jogkövetkezménnyel terhelése, az eljárás lefolytatása időszerűségének biztosítása célzatával törvényi szinten megtehető. Ennek szellemében szabályozza a törvény az ügyészség, a vádlott és a védő által a tárgyalás előkészítése, a sértett, a vagyoni érdekelt és az egyéb érdekelt által az első - megjelenésükre lehetőséget biztosító − tárgyalási határnap után előterjesztett bizonyítási indítványról való döntést és alkalmazható jogkövetkezményt annak feltételrendszerével együtt.

A tárgyalási szakban előterjesztett bizonyítási indítványt a bíróság elsőként abból a szempontból köteles megvizsgálni, hogy az indítványozott bizonyítás a tényállás tisztázásához szükséges-e, és hogy a bírósági szakban való előterjesztésének jogszabályi feltételei fennállnak-e. Amennyiben az indítványozott bizonyítás nem szükséges a tényállás tisztázásához és az előterjesztés jogszabályi feltételei is hiányoznak, azt a bíróság érdemi indokolás nélkül is elutasíthatja. Nyilvánvalóan a bizonyítási indítvány előterjesztésének késedelmes időpontja nem hátráltathatja az anyagi igazság megállapítását, ezért a bíróság a jogszabályi feltételektől eltérően előterjesztett bizonyítási indítványt is köteles vizsgálni, ha az indítványozott bizonyítás lefolytatása nélkül a tényállás nem tisztázható. A perkoncentráció sérelme miatt a bíróság részére, feltéve, hogy az indítvány előterjesztése az eljárás elhúzására alkalmas, a törvény eszközként, ügyészségi indítvány esetén az ügyészség vezetőjének tájékoztatása, egyéb esetben az indítványozó rendbírsággal sújtásának lehetőségét biztosítja. Mindezen szabályok a bizonyítási indítvány kirekesztésére irányuló indítvány esetére is értelemszerűen irányadók.

Az 521. §-hoz

A bizonyítási indítványokkal összefüggésben szükséges a bizonyítás korlátozottságának speciális rendelkezéseit rögzíteni minden olyan esetre, amikor a terhelt a bűnösségét - előkészítő ülésen vagy azt követően a bírósági tárgyaláson − beismerte és beismerő nyilatkozatát a bíróság elfogadta. A törvény koncepciója szerint a terhelti beismerés jelentősége általánosságban is megnőtt, ennek nyilvánvaló hozadéka a bizonyítási indítványok körében, hogy ha a beismeréshez aggályok nem fűződnek és a bíróság a bűnösséget beismerő nyilatkozatot végzéssel elfogadta, a vádirati tényállás megalapozottságára és a bűnösség kérdésére nem, csak e kereteken felül pl. büntetés kiszabását érintően folytatható le további bizonyítás. Ha ennek a bizonyításnak az eredménye a bűnösség beismerését elfogadó végzés tartalmára a beismert bűncselekmény tényállásának, vagy minősítésének változása folytán kihat, a bíróság az elfogadó végzést az ügyészség és a vádlott nyilatkozatának beszerzése után hatályon kívül helyezheti. Hatályon kívül helyezés esetén az eljárást az általános szabályok szerint kell folytatni, kivételt képez a bizonyítási indítvány perkoncentráción alapuló előterjesztésének köre.

Az 522. §-hoz

Megtartja a törvény a hatályos szabályozás azon rendelkezését, mely szerint a bizonyítási eljárás a vádlott kihallgatásával kezdődik, ennek koncepcionális alapja, hogy a büntetőeljárás valójában a vádolt személy ártatlansága vélelmének megdöntéséről szól, erre tekintettel lehetőséget kell biztosítani arra, hogy az ellene vagy vele szemben állítottakra elsőként reagálhasson. Az előkészítő ülés szabályainak változására figyelemmel a törvény − a hatályos rendelkezéshez képest − biztosítja a vádlott kihallgatásának mellőzését arra az esetre, ha az előkészítő ülésen vallomást tett.

A vádlottat a még ki nem hallgatott vádlott-társai távollétében kell kihallgatni, ugyanakkor hivatalból vagy a vádlott indítványára az egyesbíró vagy a tanács elnöke azt a már kihallgatott vádlott-társat is eltávolíttatja a tárgyalóteremből, akinek jelenléte a vádlottat a kihallgatás során a vallomása megtételében zavarná. A védelmi jogok garanciájaként a törvény lehetőséget biztosít a vádlott és védő részére a tárgyalás alatt a tárgyalás rendjét nem zavaró kapcsolattartásra, azonban - pertaktikai okokból eredően − a vádlott a kihallgatása közben ezt csak az egyesbíró vagy a tanács elnökének engedélyével teheti meg.

A hatályos rendelkezésekkel egyezően a törvény is megköveteli a vádlott személyének azonosítását a tárgyalási kihallgatását megelőzően. Az adminisztrációs tehercsökkentés és egyszerűsítés szándékával ennek módjaként szabályozza a törvény, hogy a vádlottnak az ügyiratokban már szereplő személyes adatainak egyeztetését a tárgyaláson kívül bírósági fogalmazó, bírósági titkár és bírósági ügyintéző is elvégezheti, ez esetben az egyesbíró, illetőleg a tanács elnöke ennek ténye, illetőleg a változások rögzítésére köteles.

Az 523. §-hoz

A vádlott kihallgatása - a terhelti figyelmeztetést követően − a kérdés, észrevétel, indítványtételi jogosultságára vonatkozó figyelmeztetés közlésével kezdődik. A figyelmeztetés kiterjed arra is, hogy ha a vádlott nem tesz vallomást, a terheltként tett korábbi vallomásának lényege ismertethető vagy felolvasható. A törvényes figyelmeztetéseket követően tehető fel a vallomást tevő vádlottnak az a kérdés, hogy a bűnösségét beismeri-e. A vádlottnak a védekezési joggal összefüggésben a törvény módot biztosít a vádra vonatkozó, védekezést is tartalmazó, összefüggő előadás megtételére, ezt követően − a törvény szerint rögzített sorrendben − az egyesbíró vagy a tanács elnöke, az ügyész, a védő, a sértett, valamint az őt érintő körben a vagyoni érdekelt és a szakértő kérdéseket intézhet a vádlotthoz. A törvény csak a kérdezés sorrendjét határozza meg, a kérdések tartalmáról nem rendelkezik, ugyanakkor az egyesbíró vagy a tanács elnöke kötelezettségévé teszi a feltett kérdés tartalmi vizsgálatát. Az egyesbíró vagy a tanács elnöke a törvény által tiltott kérdés esetén a feleletadást megtiltja, ha pedig ismételten ugyanarra a tényre irányul, a feleletadást megtilthatja, továbbá gondoskodik arról is, hogy a kérdezés módja a vádlott emberi méltóságát ne sértse.

Az 524. §-hoz

Nem kizárt, hogy az előkészítő ülésen még a bűnösségét tagadó vádlott a bírósági tárgyalás szakában ismerje be a bűnösségét. Ez esetben célszerű a további eljárást egyszerűsített formában oly módon folytatni, mintha a vádlott a beismerő nyilatkozatát az előkészítő ülésen tette volna meg, és ha a bíróság nem látja akadályát az ügy befejezésének, az egyesbíró vagy a tanács elnöke a vádlottat a büntetéskiszabási körülményekre is kihallgatja, majd a bizonyítási eljárást befejezettnek nyilvánítja.

Az 525. §-hoz

Fenntartja a törvény a hatályos eljárási törvény rendelkezéseit, amikor − hasonlóan a jelenleg hatályos feltételek mellett − szabályozza a vádlott ugyanazon eljárás nyomozási szakában tett vallomásai felhasználásának esetköreit. A hatályos szabályozáshoz képest ez, az előkészítő ülés szabályainak változására figyelemmel, azzal egészül ki, hogy amennyiben a vádlott a tárgyaláson úgy dönt, hogy nem kíván vallomást tenni, vagy kihallgatása mellőzésre került, az előkészítő ülésen tett vallomását is ismertetni kell, utóbbi esetben azonban csak indítványra. A hatályos szabályozástól eltérően - az egyszerűsítés jegyében - elégséges a vallomás lényegének ismertetése, szükséges esetben a vallomást az egyesbíró vagy a tanács elnöke hivatalból, illetve az ügyész, a vádlott vagy a védő indítványára felolvashatja, vagy a jegyzőkönyvvezetővel felolvastathatja. Ha a vádlott a tárgyaláson tesz vallomást, a törvény - a hatályos törvény szellemében - a korábbi gyanúsítottként vagy vádlottként tett vallomás lényegére koncentráló ismertetést, illetőleg felolvasást - ami nem jelentheti az egész vallomás felolvasását - akkor engedi meg, ha a vádlott vallomása eltér a korábban tett vallomásától. Fenntartja a törvény a hatályos szabályozás ismertetéssel kapcsolatos korlátozását akként is, mely szerint a korábbi vallomás részeinek a lényege csak akkor ismertethető, ha az ismertetésben foglalt tényekre és körülményekre a vádlotthoz kérdést intéztek, illetve a vádlott e tényekre és körülményekre a tárgyaláson vallomást tett.

Az 526. §-hoz

A törvény a tanú bírósági tárgyalási kihallgatásának szabályai között több, eljárás hatékonysági szempontból lényeges hatályos törvényi rendelkezést tart meg. Ilyen, mely szerint a tanúk közül rendszerint a sértettet kell elsőként kihallgatni, továbbá, hogy a tanú kihallgatása alatt a még ki nem hallgatott tanúk nem lehetnek jelen. A tárgyalás rendjének körében a különleges bánásmódot igénylő tanú védelme érdekében az egyesbíró vagy a tanács elnöke az eljárás résztvevői, vagy maga a tanú indítványára, illetve hivatalból a tanú kihallgatásának tartamára a tárgyalóteremből eltávolíttatja azt a vádlottat, vagy a hallgatóság közül azt, akinek jelenléte a különleges bánásmódot igénylő tanút a kihallgatása során zavarná. Garanciális okokból az ilyen körülmények között felvett tanúvallomás lényegét később a tanú vallomástételekor távol volt vádlottal ismertetni kell. A törvény a vádlotti kihallgatáshoz hasonlóan a tanú kihallgatását követő kérdezési sorrendet is meghatározza és a kérdések tartalmi jellegét illetően a tanú esetében is módot ad az egyesbíró, vagy a tanács elnöke részére az olyan feleletadás megtiltására, mely ismételten ugyanolyan tényre irányuló kérdésre vonatkozna, illetőleg felügyeli az emberi méltóságot nem sértő kérdezési mód megtartását.

A tanú bírósági kihallgatására − a törvénynek a hatályos rendelkezéstől eltérő szerkesztésében - a bizonyítás fejezetében a tanú kihallgatása, a tanúzási figyelmeztetés körében rögzítettek irányadók.

Az 527. §-hoz

A törvény - a hatályos szabályozáshoz hasonló körben - taxatíve biztosítja a tanúnak az eljárás során korábban tett vallomásának felhasználását a bírósági tárgyaláson. A felsorolt esetekben az egyesbíró vagy a tanács elnöke hivatalból ismertetheti a tanúnak az eljárás során korábban tanúként tett vallomásának lényegét vagy indítványra a vallomást felolvashatja, illetve a jegyzőkönyvvezetővel felolvastathatja. Lehetőséget teremt a törvény - a hatályos rendelkezéseken túlmutatva - az eljárás korábbi szakaszában, hozzátartozói alapon mentességi jogával nem élő tanúnak, valamint az olyan tanúnak az eljárás során korábban tanúként tett vallomása lényege ismertetésére, vallomása felolvasására, vagy felolvastatására, akinek meghallgatását a bíróság sem tartja szükségesnek, ez utóbbi esetében azzal a konjunktív feltétellel, hogy a tanú kihallgatását a vádlott vagy a védő sem indítványozza, illetve a törvény ezt lehetővé teszi [lásd 89. § (5) bek].

Az 528. §-hoz

A hatályos szabályozással egyezően a bírósági tárgyaláson kihallgatott tanú kizárólag ugyanazon eljárásban tett vallomásának releváns részlete ismertethető hivatalból vagy indítványra, ha a tanú a történtekre nem emlékszik, vagy ha tárgyaláson tett és a korábbi tanúvallomása között ellentét van azzal a további feltétellel, hogy az ismertetésnek csak akkor van helye, ha az ismertetésben foglalt tényekre és körülményekre a tanúhoz kérdést intéztek, illetve a tanú e tényekre és körülményekre nyilatkozott.

Az 529. §-hoz

A törvény a szakértő tárgyaláson való meghallgatása, a szakvélemény ismertetése és felolvasása szabályait a hatályos rendelkezésekhez hasonlóan tartalmazza. A szakértő meghallgatására a tanú kihallgatására vonatkozó rendelkezéseket kell értelemszerűen alkalmazni azzal, hogy a szakértőt a hamis szakvéleményadás törvényes következményeire kell figyelmeztetni és miután a szakértő szakkérdésekben nyilvánít véleményt, lehetőséget kell adni arra - a könnyebb érthetőség biztosítása végett −, hogy a tárgyaláson szemléltető eszközöket alkalmazzon az általa elmondottak illusztrálására, illetőleg, hogy - az egyedi esetre való koncentrálás érdekében − az írásban előterjesztett szakvéleményét, az általa készített feljegyzéseket felhasználhassa.

Az 530. §-hoz

A bizonyítási eljárás folyamatában a törvény - nem eltérően a hatályos rendelkezéstől - lehetőséget ad az írásban előterjesztett szakvélemény felhasználására, módját tekintve a törvény a koncentráltság jegyében a szakvélemény lényegének ismertetésével is megelégszik, azzal a kitétellel, hogy indítványra a szakvélemény lényegét az egyesbíró vagy a tanács elnöke felolvassa, illetve a jegyzőkönyvvezetővel felolvastatja. Ha ezt követően a szakértő meghallgatása szükséges felvilágosítás kérés, szakvélemény kiegészítés vagy a szakvélemény bármilyen fogyatékossága, vagy a szakértőhöz intézett kérdés miatt, a tárgyalást el kell napolni, és a szakértőt a kitűzött tárgyalásra meg kell idézni.

Az 531. §-hoz

A törvény az iratok fogalmát - szemben a hatályos rendelkezéssel, mely az adott üggyel összefüggő, az adott büntetőeljárásban keletkezett összes iratot jelenti - a tárgyi bizonyítási eszközök megnevezésére használja. A tárgyalás szakában is beszerzésre vagy a felek által becsatolásra kerülhetnek tárgyi bizonyítási eszköznek minősülő iratok, ezeknek az érdekeltekkel való megismertetése az egyesbíró, illetőleg a tanács elnöke kötelezettsége. Ez a rendelkezés a hatályos szabályozástól a törvény eljárás egyszerűsítését és gyorsítását célzó jellegéből eredően tér csak el, miután a törvény szerint az ismertetésnek az iratok lényegére - vagyis az adott iratnak a vád tárgyát képező cselekmény vonatkozásában releváns adataira - kell csak korlátozódnia és az egyesbíró, illetőleg a tanács elnöke indítványra elrendelheti az iratok lényegének ismertetése helyett az iratok meghatározott részének felolvasását. A tárgyaláson csatolt, valamint benyújtott iratok az ügyiratok részét képezik, ezért a törvény rögzíti, hogy ezeket az egyesbíró vagy a tanács elnöke a tárgyalási jegyzőkönyvhöz mellékeli.

Az 532. §-hoz

A bírósági tárgyaláson szükségessé válhat eljárási cselekményről készített kép-, hang-, vagy kép és hangfelvétel bizonyítékként való értékelése, ezért a törvény rögzíti, hogy az egyesbíró vagy a tanács elnöke a tárgyaláson hivatalból vagy az ügyész, a vádlott, illetve a védő indítványára bemutathatja. A terhelt vagy a tanú vallomását tartalmazó felvétel esetén - mivel ez a korábban tett vallomásuk ismertetésének minősül − nem lehet figyelmen kívül hagyni a vádlott, illetve a tanú korábbi vallomásának felolvasására és ismertetésére vonatkozó rendelkezések alkalmazását. Ha a vádlott vagy a tanú jegyzőkönyvben rögzített vallomása nem olvasható fel, illetve nem ismertethető a tárgyaláson, akkor az erről készült felvételt sem lehet - kivételektől eltekintve - bemutatni.

Az 533. §-hoz

A törvény rendszerében bizonyítási cselekmények között szereplő szemle lefolytatása a tárgyalás keretében speciálisan alakul. Ha a tárgyaláson személy, tárgy vagy helyszín megtekintése, illetve tárgy vagy helyszín megfigyelése szükséges, a bíróság a tárgyalás keretében szemlét tart. A tárgyi bizonyítási eszközt eredetben, illetőleg ha annak fizikális akadálya van, fényképét az egyesbíró vagy a tanács elnöke mutatja fel hivatalból vagy indítványra, utóbbi esetben nem mellőzhető leírásának ismertetése. Miután szemlére mindig tárgyalás keretében kerül sor, kiküldött bíróként szemle tartására akkor van lehetőség, ha a tervezett eljárási cselekmény jellegéből adódóan azt valamennyi eljárási szereplő részvételével nem lehet megtartani.

Az 534. §-hoz

A törvény a Be. szabályokkal egyezően rögzíti, hogy ha a bizonyítás a tárgyaláson nem vehető fel, vagy rendkívüli nehézségbe ütközik, azt kiküldött bíró vagy megkeresett bíróság útján lehet elvégezni, kiküldött bíró az egyesbíró vagy a tanács egyik tagja lehet. A törvény a bizonyítás ilyen módon való felvétele hatályos szabályának hiányosságát küszöböli ki akkor, amikor meghatározza, hogy a megkeresett bíróság a megkeresővel azonos hatáskörű más bíróság lehet. Garanciális szabály, hogy a bizonyítás felvételének ennek a módjáról a vádlottat, a védőt, az ügyészt, illetőleg a sértettet értesíteni kell. A megkeresett bíróság által felvett bizonyítás eredményességének biztosítása végett, a bizonyítás lefolytatásához szükséges adatokat a megkeresett bírósággal közölni kell, és meg kell küldeni a szükséges ügyiratokat vagy azok másolatát is. A megkeresés lényeges elemei a bizonyítás során tisztázandó tényállás, a kihallgatandó személy vagy személyek neve és elérhetőségük közlése, valamint azon körülmények pontos leírása, amire a kihallgatásnak összpontosítani kell. A megkeresett bíróság által foganatosítandó bizonyítás felvételének határidejét a törvény − az eljárás elhúzódásának megelőzése céljából -egy hónapra korlátozza azzal, hogy a határidő elmulasztása esetén a megkeresett bíróságnak tájékoztatási kötelezettsége van a teljesítés akadályáról a megkereső bíróság felé. Ha a megkeresés teljesítésére részben azonos hatáskörű más bíróság illetékes, a megkeresett bíróság − a rá háruló bizonyítás felvétele után − az ügyiratokat az illetékes más bíróságnak küldi meg, és erről a megkereső bíróságot értesíti. Az ilyen módon foganatosított bizonyítás, a kiküldött bíró és a megkeresett bíróság eljárásáról felvett jegyzőkönyv, tárgyaláson való felolvasásával válik a tárgyalási anyag részévé.

Az 535. §-hoz

Az eljárás felfüggesztésére vezető ok - akár a hatályos szabályozásban − az eljárás korábbi szakaszain túl a bírósági tárgyalás megkezdése után is felmerülhet. A törvényben felsorolt esetekben az eljárás felfüggesztéséről, illetőleg az ilyen okokból kezdeményezett eljárás felfüggesztésére irányuló indítvány elutasításáról a bíróság nem ügydöntő végzést hoz, a végzés ellen nincs helye fellebbezésnek. Ha a bíróság az eljárást a vádlottnak a bűncselekmény elkövetése után bekövetkezett elmebetegsége miatt vagy azért függesztette fel, mert a vádlott ismeretlen helyen tartózkodik, elkobzást, vagyonelkobzást, elektronikus adat végleges hozzáférhetetlenné tételét rendelheti el, vagy a lefoglalt dolog állami tulajdonba vételéről határozhat.

Az 536. §-hoz

A törvény - a hatályos rendelkezéseket követve − rögzíti, hogy a tárgyalás megkezdése után mikor van helye áttételnek, egyesítésnek, elkülönítésnek. A tárgyalás megkezdésének aktusával fő szabály szerint az ügyben eljáró bíróság rögzül, azonban a hatáskör hiánya, a kizárólagos illetékesség fennállása, illetőleg ha az ügy katonai büntetőeljárás hatálya alá tartozik, olyan eljárásjogi specifikumok, melyek − áttétel hiányában - abszolút eljárási okból az ítélet hatályon kívül helyezéséhez vezetnének, ezért az ilyen körülmény észlelését követően a bíróságnak az áttételről - függetlenül attól, hogy az eljárás mely fázisában tart -határoznia kell.

Nem korlátozott ugyanakkor az ügyek tárgyalás megkezdése utáni egyesítése, illetőleg elkülönítése, arra az általános szabályok szerint van lehetőség.

Az 537. §-hoz

A tárgyalás elnapolása után is felmerülhetnek döntést igénylő eljárási kérdések, melyek közül taxatíve sorolja fel a törvény azokat az esetköröket, amikor a bíróság, ha tanácsban jár el, tanácsülésen határoz. Ilyenek az ügy áttétele, az ügyek egyesítése vagy elkülönítése, az eljárás felfüggesztése vagy megszüntetése, valamint a személyi szabadságot érintő bírói engedélyes kényszerintézkedések fenntartása (távoltartás, bűnügyi felügyelet, letartóztatás, előzetes kényszergyógykezelés) tárgyában hozott döntés. A fel nem sorolt kérdésekben, tárgyaláson kívül a tanács elnöke határoz. Garanciális jelleggel a törvény üléstartási kötelezettséget ír elő, ha a bíróság személyi szabadságot érintő bírói engedélyes kényszerintézkedés elrendelése tárgyában határoz, eljárására a kényszerintézkedésekről való határozathozatalnak, tárgyalás előkészítése szakára rögzített eljárási szabályai irányadók.

Az 538. §-hoz

A bíróság a vádhoz kötöttség alapvető rendelkezésére figyelemmel, a vád alapján ítélkezik. A tárgyaláson a bizonyítás kereteit - az indítványhoz kötöttségen túl − a vádiratban írt tényállás szabja meg, hiszen a bíróságnak a vádiratban írt tényállásról kell döntenie. Mindezek alapján - a hatályos rendelkezésekkel összhangban - a törvény felhatalmazza a vádképviseletet ellátó ügyészséget, a vád tárgyalás eredményének függvényében való módosítására, melyen a vád megváltoztatását, illetőleg kiterjesztését kell érteni. A vád megváltoztatását jelenti, ha a vádbeli tényállás kisebb mértékben módosul, vagy ha − akár változatlan tényállás mellett − más jogi minősítést tart fenn az ügyész. A vádlotti jogokra való ügyészi érzékenység jegyében a törvény a vád megváltoztatásának azt az esetét is szabályozza, ha a vádirati minősítés szerinti bűncselekmény a vádlottra nézve kedvezőbben, enyhébben minősül. A vád kiterjesztését jelenti, ha az ügyész az eredetileg vád tárgyává tett bűncselekmény mellett más bűncselekmény miatt is vádat emel. Nyilvánvalóan nem lehetséges a vád kiterjesztése olyan személyre, aki az ügyben vádlottként nem szerepel, ez az ítélkezés alapja és a vádhoz kötöttség alapvető rendelkezése alapján is levezethető.

A vádmódosítás végső határidejét a törvény a hatályos szabállyal egyező tartalommal, de eltérő terminológiát használva jelöli meg, nevezetesen vádmódosításra a bíróság ügydöntő határozatának meghozataláig van lehetőség. A hatályos Be. jelenleg az ügydöntő határozat meghozatala céljából tartott tanácsülés fogalmát használja, ezzel a törvény, a bíróság összetétele és eljárási formáinak szabályaira tekintettel szakít.

A vád módosítása esetén az ügyészség újabb indítványt tesz a büntetés kiszabására, illetve intézkedés alkalmazására, vagy a vádiratban erre vonatkozóan tett indítványát fenntartja. Ha a vád módosításának vagy kiterjesztésének van helye, a törvény szerint az ügyészség a tárgyalás elnapolását is indítványozhatja. Eljárási garanciaként - a hatályos szabályozást átvéve - a törvény a vád megváltoztatásának esetére lehetőséget biztosít a védelem előkészítése érdekében a tárgyalás elnapolására. Tekintettel arra, hogy a vád kiterjesztése a vádlotti pozíció nehezülésével jár, a bíróság kötve van a felek indítványához, nevezetesen a vádlott és a védő együttes indítványára a tárgyalást legalább nyolc napra elnapolja, vagy hivatalból elnapolhatja, illetőleg lehetősége van a vádkiterjesztéssel érintett ügy elkülönítésére. Ha a módosított vád elbírálása a bíróság hatáskörét meghaladja, kizárólagos illetékességű bírósághoz tartozik, vagy katonai büntetőeljárásnak van helye, a bíróság az ügy áttételéről rendelkezik.

Az 539. §-hoz

Az ügyészség az elsőfokú bíróság ügydöntő határozatának meghozataláig a vádat - indokolási kötelezettség mellett - ejtheti. A vádejtés feltételeit a törvény a hatályos rendelkezéshez képest akként rögzíti, hogy az ügyészség a vádat ejti, ha a bizonyítás alapján arra a meggyőződésre jut, hogy a vád tárgyává tett cselekmény nem bűncselekmény, a bűncselekményt nem a vádlott követte el, vagy a bűncselekmény nem közvádra üldözendő. A vádejtés nem járhat hátrányos következményekkel a pótmagánvádlóként, illetőleg magánvádlóként fellépésre jogosult sértett esetében, ezért a törvény az ezzel összefüggő, vádejtést követő eljárást is rendezi. Mind a pótmagánvádlóként, mind a magánvádlóként való fellépés vonatkozásában a törvény előírja a bíróság tájékoztatási és figyelmeztetési kötelezettségét és az eljárás megindítására, illetőleg - ha az hiányzik - a magánindítvány előterjesztésére határidőt tűz.

Az 540. §-hoz

Bizonyítási indítvány hiányában, illetőleg ha a bizonyítási indítványok elutasításra kerültek, az egyesbíró vagy a tanács elnöke a bizonyítási eljárást befejezettnek nyilvánítja, ezt követik a perbeszédek és felszólalások, valamint az utolsó szó joga.

Az 541-545. §-hoz

Perbeszéd tartására az ügyész és a védő - több védő együttes eljárása során - a vezető védő, vagy az általa kijelölt védő, illetőleg ha a védő a tárgyaláson nincs jelen, a vádlott jogosult. A sértett, a magánfél és a vagyoni érdekeltek felszólalhatnak. Akárcsak a hatályos szabályozás, a perbeszédek, felszólalások sorrendjét a törvény is rögzíti. Perbeszédet elsőként az ügyész tart, ezt követi a sértett, magánfél és a vagyoni érdekelt - ha több képviselőjük van megegyezés szerint egyikük - felszólalása, majd a védő perbeszéde. A perbeszédekben és a felszólalásokban elhangzottakra való reagálásnak - a perbeszéd és felszólalás sorrendjében - viszonválasz formájában van helye azzal, hogy a viszonválaszra további viszonválasz is adható, de utoljára a védő, illetve a vádlott szólhat. Több vádlott esetén a perbeszédek sorrendjét az egyesbíró vagy a tanács elnöke határozza meg.

A törvény részleteiben kitér - túlnyomórészt a hatályos rendelkezésekhez hasonlóan - a vádbeszéd, a sértett, a magánfél, a vagyoni érdekelt felszólalásának tartalmi elemeire. A törvény átveszi a jelenlegi rendszer és gyakorlat azon elemét, hogy az ügyész a perbeszédében csak a büntetés, illetve intézkedés nemére tehet indítványt, a meghatározott mértékére nem. Nóvumként a törvény pontosan rögzíti - tágítva a hatályos rendelkezést - azon eseteket, amikor az ügyész a jogszabályokat is megjelölve, indokolt indítványt tesz a vádlott felmentésére.

A bűnösség elismerésének előkészítő ülésen való elfogadása új intézményére tekintettel a törvény azt is szabályozza, hogy ilyen esetben az ügyész a perbeszédében a büntetés kiszabására, illetve az intézkedés alkalmazására vonatkozó indítványát a vádlott terhére nem változtathatja meg.

A perbeszéd vonatkozásában újító szabályként rögzíti a törvény azt a jogalkalmazás által kialakított és sokszor követett eljárást, mely szerint a perbeszéd írásban is benyújtható, melyet - ez esetben - az eljárás fő résztvevőinek kézbesíteni kell. Ha a perbeszéd írásban benyújtásra került, úgy eljárást gyorsító célzattal szabályozza a törvény azt, hogy a perbeszéd szóbeli előadásakor az írásban benyújtott perbeszéd lényegét is elégséges ismertetni. Az elégséges jelző azonban csak a lehetőség megteremtésére utal, a bíróság az írásbeli perbeszéd benyújtásának időpontjára vagy terjedelmére tekintettel rendelkezhet arról, hogy a perbeszédet teljes terjedelmében ismertetni kell.

Az ügydöntő határozat meghozatala előtt az utolsó szó joga a vádlottat illeti. Ha a vádlott hallássérült, jegyzőkönyv-megismerési jogát a törvény - a hatályos szabállyal azonosan - annak előírásával biztosítja, hogy a perbeszédeket követően a hallássérült vádlottnak lehetőséget kell adni arra, hogy a tárgyalásról készült jegyzőkönyvet elolvashassa. A hallássérültnek ez a joga korlátlan, vagyis akkor sem fosztható meg ennek lehetőségétől, ha a tárgyaláson jeltolmács is részt vett. A jegyzőkönyv megismeréséhez fűződő jog a jegyzőkönyv megfelelő formátumú elkészítésével biztosítható. Az utolsó szó jogaként tett vádlotti nyilatkozat sem perbeszédnek, sem felszólalásnak nem minősül, ezért ha a vádlott az utolsó szó jogán nyilatkozik, viszonválasznak nincs helye.

Az 546. §-hoz

A perbeszéd, a felszólalás és az utolsó szó jogán tett vádlotti nyilatkozat az ügy érdemére vonatkozó olyan összefoglaló álláspont, amelyben az ügydöntő határozat kihirdetését megelőzően utoljára van lehetőség nyilatkozattételre, és miután ennek jelentősége elvitathatatlan, a törvény markánsan megfogalmazza azt a követelményt, mely szerint a perbeszéd, a sértett felszólalása és az utolsó szó jogán előadottak közben a szót nem lehet megvonni. Nyilvánvalóan a visszaélésszerű joggyakorlás megelőzése miatt a nyilatkozattételi jogosultság korlátozása is indokolt, ezért, ha a perbeszéd vagy az utolsó szó jogán előadottak az eljárás elhúzását célozzák, az egyesbíró vagy a tanács elnöke az érintettet erre figyelmezteti, ismételt esetben a szót megvonhatja. Ha pedig a perbeszéd, a sértett felszólalása és az utolsó szó jogán előadottak bűncselekményt megvalósító kifejezést foglalnak magukban vagy rendzavarást keltenek, a perbeszéd, felszólalás és utolsó szó jogán tett nyilatkozat azonnali félbeszakításának van helye, egyebekben erre sem kerülhet sor.

Az 547-548. §-hoz

A perbeszédek, felszólalások, és az utolsó szó jogán tett vádlotti nyilatkozat tartalmazhat olyan adatot vagy utalhat olyan körülményre, amely megvizsgálása a bizonyítási eljárásra tartozik, ezért a törvény − a hatályos Be.-hez hasonlóan − lehetőséget biztosít a bíróság számára az ügydöntő határozat meghozatala előtt a bizonyítási eljárás újra megnyitására. Speciális eset, ha ezen nyilatkozatok alapján a bíróság azt állapítja meg, hogy a vád tárgyává tett cselekmény a vádirati minősítéstől eltérően minősülhet, ez esetben a tárgyalást a védelem előkészítése érdekében elnapolhatja, döntését az ügyész, a vádlott és a védő meghallgatása után hozza meg.

Az 549. §-hoz

A perbeszédeket, a felszólalásokat, illetve az utolsó szó jogán elhangzottakat követően a bíróság az ügydöntő határozat meghozatala céljából visszavonul. A határozathozatal az egész bírósági tárgyalás lezáró fázisa, a bizonyítás eredményeinek a perbeszédekben, felszólalásokban és az utolsó szó jogán tett nyilatkozattal való összevetésének helyszíne, mely folyamatának tényleges szabályait a bíróságra vonatkozó általános szabályok tartalmazzák. A határozathozatal eredménye maga az ügydöntő határozat, amely rendelkező részét le kell írni és a bíróság tagjainak aláírásával kell ellátni. A meghozott határozatot nyomban ki kell hirdetni, mely egyrészt az ügydöntő határozat rendelkező részének felolvasásából áll, majd ezt követi a szóbeli indokolás, melynek a döntés lényegi elemeire kell kiterjednie. A hatályos szabályozást megtartva, a bíróság tekintélyének megóvása eszközéül a törvény rögzíti, hogy az ügydöntő határozat rendelkező részét a tanács elnöke vagy az egyesbíró állva olvassa fel, melyet a jelenlévők állva hallgatnak végig. E kötelezettség alól egészségügyi okból az egyesbíró vagy a tanács elnöke kivételt tehet. Garanciális szabály - és ezt a törvény a hatályos Be.-ből veszi át -, hogy a tárgyaláson meghozott határozat − a bíróság tagjai által aláírt − rendelkező részének eredeti példányát a tárgyalási jegyzőkönyvhöz kell fűzni, ugyanakkor újító rendelkezés, hogy kihirdetés után az egyesbíró vagy a tanács elnöke kézbesíti az ügydöntő határozat rendelkező részét a jelen lévő fellebbezésre jogosultaknak. Ha a vádlott a tárgyaláson való jelenlét jogáról lemondott, számára az ügydöntő határozat rendelkező részének kézbesítésére a kézbesítési megbízottként jelenlévő védőn keresztül kerül sor, tehát a védő egyrészt a saját jogán, másrészt, mint kézbesítési megbízott részesül az ügydöntő határozat rendelkező részéből.

Az 550. §-hoz

A törvény − a jelenleg hatályos törvényhez hasonlóan − lehetővé teszi indokolt esetben, így az ügy bonyolultsága, terjedelme vagy más fontos ok esetén a határozat meghozatalának, és kihirdetésének − legfeljebb nyolc, kivételesen tizenöt napra történő - elhalasztását, azzal a további garanciális szabállyal, hogy a határozat kihirdetésének határnapját a tárgyalás elnapolásakor ki kell tűzni. Amennyiben a határozat kihirdetésére napolt tárgyaláson a vádlott, illetve a védő a szabályszerű idézés ellenére nem jelent meg, a határozat távollétükben is kihirdethető, mely mulasztással szemben az igazolás lehetőségét a törvény - a hatályos rendelkezéssel egyezően − kizárja.

Az 551. §-hoz

Az ítélet rendelkező részének kézbesítése után nyílik meg a tárgyaláson jelen lévő jogorvoslati jogosultak nyilatkozattételi lehetősége. Ezt megelőzően − a korlátozott fellebbezés és felülbírálat körének a törvény általi bővítésére is − célszerű és indokolt annak a jogalkalmazási gyakorlatnak a fenntartása, hogy a vádlottól meg kell kérdezni, hogy a kihirdetett ítéletet megértette-e, nemleges esetben annak rendelkezései tartalmi magyarázatát kell elsőként megadni.

A törvény rögzíti, hogy az egyesbíró vagy a tanács elnöke felhívására a jelen lévő fellebbezésre jogosult nyilatkozhat az ítélet tudomásulvételéről, a fellebbezés bejelentésének azonnali lehetőségéről, vagy a nyilatkozattételre három − a hatályos szabálytól eltérően − munkanapi határidő fenntartásáról. A nyilatkozattételre fenntartható napok számának munkanapokban való meghatározására vonatkozó - alapos − igény a jogalkalmazás részéről merült fel, elsődlegesen a hétvégét megelőző munkanapra eső határozathozatal kapcsán.

A törvény a hatályos rendelkezéssel egyezően a fellebbezési nyilatkozatok bejelentésének sorrendjét is meghatározza, elsőként a tárgyaláson jelenlévő ügyész, majd a magánfél, a vagyoni érdekelt nyilatkozhat, ezt követi a vádlott és a védő nyilatkozata. A törvény önálló perorvoslati jogosultságot biztosít mind a vádlott, mind védője részére, ennek ellenére nyilvánvalóan nem kizárt az, hogy a vádlott a perorvoslati nyilatkozat megtétele előtt konzultáljon a védőjével vagy, hogy jogorvoslati nyilatkozatukat közösen terjesszék elő.

A jogorvoslati rendszer változása folytán, a felelősségteljes jogorvoslati nyilatkozat megtételének biztosítása szándékával a törvény a bíróság kötelezettségévé teszi a fellebbezésre jogosultak felvilágosítását arról, hogy a bejelentett − későbbiek során ki nem terjeszthető − jogorvoslati nyilatkozat vonatkozhat kizárólag az ítélet egyes rendelkezései illetve része ellen is, továbbá arról, hogy az ilyen tartalmú fellebbezés, a vitatottakhoz igazodó, korlátozott terjedelmű felülbírálatot von maga után.

A hatályos eljárási szabályozás hiányosságának pótlásaként a törvény a tárgyalás keretében meghozott és kihirdetett nem ügydöntő végzés elleni jogorvoslati nyilatkozatok sorrendjét is meghatározza.

Az 552. §-hoz

Az olyan ügyekben, amelyben a terhelt személyi szabadságot érintő bírói engedélyes kényszerintézkedés (távoltartás, bűnügyi felügyelet, letartóztatás, előzetes kényszergyógykezelés) hatálya alatt áll és az ügydöntő határozat a kihirdetéskor nem emelkedik jogerőre, a bíróságnak határoznia kell a kényszerintézkedések felől, hiszen az elsőfokú bíróság által elrendelt vagy fenntartott személyi szabadságot érintő bírói engedélyes kényszerintézkedés az elsőfokú bíróság ügydöntő határozatának kihirdetéséig tart.

A letartóztatás okai körében a törvény visszautal - a hatályos rendelkezéssel egyezően - a kényszerintézkedésekről szóló Rész, személyi szabadságot érintő bírói engedélyes kényszerintézkedések elrendelésének okaira azzal, hogy az elsőfokú bíróság ügydöntő határozatának kihirdetése után nincs helye letartóztatás elrendelésének a bizonyítás megnehezítése és meghiúsítása okán, hiszen azt az elsőfokú bíróság már - kivételes eseteken kívül − lefolytatta. Ugyanakkor a kiszabott szabadságvesztés tartama megalapozhatja a szökés, elrejtőzés veszélyét, amely az ügydöntő határozat kihirdetése utáni olyan körülmény, melyre személyi szabadságot érintő bírói engedélyes kényszerintézkedés elrendelése vagy fenntartása alapítható.

A távoltartás, bűnügyi felügyelet, letartóztatás, illetve az előzetes kényszergyógykezelés fenntartásának, illetve elrendelésének csak akkor van helye, ha a bíróság végrehajtandó szabadságvesztést szabott ki, javítóintézeti nevelést rendelt el vagy a felmentő ítéletben elrendelte a vádlott kényszergyógykezelését, minden más esetben a bíróság megszünteti a személyi szabadságot érintő bírói engedélyes kényszerintézkedést, és nyomban intézkedik, letartóztatás vagy előzetes kényszergyógykezelés esetén, a vádlott szabadlábra helyezése iránt.

Az 553-554. §-hoz

A jogorvoslati nyilatkozatok megtétele, valamint a kényszerintézkedésről szóló határozat meghozatala után az egyesbíró vagy a tanács elnöke a tárgyalást berekeszti, mely a tárgyalás menetének utolsó mozzanata, ezt követően a jelenlévők a tárgyalótermet elhagyhatják. Az elsőfokú bíróság mindezek után már csak a jelen törvény és külön jogszabályok szerinti eljárási cselekményeket végezheti el, ilyen az előállítás igazolása, az ügydöntő vagy kényszerintézkedésről hozott határozathoz kapcsolódó értesítők kiállítása és megfelelő szervek számára történő átadása vagy kézbesítése, a határozat írásba foglalása, kézbesítése, illetőleg − fellebbezés esetén − az ügy iratainak felterjesztése. Amennyiben az ügydöntő határozat jogerőre emelkedik, az egyesbíró vagy a tanács elnöke az ügydöntő határozat jogerőre emelkedését követően is - szükség esetén − dönthet a kézbesítendő határozat lefordításáról, a határozat kijavításáról vagy a zár alá vétel feloldásáról, valamint dönt az ezekkel kapcsolatban felmerülő bűnügyi költségek megállapításáról és viseléséről.

LXXIX. Fejezet

A polgári jogi igény érvényesítése és elintézése

Az 555. §-hoz

Mivel a polgári jogi igény érvényesítésének helyszíne a vádemelést követő bírósági eljárás, a törvény az elsőfokú bírósági eljárásra vonatkozó részben, külön fejezetként foglalja össze azon rendelkezéseket, amelyeket a polgári jogi igény elintézésére alkalmazni kell, egyúttal rögzíti a büntetőeljárás jellegéből adódó alapvető eltéréseket is.

Az általános rendelkezések között kiemelést érdemel, hogy a polgári perrendtartás szabályainak alkalmazása a terhelt és a magánfél büntetőeljárási jogait nem érintheti, továbbá a büntetőügyben eljáró bíróság a sértetti érdekekre tekintettel a polgári jogi igény elintézése során hivatalból, azaz külön sértetti indítvány nélkül is figyelembe veszi az ügyiratok tartalmát, miközben a polgári jogi igénnyel összefüggő bizonyítás is a törvény általános - és a polgári perrendtartáshoz képest kevésbé kötött - szabályai szerint történhet. A büntetőeljárásban is irányadóak a polgári jogi igény érvényesítésével összefüggő költségekre, különösen az illeték megfizetésére vonatkozó rendelkezések, amelyek megfelelő alkalmazása érdekében a pertárgyértéket is a polgári perrendtartásról szóló törvény szerint kell megállapítani.

A törvény külön rendelkezik a követendő eljárásról, ha a polgári jogi igény elintézése során az eljáró bíróval vagy bírósággal szemben olyan kizárási ok merül fel, amelyet kizárólag a polgári perrendtartásról szóló törvény tartalmaz. Ha a bíró vagy a bíróság kizárását maga a polgári jogi igényt előterjesztő magánfél kéri, akkor a kizárás elintézését mellőzni kell és a polgári jogi igényének érvényesítését egyéb törvényes útra kell utasítani, hogy a büntetőjogi főkérdést elbíráló bíróságot vagy bíró személyét a polgári jogi igény, illetve a magánfél - kizárólag a polgári perrendtartás rendelkezései alapján - ne befolyásolhassa. Ugyanezen indokokból a más által bejelentett kizárás esetén is a kizárást elbíráló bíróság csupán a kizárási ok fennállását állapítja meg, amely szintén a polgári jogi igény érvényesítésének egyéb törvényes útra utasítását eredményezi.

Az 556. §-hoz

A polgári perrendtartásról szóló törvény részletes előírásokat tartalmaz a keresetlevél tagolását és egyes tartalmi elemeit illetően, a törvény azonban a sértetti jogérvényesítés elősegítése érdekében ettől eltérve a polgári jogi igény tekintetében csak azon minimális kellékeket kívánja meg, amelyek nélkül a polgári jogi igény érdemi elbírálása lehetetlen lenne.

A polgári perrendtartásról szóló törvény nagy hangsúlyt fektet - a büntetőeljárás szabályozásához hasonlóan - a perkoncentrációra, így a polgári jogi igény vonatkozásban is elvárja a törvény, hogy a magánfél a bírósági eljárás kezdetén adja elő a követelését és annak keretei rögzüljenek. Ha a magánfél ezt nem teszi meg a tárgyalás előkészítése során, de legkésőbb azon tárgyalási határnapon előadja, amelyen jelen volt vagy jelen lehetett, később igényét egyéb törvényes úton érvényesítheti, így a polgári jogi igény miatt a büntetőjogi felelősség elbírálásának időszerűsége sem szorul hátrányba.

A törvény lehetővé teszi azt is, hogy a magánfél a polgári jogi igényét bármikor, szabadon visszavonhassa, amely nem feleltethető meg minden esetben a keresettől elállásnak, hiszen méltánytalan lenne őt megfosztani a keresetindáshoz fűződő joghatásoktól (pl. elévülés megszakadása), ha a bíróság kizárólag büntetőeljárási okokból függeszti fel az eljárást és ezért a magánfél inkább az egyéb törvényes utat választja. A polgári és büntetőeljárások összehangolása érdekében a törvény ilyen esetekre a magánféltől előzetes bejelentést és utólagos igazolást vár el.

A büntetőeljárásban polgári jogi igényt kizárólag a magánfél, illetve meghatározott körben a jogutódja érvényesíthet, ezért a törvény egyértelműen kizárja, hogy a terhelt a magánféllel szemben - akár viszontkereset, akár beszámítás útján - a büntetőeljárásban követelést támaszthasson.

Az 557. §-hoz

A törvény a zsarolás, a csalás, illetve az uzsora-bűncselekmény következtében lakhatásuktól megfosztott sértettek érdekében ideiglenes intézkedés iránti kérelem előterjesztését teszi lehetővé, amely az ingatlan birtokba bocsátására irányulhat.

Az 558. §-hoz

Az előterjesztett polgári jogi igényt a bíróság a büntetőeljárásban is köteles - szükség esetén hiánypótlás mellett - megvizsgálni abból a szempontból, hogy alkalmas-e az érdemi elbírálásra, és ha azt nem kell egyéb törvényes útra utasítani, akkor a polgári perrendtartás szabályai szerint közli azt az érintettekkel. A polgári jogi igény a büntetőeljárásban előterjesztett keresetnek tekinthető, így érvényesítéséhez a törvény ugyanazon joghatásokat fűzi, mintha a magánfél polgári peres eljárást indított volna a terhelttel szemben. A polgári és büntetőeljárások közötti összhang és minél egyszerűbb átmenet, azaz a sértettek hatékony igényérvényesítése érdekében a törvény ugyanakkor a keresetlevél előterjesztésének és a perindításnak a polgári perrendtartásról szóló törvényben meghatározott joghatásait fenntartja, ha egyéb törvényes útra utasítás, vagy visszavonása esetén igényét a magánfél külön polgári eljárásban érvényesíti.

Az 559. §-hoz

A törvény a büntetőeljárás koncentrált lefolytatása érdekében a polgári jogi igény megváltoztatásának szabályait a polgári perrendtartásról szóló törvénnyel összhangban állapítja meg, ugyanakkor a büntetőeljáráshoz igazítva a vád tárgyává tett cselekményhez kötött polgári jogi igény megváltoztatására a vád módosítása vagy a vádtól eltérő minősítés lehetőségének megállapítása esetén is lehetőséget biztosít.

Az 560. §-hoz

A törvény a polgári jogi igény érvényesítésének egyéb törvényes útra utasításának részletes szabályozásával azt a célt tűzi ki, hogy a büntetőbíróság a polgári jogi igény érdemében az egyértelműen megítélhető helyzetekben döntsön, egyébként pedig semmi - különösen a polgári jogi igényt elbíráló rendelkezés jogereje - ne gátolja meg a sértettet abban, hogy igényét más módon, a büntetőeljárástól függetlenül érvényesíthesse.

A sértett további igényérvényesítésének lehetővé tétele nyilvánul meg abban, hogy ha az eljárás a terhelti felelősség megállapításának hiányában fejeződik be, a törvény a polgári jogi igény érdemi elutasítása helyett az egyéb törvényes úton történő érvényesítést biztosítja. A büntetőeljárásban szintén nem az igényérvényesítés gátját képezi, hanem az egyéb törvényes úton történő érvényesítés előtt nyitja meg a kaput, ha a polgári jogi igény érvényesítését a törvény rendelkezései kizárják, vagy ha a magánfél a polgári jogi igényt elkésetten terjesztette elő. E körbe tartoznak azon esetek is, amikor a polgári perrendtartásról szóló törvény rendelkezései szerint a kereset visszautasításának lenne helye, amelyre különösen akkor kerülhet sor, ha az igény elbírálása más hatóság hatáskörébe tartozik, vagy a bírósági eljárást más hatósági vagy egyéb eljárásnak kell megelőznie, továbbá az is, amikor a polgári perrendtartásról szóló törvény rendelkezései szerint a polgári jogi igény tekintetében az eljárást meg kellene szüntetni.

Az egyéb törvényes útra utasítás következő csoportja azon okokat foglalja magában, amelyek fennállása esetén a polgári jogi igény érdemi elbírálása a büntetőeljárás jellegével összeegyeztethetetlen lenne vagy jelentősen hátráltatná a büntetőjogi felelősség elbírálását. Ilyen eset, ha a magánfél nem hallgatható ki tanúként vagy a vallomástételt megtagadta, ha az eljáró bíróval vagy bírósággal szemben a polgári perrendtartásról szóló törvényben meghatározott és e törvényben nem nevesített kizárási okot jelentett be, illetve a más által bejelentett kizárás alapján a bíróság a polgári perrendtartásról szóló törvényben meghatározott és e törvényben nem nevesített kizárási ok fennállását megállapította, ha a magánfél és a terhelt a polgári perrendtartásról szóló törvényben meghatározott egyezség jóváhagyását kéri, vagy ha a polgári jogi igényt a magánfél ideiglenes intézkedés iránti kérelemmel együtt terjeszt elő. Tekintettel arra, hogy sok esetben csak az adott ügy körülményei alapján lehet megítélni egy-egy polgári jogi igény elbírálásának bonyolultságát vagy időigényét és ennek hatását a büntetőeljárásra, a törvény a felsorolt eseteken kívül - a mérlegelési szempontokat meghatározva - az eljáró bíróság számára is döntési lehetőséget biztosít, hogy a polgári jogi igény érvényesítését egyéb törvényes útra utasítja-e.

Az egyéb törvényes útra utasítás szükségszerűsége vagy célszerűsége az eljárás folyamán bármikor bekövetkezhet, ezért a törvény nem kívánja meg, hogy e rendelkezés az ügydöntő határozatban szerepeljen, hanem a minél korábbi sértetti igényérvényesítés lehetővé tétele érdekében meghatározott okok felmerülése esetén a lényegében azonnali egyéb törvényes útra utasítást kívánja meg. A gyakorlatban kezelhetetlen helyzeteket eredményezne a polgári jogi igény érvényesítésének részletekre bontása és a büntető, illetve polgári bíróságok közötti esetleges megosztása, ezért a törvény az egységes elbírálás érdekében rendelkezik arról is, hogy a polgári jogi igény érvényesítését egyéb törvényes útra kell utasítani akkor is, ha annak oka a polgári jogi igénynek csak valamely részét érinti.

A magánjogi igényekkel történő szabad rendelkezés kiterjed arra is, hogy a magánfél választhatja meg azt is, hogy egyéb törvényes útra utasítás esetén polgári jogi igényét mely fórum előtt kívánja érvényesíteni, a törvény ezért csak az azonnali jogvédelmet kívánó esetben, az ideiglenes intézkedés iránti kérelem előterjesztésekor ír elő a bíróságnak továbbítási kötelezettséget.

LXXX. Fejezet

Az elsőfokú bíróság ügydöntő határozatai

Az 561. és 563. §-hoz

A törvény − a hatályos rendelkezésekhez hasonlóan − az elsőfokú bíróság ügydöntő határozatai címszó alatt nevesíti azokat a határozati formákat, melyekben a bizonyítási eljárás eredményeként az elsőfokú bíróság döntése megjelenik. A törvény − átvéve a hatályos rendelkezést − az ítélet két nemét különbözteti meg, a bűnösséget megállapító ítéletet és a felmentő ítéletet. Az ügydöntő határozat a vád alapján indult eljárás érdemi befejező okirata, mely kötelező formai és tartalmi elemeit a törvény, - szemben a jelenleg hatályos eljárási törvénnyel, mely azokat a bírósági eljárás általános szabályaira vonatkozó rendelkezések között szerepelteti - ehelyütt rögzíti. Megjegyzendő ugyanakkor, hogy az ügydöntő határozatnak egyúttal meg kell felelnie a törvény, bírósági eljárás általános szabályai között rendezett, a határozat részeire vonatkozó előírásainak is, hiszen valamennyi szabály együttes értelmezése ad iránymutatást az ügydöntő határozat formai és tartalmi követelményeihez. Csekély mértékben ugyan, de változtat a törvény az eddigi szabályoknak megfelelő és a gyakorlat által követett szerkezeti formán azzal, hogy az ügydöntő határozatot bevezető, rendelkező, jogorvoslati részekre, indokolásra és záró részre tagolja. A határozatok szerkezetének és a szerkesztés tartalmi követelményeinek törvényi szintű meghatározása nemcsak formai szempont, garanciális érdek is fűződik ahhoz, hogy a bíróság ügydöntő határozata áttekinthető, szabatos szerkesztésű, tartalmában precíz és egyértelmű legyen.

Az ítélet rendelkező részével összefüggésben a jelenleg hatályos rendelkezéshez képest a törvény érdemben változtat annak rögzítésével, hogy ha az ügydöntő határozatot kézbesítés útján közlik, az ügydöntő határozat rendelkező részének tartalmaznia kell a jogorvoslati jogra vonatkozó tájékoztatást. Az ügydöntő határozat indokolásának tartalmi elemei közül a törvény − a bizonyítást és az indítványhoz kötöttséget érintő újítás tükrében − a bizonyítékok számbavétele és értékelése helyett, koncentráltabban azt rögzíti, hogy az indokolásnak azon bizonyítékok megjelölését kell tartalmaznia, amelyekre a bíróság a döntését alapozta, valamint annak rövid indokolását, hogy a bíróság a tényállás megállapításánál milyen bizonyítékokat és miért fogadott el vagy vetett el. Mindezekre tekintettel tartalmi szinten nem hogy szükségtelen, de kifejezetten kerülendő az egyes bizonyítékok perkivonatszerű megismétlése az ítéletben. A bíróságnak a bizonyítékként értékelt vagy az értékelésből kirekesztett bizonyítási eszközt az ítéletében megjelölnie kell, számadási kötelezettséggel annak elfogadásával, kirekesztésével vagy elutasításával összefüggésben tartozik, indokait ebben a körben kell kifejtenie.

Az 562. §-hoz

A törvény a jelenleg hatályos törvényhez hasonlóan lehetőséget ad a bíróságnak arra, hogy ha a kihirdetés vagy a kézbesítés útján közölt ügydöntő határozat ellen a jogosultak nem jelentettek be fellebbezést, úgynevezett rövidített indokolás készüljön, mely a tényállásból és az alkalmazott jogszabályok megjelöléséből, illetőleg ha az időmúlás enyhítő körülményként értékelésre került, az erre való utalásból is állhat. Nem fosztja meg a törvény az elsőfokú bíróságot a rövidített indokolás lehetőségétől akkor sem, ha az ügy több vádlottat érint, azonban nem valamennyi vádlott vonatozásában emelkedik az ügydöntő határozat elsőfokon jogerőre. Ebben az esetben az egyébként fellebbezett ítélet indoklásának a fellebbezéssel nem érintett vádlottra vonatkozó része a rövidített indokolás szabályai szerint teljesíthető.

A törvénynek a fellebbezési jogot és ezzel összefüggésben a felülbírálat terjedelmét érintő újításai célszerűvé és indokolttá teszik az ügydöntő határozat írásba foglalási kötelezettségeinek enyhítését. A törvény ennek tükrében nóvumként szabályozza a korlátozott felülbírálattal érintett esetek közül azt, hogy ha a fellebbezés kizárólag az ügydöntő határozat büntetésre, illetve intézkedésre vonatkozó rendelkezése ellen irányul, az indokolásnak lényegében a bíróság által megállapított tényállást, a cselekmény jogi minősítését, a büntetés kiszabása, intézkedés alkalmazása, vagy ezek mellőzése esetén e döntés indokolását, az alkalmazott jogszabályok megjelölését kell tartalmaznia és az enyhítő körülményként értékelt időmúlásra való utalást. Az indokolási kötelezettség enyhítésére vezet a törvény által bevezetett azon szabály is, miszerint ha az ügydöntő határozat több bűncselekményről rendelkezik, a fellebbezéssel nem érintett bűncselekmény tekintetében sem szükséges az indokolásnak a tényállás alapjául szolgáló bizonyítékok elfogadásáról számot adnia. Ha a fellebbezés kizárólag az ítélet egyszerűsített felülvizsgálati eljárás tárgyát képező kérdésére, a polgári jogi igényre, a szülői felügyeleti jog megszüntetésére vonatkozó rendelkezése ellen irányul, az indokolás lényegében a bíróság által megállapított tényállás rögzítéséből, a cselekmény jogi minősítéséből, bűnösséget megállapító ítélet esetén az enyhítő körülményként értékelt időmúlásra való utalásból, valamint a fellebbezéssel megtámadott rendelkezés indokaiból és az alkalmazott jogszabályok megjelöléséből is állhat.

Ha már maga az eljárás is könnyített azáltal, hogy a bíróság végzésével elfogadta a terhelt bűnösséget beismerő nyilatkozatát, ez esetben sem szükséges az ügydöntő határozat részletes tartalmi követelményei szerint elkészíteni az indokolást. A törvény ez esetben a bíróság által megállapított tényállásra, a bűnösség beismerésére, a bűnösséget beismerő nyilatkozat elfogadására, a bíróság által megállapított tényállás szerinti cselekmény jogi minősítésére és az alkalmazott jogszabályokra, valamint az enyhítő körülményként értékelt időmúlásra való utalásra koncentráló indokolásra ad lehetőséget. Amennyiben több vádlottat érintő ügyben a bűnösség beismerő vallomás, végzéssel történt elfogadására csak bizonyos vádlottak vonatkozásában került sor, úgy az indokolás ezen egyszerűsített változata a bűnösséget beismerő nyilatkozattal érintett vádlottak vonatkozásában sem kizárt.

Nem tartja fenn a törvény a hatályos szabályozásban ismert könnyített indokolás azon esetét, mely szerint a felmentő ítélet indokolásában a tényállás is mellőzhető. Ennek indoka, hogy az ügydöntő határozat valójában az elsőfokú bíróság ítélkező tevékenységét megtestesítő dokumentum, a megállapított tényállás pedig a büntetőeljárás olyan releváns része, mely a bírósági munkáról való számadáskor nem mellőzhető.

Az 564. §-hoz

A törvény a hatályos szabályokhoz hasonlóan rögzíti, hogy a bíróság a vádlottat bűnösnek mondja ki, ha megállapítja, hogy bűncselekményt követett el, és büntethető. A bűnösséget megállapító ítéletben a bíróság büntetést szab ki, vagy intézkedést alkalmaz, rendelkezik egyéb jogkövetkezményekről, mint a feltételes szabadságra bocsátás kezdő időpontjának vagy a próbaidő meghosszabbodásának megállapítása, továbbá külön magatartási szabályokat határozhat meg, ha a bíróság a vádlottat pártfogó felügyelet alá helyezi. Bűnösséget kimondó az az ítélet is, melyben a bíróság végül eltekint a büntetés kiszabásától. Ha a vádlott bűnösségének megállapítására a próbára bocsátás ideje alatt vagy a próbára bocsátás előtt elkövetett bűncselekmény miatt kerül sor, a bíróságnak a próbára bocsátást kimondó rendelkezést hatályon kívül kell helyeznie, a próbára bocsátást meg kell szüntetnie és halmazati büntetést kell kiszabnia. Az ítélet indokolásának tartalmaznia kell a büntetés kiszabása, intézkedés alkalmazása, vagy ezek mellőzése esetén e döntése indokait az alkalmazott jogszabályok megjelölésével, és ha a bíróság a büntetés kiszabásakor enyhítő körülményként figyelembe vette a büntetőeljárás elhúzódását, akkor az erre való utalást is.

Az 565. §-hoz

A bűnösséget beismerő nyilatkozat elfogadása esetére rögzíti a törvény, hogy a bíróság a vádlott bűnösségét annak beismerésére, a bűnösséget beismerő nyilatkozat elfogadására és az eljárás ügyirataira alapítja, és ha a bűnösséget beismerő nyilatkozat elfogadására végzéssel az előkészítő ülésen került sor, nem szabhat ki hátrányosabb büntetést, illetve nem alkalmazhat hátrányosabb intézkedést, mint amelyet a vádirat, illetőleg az előkészítő ülésen előterjesztett indítvány tartalmaz.

Az 566. §-hoz

Ha a vádlott bűnössége nem állapítható meg és nincs ok az eljárás megszüntetésére, a bíróság a vádlottat ítéletében felmenti, ugyanakkor − ha a törvényi feltételei fennállnak − elrendeli a vádlott kényszergyógykezelését. Ha a felmentésre büntethetőséget kizáró gyermekkor vagy kóros elmeállapot miatt került sor, a bíróság elkobzást, vagyonelkobzást, illetve elektronikus adat végleges hozzáférhetetlenné tételét rendelhet el. A felmentő ítélet indokolásának - a hatályos szabályokkal azonosan − tartalmaznia kell azoknak az okoknak a feltüntetését is, amelyek a bíróságot az ítélet kialakításában vezették, különösen a bűncselekmény vagy annak bizonyítottságának hiányára vagy a büntethetőséget kizáró vagy megszüntető okra való utalást.

A bűnösséget megállapító és felmentő ítélet tartalmi és formai követelményeire egyébként értelemszerűen irányadók az ügydöntő határozat és a bírósági eljárás általános szabályai között rendezett, a határozat részeire vonatkozó előírások.

Az 567-568. §-hoz

A bíróság az eljárást azokban az esetekben szünteti meg, amikor nem győződhet meg a perbeli bűnösség feltételeinek meglétéről, vagy azok hiányáról. Ilyen eljárási akadály a vádlott halála, az elévülés, a kegyelem, vagy a vádlott büntethetősége megszűnésének törvényben meghatározott egyéb oka. Ilyen továbbá a kétszeres eljárás tilalmából fakadóan, hogy ha a cselekményt már jogerősen elbírálták, illetőleg ha az ügyész a vádat ejti. Ez utóbbi esetben az eljárás azonnali megszüntetésére csak akkor kerülhet sor, ha magánvádnak vagy pótmagánvádnak a törvény által kizártan, a cselekmény jellegénél fogva nincs helye. Ha ugyanis van a cselekménynek magánvádlóként, vagy pótmagánvádlóként fellépésre jogosult sértettje, az ügyész vádejtést tartalmazó nyilatkozatát a pótmagánvádra, illetőleg magánvádas eljárás megindítására vonatkozó figyelmeztetéssel kell kézbesíteni, és az eljárás csak akkor szüntethető meg, ha az arra jogosult határidőre pótmagánvádlóként vagy magánvádlóként nem lép fel. A terhelti érdeket tartja szem előtt az a rendelkezés, hogy az eljárást akkor is meg kell szüntetni, ha a pótmagánvádra jogosultat a vádejtésről − ismeretlen helyen tartózkodása miatt − nem lehet értesíteni,mely annak biztosítására szolgál, hogy a terhelt indokolatlanul ne álljon büntető eljárás hatálya alatt. Az eljárás megszüntetésének van helye, ha a büntetőeljárás átvétele, vagy az EUtv.-ben meghatározott konzultációs eljárás eredménye alapján, a büntetőeljárást más állam hatósága folytatja le, vagy ha a magyar büntető joghatóság hiányzik. A bíróság a büntetőeljárást megszünteti akkor is, ha az olyan bűncselekmény miatt van folyamatban, amelynek a vád tárgyává tett jelentősebb súlyú bűncselekmény mellett a felelősségre vonás szempontjából nincs jelentősége. Mindezen esetekben a bíróság ügydöntő végzésével határoz az eljárás megszüntetéséről, mely azt jelenti, hogy annak jogerőre emelkedése esetén a döntés végleges, megváltoztatására csak rendkívüli jogorvoslat keretében van csak lehetőség. Ezzel szemben nem ügydöntő végzéssel szünteti meg az eljárást a bíróság, ha az eljárás megindításához szükséges feljelentés vagy a legfőbb ügyésznek a Btk. 3. § (3) bekezdésében meghatározott rendelkezése, vagy ha a magánindítvány hiányzik és ez utóbbi már nem pótolható, továbbá akkor is, ha a vádat nem az arra jogosult emelte vagy a vád nem vagy hiányosan tartalmazza a taxatíve felsorolt törvényes elemeket, és emiatt a vád érdemi elbírálásra alkalmatlan. A bíróságnak az eljárás megszüntetésére vezető okokat az eljárás során hivatalból vizsgálnia kell, azok észlelésekor az eljárás megszüntetésről nyomban határozatot kell hoznia.

Az eljárást megszüntető végzés tartalmi elemeit illetően a törvény, annak ügydöntő, illetőleg nem ügydöntő jellegre figyelemmel tartalmaz előírásokat, melyeket a határozatokra vonatozó általános, illetve - az ügydöntő eljárást megszüntető végzés esetén - az ügydöntő határozatra vonatkozó szabályokkal együttesen kell alkalmazni.

A törvény a hatályos Be.-hez hasonlóan arra az esetre is tartalmaz szabályt, ha az ügydöntő határozat kihirdetése után, de még annak jogerőre emelkedése előtt derül ki, hogy a vádlott meghalt vagy eljárási kegyelemben részesült. Ha a határozat ellen nem jelentettek be fellebbezést, a bíróság a nem jogerős határozatát, vagy annak e vádlottat érintő részét hatályon kívül helyezi, és az eljárást - a halál vagy a kegyelem okából − megszünteti. Nyilvánvalóan, ha az ügydöntő határozat ellen fellebbezést jelentettek be, a másodfokú eljárásban kerül sor az elsőfokú határozat hatályon kívül helyezésére és az eljárás megszüntetésére.

Az 569. §-hoz

Az eljárást megszüntető végzésben a törvény szerint rögzített esetekben a bíróság elkobzást, vagyonelkobzást vagy elektronikus adat végleges hozzáférhetetlenné tételét rendelhet el, amennyiben pedig az eljárás megszüntetésére a vádlott, ügydöntő határozat kihirdetését követően ismertté vált halála vagy az alkalmazott kegyelem miatt kerül sor, a bíróság a végzésében a korábbi ügydöntő határozat elkobzást, vagyonelkobzást, illetve elektronikus adat végleges hozzáférhetetlenné tételét kimondó rendelkezését hatályában fenntartja.

Az 570. §-hoz

A törvény szabályozást tartalmaz arra az esetre is, ha az eljárás során kényszerintézkedésként, elektronikus adathoz való hozzáférés ideiglenes megakadályozása került elrendelésre és a bíróság az ügydöntő határozatában intézkedésként az elektronikus adat végleges hozzáférhetetlenné tételét rendeli el. Ha az elektronikus adathoz való hozzáférés megakadályozása továbbra is indokolt, a bíróság hivatalból vagy az ügyész indítványára az elektronikus adat végleges hozzáférhetetlenné tételének végrehajtását az elektronikus adathoz való hozzáférés végleges megakadályozásával rendeli el.

Az 571. §-hoz

A törvény értelmében a magánfél által bejelentett polgári jogi igény érdemi elbírálása a büntetőeljárásban is ítélettel történhet. A törvény ugyanakkor a sértetti érdekekre figyelemmel a polgári jogi igény minél teljesebb érdemi elbírálását biztosítja azzal, hogy a Be. rendelkezésétől eltérően a döntést a polgári jogi igény jogalapja és az összegszerűsége tekintetében kettéválasztja.

Ennek megfelelően, ha az ítéleti tényállás a polgári jogi igényalapjául szolgáló, a magánfél által előadott valamennyi tényt tartalmazza, azaz a polgári jogi igény és a büntetőjogi felelősség megítélésének alapja tekintetében ténybeli eltérés nincs, akkor a bíróság köteles elbírálni, hogy a polgári jogi igénnyel érvényesített jog fennáll-e vagy sem. Ez a kötelezettség akkor is érvényes, ha a követelés összegének vagy mennyiségének megítélése ugyan a büntetőeljárást késleltetné, vagy a büntetőeljárásban történő megítélést más körülmény kizárja, de az összegszerűség és a jog fennállása tekintetében a vita elkülöníthető. A törvény ezzel megkíméli a sértettet attól, hogy pusztán az összegszerűség bizonyítási nehézségei miatt ne hozzanak anyagi jogerőhatásra képes határozatot abban a kérdésben, hogy a bűncselekmény következtében őt az érvényesített jog - pl. a kártérítés - megilleti-e. A törvény e szabálya így egyfajta közbenső ítélet meghozatalát írja elő, amellyel megkíméli a sértettet attól is, hogy a vitás összegszerűség miatt egyéb törvényes úton folytatott eljárás során külön bizonyítania kelljen követelésének a büntetőügyben már - a polgári jogi igényével egyezően - elbírált jogalapját.

A törvény a polgári jogi igénnyel érvényesített jog fennállásán kívül az összegszerűség tekintetében is érdemi döntést irányoz elő, ha a bíróság az ítéletében megállapítja a bűncselekménnyel okozott kár vagy vagyoni hátrány összegét, illetve a bűncselekmény elkövetési értékét, és a magánfél követelése ezen keretek között marad. A törvény e kettős rendszere így az előterjeszthető polgári jogi igények korlátozott köre ellenére alkalmas lesz arra, hogy az érdemi elbírálást a gyakorlatban érvényesített polgári jogi igények túlnyomó részében biztosítsa.

A törvény az érdemi döntés korlátai, a teljesítési határidő és annak számítása tekintetében szintén a polgári perrendtartásról szóló törvény rendelkezéseit tekinti irányadónak, hiszen a polgári jogi igény magánjogi jellege miatt az érdemi döntés terjedelmére és teljesítésére is a polgári eljárásjog szabályait indokolt alkalmazni. A törvény lehetővé teszi azt is, hogy a bíróság a polgári perrendtartásról szóló törvény szerint a polgári jogi igényre vonatkozó rendelkezését előzetesen végrehajthatóvá nyilváníthassa, mert az ott felsorolt esetek a sértett igényének minél korábbi kielégítését a büntetőeljárásban is indokolttá teszik.

Az 572. §-hoz

A szülői felügyeleti jog megszüntetésével kapcsolatos szabályozás módosításának a szükségességét a Ptk., illetve a polgári perrendtartásról szóló 1952. évi III. törvény és a polgári perrendtartásról szóló 2016. évi CXXX. törvény rendelkezéseivel való harmonizáció indokolja. A Ptk. 4:193. § (1) bekezdése pontosan rögzíti a szülői felügyeleti jog megszüntetése iránti per indítására jogosultak körét, így perindításra jogosult a gyermek, a gyámhatóság és az ügyész. A rendelkezés azáltal lesz összhangban a hivatkozott polgári jogszabályokkal, hogy a szülői felügyeleti jog megszüntetését az ügyész indítványához köti és lehetővé teszi, hogy a többi perindításra jogosult az ügyésznél kezdeményezze az indítvány megtételét. A szabályozás azt a helyzetet is kezelni kívánja, ha az ügyész a kezdeményezés ellenére nem tesz indítványt a szülői felügyeleti jog megszüntetése iránt. Miután ez esetben sem maradhat érdemi elintézés nélkül a kezdeményezés, a rendelkezés az ügyész kötelezettségévé teszi annak a gyámhatóság részére történő haladéktalan megküldését, aminek az a célja, hogy a gyámhatóság mint ilyen per megindítására a Ptk. alapján jogosult, a kezdeményezés alapján saját hatáskörben dönthessen a szülői felügyeleti jog megszüntetés iránti per polgári bíróság előtti megindításáról.

A perbeli legitimáció kötött rendelkezésére tekintettel a perindításra jogosultak köre nem tágítható, nincs tehát lehetőség arra, hogy a bíróság a szülői felügyeleti jog megszüntetéséről hivatalból döntsön.

A rendelkezés természetesen nem hoz létre önálló jogcímet a szülői felügyeleti jog megszüntetésére a büntetőbíróság számára, egyértelművé teszi, hogy ha a bíróság megállapítja a vádlott bűnösségét a vádlott gyermeke sérelmére elkövetett bűncselekmény elkövetésében, mérlegelnie kell a Ptk. 4:191. §-ában meghatározott feltételekkel összhangban, hogy az olyan súlyú-e, mely indokolttá teszi a vádlott szülői felügyeleti jogának megszüntetését.

Ha az indítvány elbírálása a büntetőeljárás befejezését jelentősen késleltetné, vagy az elbírálás akadályba ütközik akkor a büntetőbíróság az igény érvényesítését egyéb törvényes útra utasítja.

Az 573. §-hoz

A törvény fenntartja a hatályos Be. azon rendelkezését, hogy büntetőeljárásban szabálysértés elbírálására csak akkor van lehetőség, ha a bíróság a tárgyalás eredményéhez képest úgy látja, hogy a vád tárgyává tett cselekmény szabálysértés. Lényeges következménnyel bír ez esetben a tárgyalás megkezdésének aktusa, hiszen ha a bíróság még a tárgyalás megkezdése előtt állapítja meg, hogy a vád tárgyává tett cselekmény szabálysértésnek minősül, az eljárás megszüntetése mellett rendelkezik az ügyiratoknak a hatáskörrel és illetékességgel rendelkező szabálysértési hatóság részére való megküldéséről, a tárgyalás megkezdése után ezen ok miatt az ügy áttételének már nincs helye, a bíróságnak az ügyet el kell bírálnia. Ez esetben a bíróság a vádlottat a bűncselekmény miatt emelt vád alól bűncselekmény hiányában felmenti, megállapítja a szabálysértés elkövetését, és alkalmazza a szabálysértés miatti jogkövetkezményeket. Mindezeken túl elkobzást rendelhet el és a polgári jogi igényt érdemben elbírálhatja. Ha a vádlottal szemben több bűncselekmény miatt emeltek vádat, és valamely vád tárgyává tett cselekményről a bíróság megállapítja, hogy az szabálysértés, a bíróság e szabálysértés miatt az eljárást megszüntetheti, ha a vád tárgyává tett más bűncselekmény mellett e cselekménynek a felelősségre vonás szempontjából nincs jelentősége.

Az 574. §-hoz

A bíróságnak az ügydöntő határozatban rendelkeznie kell az eljárás során felmerült bűnügyi költségről, a törvény a hatályos törvény ezzel kapcsolatos rendelkezéseit túlnyomórészt átveszi. Ha a bíróság a vádlottat bűnösnek mondja ki, vagy szabálysértési felelősségét megállapítja, a bíróság a vádlottat az ezzel érintett cselekménnyel, illetve a tényállásnak e részével kapcsolatban felmerült bűnügyi költség megfizetésére kötelezi, annak kivételével, amely viselésére - a törvény egyéb kötelező rendelkezése alapján − mást kell kötelezni vagy, amely nem az ő mulasztása folytán, szükségtelenül merült fel. Ide sorolható a szükségtelen szakértői bizonyítás felvételével kapcsolatos költség, tévedésből megidézett tanú útiköltsége, védő mulasztása folytán felmerült tárgyalási költség. Több vádlottas ügyben az a főszabály érvényesül, hogy a felmerült egyes költség elemeket, attól függően, hogy melyik vádlotthoz kapcsolódik, a vádlottak személyéhez kell kapcsolni, erre tekintettel külön-külön kell kötelezni a bűnügyi költség megfizetésére. Minden olyan költségelem esetén, mely nem kizárólag egy vádlottat érint, ha a bűnügyi költség nem különíthető el és nem osztható fel a bűnösnek kimondott vádlottak között, úgy egyetemleges kötelezésnek van helye. Lehetőség van arra is, hogy a bíróság a bűncselekmény tárgyi súlyához képest aránytalanul nagy bűnügyi költség egy részének megfizetése alól a vádlottat mentesítse. Ilyen esetben a bíróság kizárólag az elkövetett bűncselekmény tárgyi súlyát és a felmerült bűnügyi költség összegét mérlegelheti, nem bír jelentőséggel az, hogy a vádlott személyi, jövedelmi és vagyoni viszonyai milyenek. Azt a bűnügyi költséget, melynek megfizetése alól a vádlott mentesítésre került az állam viseli.

Az 575. §-hoz

Ha a büntetőeljárás eredményeként a vádlott felmentésére vagy vele szemben az eljárás megszüntetésére kerül sor, főszabályként az állam viseli azt a költséget, melyet az eljárás megindításától az állam előlegezett. A törvény szabályozza azokat az eseteket is, amikor az ilyen, vádlottra kedvező döntés ellenére is kötelezni kell a vádlottat a bűnügyi költség megfizetésére. Ennek megfelelően a vádlottat annak a költségnek a viselésére kell kötelezni, amely az ő mulasztása folytán merült fel, továbbá a bíróság belátásától függően a vádlottra terhelhető a − törvényben megjelölt − büntethetőség megszűnése okán történő eljárás megszüntetése esetén az ezzel összefüggésben felmerült bűnügyi költség vagy annak egy része.

Az 576. §-hoz

A törvény az államra terhel minden olyan bűnügyi költséget, amelynek viselésére a vádlott nem kötelezhető, vagy amelyet nem kell megtérítenie, továbbá amely azáltal merült fel, hogy a vádlott valamely érzékszervi korlátozottsága vagy a magyar nyelv nem ismerése folytán, illetőleg azért merült fel, mert a vádlott az eljárás során regionális vagy nemzetiségi nyelvét használta.

Rendezi a törvény az állam megtérítési kötelezettségét olyan esetben, ha a bíróság az ügyész által képviselt ügyben menti fel a vádlottat vagy az eljárást a vád ejtése miatt megszünteti: ilyenkor - kivétel, ha a vádlott felmentésére kóros elmeállapot miatt került sor − a határozat jogerőre emelkedésétől számított egy hónapon belül - jogszabályban meghatározott mértékben - az állam megtéríti a vádlott költségét, továbbá meghatalmazott védőjének díját és költségét.

Az 577. §-hoz

Ha a sértett, vagyoni érdekelt vagy egyéb érdekelt érdekében pártfogó ügyvéd járt el az eljárás során, az ügydöntő határozatban a bíróság rendelkezik a pártfogó ügyvéd díjának viseléséről. A pártfogó ügyvéd díjának megállapítására a jogi segítségnyújtó szolgálat jogosult, ennek összegszerűségéről így a bíróság rendelkezni sem tud, ezért ügydöntő határozatában az összeg meghatározása nélkül, vagy a díj arányos részének meghatározásával állapítja meg, hogy ki viseli a pártfogó ügyvédi díjat. A jogerős határozatot hozó bíróság nyolc napon belül értesíti a jogi segítségnyújtás engedélyezése ügyében eljárt jogi segítségnyújtó szolgálatot a pártfogó ügyvédi díj viselésére köteles személy azonosítására alkalmas adatok közlésével a pártfogó ügyvédi díj viselésére vonatkozó döntéséről. Azt a pártfogó ügyvédi díjat, amelynek viselésére a büntetőeljárásban részt vevő személy nem kötelezhető, az állam viseli.

Az 578. §-hoz

A bűnügyi költséggel összefüggésben rendezi a törvény az államot illető bűnügyi költség megfizetésére halasztás, illetve részletfizetés iránti kérelem előterjesztésével és engedélyezésével kapcsolatos szabályokat, ha az ilyen tatalmú kérelem előterjesztésére nyomban, az ügydöntő határozat jogerőre emelkedését követően kerül sor. A törvény megtartja a hatályos szabályozás főbb vonásait, változás, hogy tízezer helyett immár ötvenezer forint összegig engedélyezhető halasztás vagy részletfizetés a végrehajtó által foganatosított foglalás bevárása nélkül. Fizetési kedvezmény engedélyezésének annak valószínűsítése mellett van helye, ha a bűnügyi költség azonnali vagy egy összegben való megfizetése a terheltnek, vagy tartásra szoruló hozzátartozójának jelentős anyagi nehézséget okozna, és megalapozottan feltehető, hogy a meghosszabbított határidőben a fizetési kötelezettség teljesítésre kerül. Az engedélyezés tárgyában való döntéshozatal a tanács elnöke, vagy az egyesbíró jogkörébe tartozik és legfeljebb három hónapi halasztásnak, illetve a bűnügyi költség két éven belüli részletekben való megfizetésének engedélyezésére van lehetőség. Ha a bűnügyi költség összege az ötvenezer forintot nem haladja meg, a fizetési kedvezmény szűkebb időtartamban engedélyezhető, a rendelkezésre álló adatok alapján halasztás engedélyezésére két hónapi, részletfizetés biztosítására három hónapi időtartamban van lehetőség. A törvény rögzíti, hogy a halasztás, illetve a részletfizetés iránti kérelemnek nincs halasztó hatálya, a kérelem tárgyában az ügydöntő határozatot hozó bíróság indokolt határozattal dönt, a döntés ellen nincs helye fellebbezésnek.

LXXXI. Fejezet

A fellebbezés

Az 579. §-hoz

A jogorvoslat bírósági eljárásban alkalmazható formája a perorvoslat, mely - az érintett tárgyat tekintve − lehet rendes és rendkívüli perorvoslat. A nem jogerős bírósági határozat ellen irányuló rendes perorvoslat a fellebbezés és a törvény a hatályos Be.-hez hasonlóan a bírósági eljárásban a nem jogerős határozat ellen bejelenthető perorvoslatot fellebbezés formájában biztosítja. A fellebbezést előterjeszteni a bírósági szervezeti rendszerben magasabb szinten elhelyezkedő másodfokú bírósághoz lehet. A másodfokon eljáró bíróságot - figyelemmel az eljáró bíróságok 12. §-ban meghatározott megjelölésére - az határozza meg, hogy az elsőfokú határozatot mely bíróság hozta meg.

A fellebbezés tárgyát képezheti az elsőfokú bíróság valamennyi olyan határozata, amely ellen a fellebbezés lehetőségét a törvény nem zárja ki, ennek megfelelően fellebbezéssel támadható az elsőfokú bíróság ügydöntő határozata, amely lehet a bíróság ítélete, illetve ügydöntő végzése, valamint a bíróság által hozott nem ügydöntő végzés. Ez utóbbiak esetében a törvény − a hatályos törvényhez hasonlóan − általánosságban biztosítja ugyan a fellebbezés lehetőségét, azonban míg az elsőfokú bíróság ítélete és ügydöntő végzése minden esetben önállóan támadható fellebbezéssel, a nem ügydöntő végzés esetén erre csak akkor van lehetőség, ha azt a törvény nem zárja ki. A végzés formátumú bírósági határozatok külön csoportjába − fellebbezés szempontjából - azon végzések tartoznak, melyek külön fellebbezéssel nem támadhatók (nem fellebbezhető nem ügydöntő végzés, pervezető végzés). E végzések által előidézett jogsérelmeket, illetőleg a határozati formát nem igénylő intézkedéseket az ügydöntő határozat elleni fellebbezésben lehet sérelmezni.

Az ügydöntő határozat − tartalmát tekintve a vádról − a vád elsőfokú bírósági eljárásra való alkalmasságáról szól, ezért az elsőfokú eljárást lezáró, bűnösséget megállapító, felmentő ítélet és eljárást megszüntető végzés ellen is biztosítani kell a jogorvoslat lehetőségét. A végzés elleni fellebbezésre az ítélet elleni fellebbezés szabályait megfelelően alkalmazni kell, azzal az eltéréssel, hogy a korlátozott fellebbezés bejelentésére és ennek megfelelően a korlátozott felülbírálat terjedelmére vonatkozó szabályok nyilvánvalóan nem értelmezhetők és nem alkalmazhatók.

Az 580. §-hoz

A törvény pontosan felsorolja azokat az eseteket, amikor a fellebbezés lehetősége kizárt. Nincs helye fellebbezésnek a polgári jogi igény érvényesítésének vagy a szülői felügyeleti jog megszüntetésére irányuló indítvány egyéb törvényes útra utasítása ellen arra figyelemmel, hogy a kérelem érdemi vizsgálatát a polgári perrendtartás szerint hatáskörrel és illetékességgel rendelkező bíróság fogja elvégezni. Ha a fellebbezésre jogosult a bíróság ügydöntő határozatát tudomásul vette, a megtett nyilatkozatával a jogorvoslati joga megszűnik, ezért ha mégis fellebbezést jelent be, azt el kell utasítani, ennek megfelelően rendelkezik a törvény úgy, hogy nincs helye fellebbezésnek az ítélet tudomásulvételét követően bejelentett fellebbezés elutasítása ellen. Nincs helye fellebbezésnek azon a címen sem, hogy ha a bíróság a vádlott távollétében hozott ügydöntő határozatot és a vádlott jelenléte a tárgyaláson nem volt kötelező, hiszen maga a terhelt nyilatkozott arról, hogy a tárgyaláson való részvételről kifejezetten lemond. Kizárt a fellebbezés a határozati formát nem igénylő bírói intézkedéssel, valamint fő szabály szerint a pervezető végzéssel szemben. Határozati formát nem igénylő bírói intézkedések az ügymenet előre vitelét szolgáló, határozati formát törvényi szinten nem megkövetelő intézkedések. Pervezető végzés körébe tartozik az ügy érdemi megítélésével összefüggő, az ügy menetét, eljárási cselekmények elvégzését és végrehajtását meghatározó, de nem az ügy érdeméről rendelkező határozat. Az önálló fellebbezés lehetőségét kizáró esetek sem maradnak reparálási alap nélkül, az ügydöntő határozat elleni fellebbezésre jogosult ugyanis a bíróság ilyen végzését vagy intézkedését az ügydöntő határozat elleni fellebbezésében sérelmezheti. A bűnösség megállapításának a törvény szerinti új intézményi formájára tekintettel, a törvény korlátozott jogorvoslati lehetőséget nyújt arra az esetre, ha a bíróság a vádlott bűnösséget beismerő nyilatkozatát végzéssel elfogadta, ez esetben ugyanis nincs helye fellebbezésnek az ítélet ellen a bűnösség megállapítása, illetve a váddal egyező tényállás és jogi minősítés miatt.

Az 581. §-hoz

A törvény a hatályos törvényi előírással egyezően taxatíve sorolja fel a fellebbezésre jogosultakat, az esetek többségében meghatározva egyúttal a jogorvoslati jog terjedelmét is. Teljes körű jogorvoslati jogosultság illeti meg a vádlottat, az ügyészt, a védőt, vagyis az ítélet valamennyi rendelkezése ellen önállóan jogosultak a fellebbezés bejelentésére; ebben a körben mindössze a fellebbezés iránya kapcsán rögzít a törvény korlátot annak kimondásával, hogy a vádlott és a védő kizárólag a vádlott javára fellebbezhet. Mindezekre tekintettel, ha a vádlott a terhére jelent be fellebbezést, annak elutasítása a törvény általi kizártság okán alapul.

A korlátozott jogorvoslati jogosultság azt jelenti, hogy a törvényben megnevezett személy az ítélet bizonyos, őt érintő rendelkezése tekintetében rendelkezik jogorvoslati jogosultsággal. Ide tartozik a vádlott örököse, aki az ítélet polgári jogi igénynek helyt adó rendelkezése ellen jelenthet be fellebbezést, ha a vádlott az ügydöntő határozat meghozatala után, de még a fellebbezésre nyitva álló határidőn belül meghal. A vádlott házastársa vagy élettársa a kényszergyógykezelés elrendelése ellen jelentheti be a fellebbezést a vádlottól függetlenül, e jogát tehát a vádlott akarata ellenére is gyakorolhatja. A magánfél a polgári jogi igényt érdemben elbíráló rendelkezés ellen élhet fellebbezéssel, illetőleg akivel szemben az ítélet rendelkezést tartalmaz, mint vagyoni érdekelt gyakorolhatja fellebbezési jogát.

Az 582. §-hoz

Általánosságban az ítélet közlésére kihirdetés útján kerül sor, ezért a törvény akként szabályozza a jogorvoslati jog gyakorlásának lehetőségét, hogy akivel az elsőfokú bíróság az ítéletet kihirdetés útján közli, a fellebbezését nyomban bejelentheti, vagy erre három munkanapi határidőt tarthat fenn. A jogorvoslati nyilatkozat bejelentésére fenntartható időtartam - törvény szerinti − munkanapokban történő meghatározását a jogalkalmazás körében felmerült igény tette indokolttá. A fellebbezési határidő számítására mindemellett az általános szabályok az irányadók. Amennyiben az ítélet közlésére kézbesítéssel kerül sor, és ide tartozik az az eset is, ha az elsőfokú bíróság az ítélet rendelkező részét kézbesítés útján közli, a fellebbezés előterjesztésére nyitva álló határidő nyolc nap. Kizárólag a kihirdetéskor van lehetőség a fellebbezés bejelentésére, ha az elsőfokú bíróság a nem ügydöntő végzést kihirdetés útján közli.

A nem a kihirdetéskor bejelentett fellebbezést az elsőfokú bíróságnál kell benyújtani, mely történhet írásban vagy jegyzőkönyvbe mondással szóban. Ha az ügyész a tárgyaláson a három munkanapi határidőt fenntartva jelentett be a fellebbezést, a fellebbezés bejelentéséről a vádlottat és védőt az elsőfokú bíróságnak tájékoztatni kell.

Az 583. §-hoz

A fellebbezésre jogosultak felsorolása már tartalmaz bizonyos körben utalást a fellebbezési jog terjedelmére, a törvény - a fellebbezési jogot érintő újításra figyelemmel − további rendelkezést szentel annak meghatározására, hogy a rendes jogorvoslat keretei között milyen okból van helye fellebbezésnek, mely egyben alapját képezi majd a felülbírálatot végző jogorvoslati szint eljárásának is.

A fellebbezés okait és tárgyát a törvény − a hatályos szabályozással egyezően − nem korlátozza. Fellebbezésnek ugyanis helye van jogi, illetve ténybeli okból egyaránt. A jogi okra alapított fellebbezés az elsőfokú bíróság anyagi jogszabálysértését sérelmezi, mely kiterjedhet a törvénysértő bűnösség megállapításra, valamint a felmentő és megszüntető rendelkezésekre, a cselekmény jogi minősítésére, az ezzel összefüggésben alkalmazott szankcióra és egyéb jogkövetkezményekre. Jogi okra alapított az a fellebbezés is, mely az elsőfokú bíróság perrendvitelét sérelmezi, ebbe a körbe sorolandók az abszolút és relatív eljárási szabálysértések és a bizonyítási szabályok megsértésére történő hivatkozás.

Ugyancsak a hatályos szabályozással egyezően tartalmazza a törvény azt is, hogy a fellebbezés - tartalmát tekintve − az ítélet és az ügydöntő végzés rendelkező részének bármely döntését, illetőleg az indokolását sérelmezheti. Ebből a szempontból a bűnösség kérdésében hozott döntés, a cselekmény minősítése, az alkalmazott büntetés vagy intézkedés neme és mértéke, továbbá az egyéb, a büntetőjogi főkérdéssel is összefüggő rendelkezés, mint lefoglalt dologról vagy a felmerült bűnügyi költségről való döntés egyaránt támadható a rendes jogorvoslattal.

A törvény nóvuma, a hatályos eljárási törvényben szűk körben ismert korlátozott fellebbezés eseteinek jelentős kiterjesztése. A korlátozott fellebbezés azt jelenti, hogy a fellebbezés a büntetőjogi főkérdés érintetlenül hagyása mellett csak a törvényi előírás szerint megjelölt rendelkezéseket vagy azok valamelyikét, illetőleg kizárólag az indokolást sérelmezi. A hatályos Be. szabályozása alapján, ha a fellebbezés kizárólag az ítéletnek az elkobzásra, vagyonelkobzásra, a pártfogó felügyelet elrendelésére, lefoglalásra, polgári jogi igényre, a szülői felügyeleti jog megszüntetésére, vagy a bűnügyi költség viselésére vonatkozó rendelkezése ellen irányul, a másodfokú bíróság az ítéletnek csak ezt a rendelkezését bírálja felül. A törvény bővítve a korlátozott fellebbezés eseteit, lehetőséget ad a fellebbezés bejelentésére kizárólag a kiszabott büntetés vagy az alkalmazott intézkedés neme és mértéke vagy tartama, illetve az ítéletnek az egyszerűsített felülvizsgálati eljárás tárgyát képező rendelkezése, a szülői felügyeleti jog megszüntetése iránti indítványt, illetve a polgári jogi igényt érdemben elbíráló rendelkezése, vagy a felmentő ítélet valamint a megszüntető határozat indokolásának tartalma ellen is. A kizárólag a büntetés vagy az alkalmazott intézkedés neme és mértéke vagy tartama ellen bejelentett fellebbezés (szankciós vagy mértékes fellebbezés) esetén a jogorvoslattal élő a bűnösséget nem, csak az azzal összefüggésben kiszabott szankciót, annak nemét illetve mértékét sérelmezi. Ugyancsak a büntetőjogi főkérdés érintése nélkül sérelmezhető az ítéletnek kizárólag az egyszerűsített felülvizsgálati eljárás tárgyát képező rendelkezése, a szülői felügyeleti jog megszüntetése iránti indítványt, illetve a polgári jogi igényt érdemben elbíráló rendelkezése. Helye van fellebbezésnek kizárólag az indokolás ellen is, ez az ítélet vonatkozásában a felmentett vádlott esetében értelmezhető, aki kedvezőbb − bizonyítottság hiánya helyett bűncselekmény hiánya − felmentési jogcím megállapítása végett jelenthet be fellebbezést. Eljárás megszüntetése esetén, a megszüntetés jogcíme lehet vitás, ez esetben a bejelentett fellebbezés ugyancsak az indokolásban foglaltakat támadja.

A fellebbezés irányával kapcsolatban a törvény az egyértelműség jegyében szögezi le, hogy az ügyész a vádlott terhére és a javára is bejelentheti a fellebbezést, erre a jogorvoslati nyilatkozat megtételekor utalnia kell; ugyanakkor a vádlott és a védő kizárólag a vádlott javára jelenthet be jogorvoslatot. A vádlott terhére bejelentett fellebbezés alatt az 595. § (2) bekezdése szerinti tartalmú nyilatkozatot kell érteni.

Az 584. §-hoz

Mind a hatályos törvényi előírás, mind a törvény a fellebbező kötelezettségévé teszi, hogy a fellebbezés bejelentésekor jelölje meg a sérelmezett ítéleti rendelkezést. Ezzel a szabályozással összefüggésben azonban a hatályos eljárási törvény és a törvény normaszövege eltérő következményeket tartalmaz. A hatályos Be. ugyanis a sérelmezett ítéleti rendelkezés megjelölésén túl mindössze a fellebbezés céljának megjelölését igényli, és a törvény maga nem is tartalmaz megszorító rendelkezést abban a körben, hogy az ok és cél megjelölésére mikor kerüljön sor. Mindez pedig azt jelenti, hogy a hatályos rendszerben a fellebbezés oka és célja megjelölésének elmulasztása nem olyan szabálysértés, amely utóbb ne lenne orvosolható, így a fellebbezés érdemi elbírálását nem befolyásolhatja a fellebbezés nem szabatos megjelölése.

A törvény a korlátozott fellebbezés körének kiterjesztésével, esetköreinek jellegével, a bejelentett fellebbezés tartalmának jelentős nyomatékot ad, ugyanis a felülbírálat terjedelme a törvény rendszerében a bejelentett fellebbezéshez igazodik. A törvény megtartja ugyan a hatályos eljárási törvény teljes körű felülbírálatra vonatkozó főszabályát, azonban a korlátozott fellebbezéshez társuló korlátozott felülbírálat, illetőleg a több bűncselekményes ügyben a fellebbezéssel nem sérelmezett cselekményre előírt szűkített felülbírálat, a jelen eljárási törvényhez kapcsolódó, teljes körű felülbírálat eseteinek csökkenését, egyúttal gördülékenyebb felülbírálati eljárást eredményezhet. Ennek igény szintű megjelenése a jogalkalmazói gyakorlatból is ered, hiszen a teljes körű felülbírálat mellett a fellebbezést elbíráló fórumnak gyakran - olykor szükségtelenül is − részleteiben még olyan rendelkezéseket és az alsóbb szintű bíróság által megállapított olyan tényadatokat is vizsgálnia kell, melyet a jogorvoslati jogosultság tartalmi követelménye, vagyis a sérelmek reparálásának biztosítása nem követel meg. A törvény rendszerében tehát a fellebbezőnek - nyilvánvalóan a bíróság felvilágosítás adási kötelezettségén keresztül − pontosan, azonosíthatóan kell megjelölnie azt az ítéleti rendelkezést, illetőleg az indokolás azon részét, melyet sérelmez. Ezt az előírást a több bűncselekményes ügyek esetében cselekményenként lebontva kell értelmezni, vagyis a fellebbezésben meg kell jelölni, hogy a fellebbezés mindegyik cselekményre vonatkozik-e, vagy ha csak egyes cselekményekre, úgy melyeknél sérelmezi a büntetőjogi főkérdésben hozott döntést. A fellebbezés bejelentése ebben az értelmezésben nyer nyomatékot, melyet a törvény azon a markáns rendelkezésen keresztül is kíván biztosítani, hogy a fellebbezés a későbbiekben nem terjeszthető ki. A törvény fellebbezés bejelentésével kapcsolatos előírásai valójában csak látszólagosan szigorodnak a hatályos előírásokhoz képest.. A törvény ugyanis abból indul ki, hogy a vádbeli cselekmény elkövetését illetően a vádlott az, aki leginkább érdemben tud nyilatkozni; ő az, aki tudja, hogy a vádban írt cselekményt vagy cselekményeket, illetve azok közül egyeseket elkövette-e, vagy sem, azzal összefüggésben bármilyen magatartást tanúsított-e, ennek megfelelően érzi-e illetőleg milyen mértékben a felelősségét, az eléri-e - saját meglátása szerint - a szankcionálás határát és milyen mértékben. Ennek tükrében kell a fellebbezés tartalmát szem előtt tartva a fellebbezést bejelenteni, és ezen a nyilatkozaton alapul a felülbírálatot végző bíróság revíziója. Ha aggályos, hogy a bejelentett fellebbezés ténylegesen mit sérelmez és az a bejelentéskor nem tisztázható, a korlátozott felülbírálat szabályai nem érvényesülhetnek, hiszen az erőteljesen szűkíti a felülbíráló bíróság revíziós jogkörét, ezért indokolt ez esetben a fellebbezést az ítélet teljes terjedelmét illető fellebbezésnek tekinteni.

A törvény is lehetőséget teremt arra, hogy a fellebbező új bizonyítékra hivatkozzék fellebbezésében, azonban ezt a hatályos eljárási törvényhez képest, a perkoncentráció elvéből fakadóan csak olyan tény vagy bizonyítási eszköz tekintetében teszi lehetővé, mely az ítélet kihirdetése után keletkezett vagy arról a fellebbező önhibáján kívül az ítélet kihirdetése után szerzett csak tudomást. A fellebbezésben nem kizárt olyan bizonyítás indítványozása sem, amelyet az elsőfokon eljárt bíróság elutasított.

A törvény a hatályos rendelkezéstől eltérően az ügyészséget és a védőt az eddigi lehetőséggel szemben kötelezi arra, hogy a fellebbezést, illetőleg a már bejelentett fellebbezést írásban indokolja, melyet az ügyiratok felterjesztéséig az elsőfokú bíróságnál, az ügyiratok felterjesztése után a másodfokú bíróságnál − legkésőbb a másodfokú tárgyalást megelőző tizenötödik napon − kell előterjeszteni. Az írásbeli indokolási kötelezettség előírása a fellebbezés elbírálásának elősegítését szolgálja, egyértelművé teszi a bejelentett fellebbezés tartalmát és irányát. E kötelezettséggel a törvény, a megfelelő jogi végzettséggel rendelkező ügyészt és védőt terheli, akik esetében elvárható az ilyen jellegű beadvány szakszerű megfogalmazása. A kötelezettség teljesítésének biztosítására a törvény ügyészi mulasztás esetében kötelezően a felettes ügyész felé való tájékoztatás, védő mulasztása esetére a rendbírságolás lehetőségét írja elő.

Az 585. §-hoz

A polgári jogi igény vonatkozásában a törvény a büntetőeljárás koncentrációjának igényére tekintettel és a polgári per során érvényesülő perkoncentráció elvével összhangban rögzíti, hogy a magánfél a fellebbezésében és a másodfokú bírósági eljárás során már csak korlátozottan, a polgári perrendtartásról szóló törvény szerint változtathatja meg polgári jogi igényét.

Az 586. §-hoz

A törvény a hatályos rendelkezéssel egyezően szabályozza a fellebbezéssel érintettek jogosultságaként az észrevétel megtételének lehetőségét az előterjesztett fellebbezésre, és rendezi annak helybeli és időbeli korlátait. A jogorvoslati rendszert érintő újításra figyelemmel a törvény rögzíti, hogy az ügyészség, valamint a fellebbezéssel érintett vádlott vagy a védője észrevételében az abszolút hatályon kívül helyezési okra akkor is hivatkozhat, ha egyébként fellebbezést nem jelentett be.

Az 587. §-hoz

Az önrendelkezés jogának érvényesülését biztosítja a törvény annak megfogalmazásával, hogy a fellebbező, mint ahogy jogorvoslati nyilatkozatának előterjesztésére, úgy annak visszavonására is jogosult. A jogosultságot illető korlátozottság a terhelti érdeket védi azzal a szabállyal, hogy a vádlott javára más által bejelentett fellebbezést a fellebbező - az ügyészség közvádlói szerepéből eredően annak kivételével − csak a vádlott hozzájárulásával vonhatja vissza. Az ügyészi szervezet jellegéből következően célszerűségi okokból az ügyészség fellebbezését az ügyiratok felterjesztése után a másodfokú bíróság mellett működő ügyészség vonhatja vissza. Időbeli korlátot a törvény a jogorvoslati rendszer működése hatékonyságának biztosítása célzatával állít, ez szerint a fellebbezés visszavonására a másodfokú bíróságnak a fellebbezést elbíráló határozata meghozataláig van lehetőség. Az ügyészi fellebbezés visszavonása esetén − más fellebbező hiányában − a másodfokú eljárás lefolytatása okafogyottá válik, így indokolt az ügyiratok elsőfokú bíróságnak történő visszaküldése. A fellebbezési eljárás kiszámíthatóságának megőrzése végett a törvény a hatályos törvényi előírással egyezően kizárja a visszavont fellebbezés ismételt előterjesztését.

Az 588. §-hoz

A törvény nem változtat a fellebbezés bejelentését követő hatályos eljárási rendszeren. A fellebbezést az elsőfokú bíróságnál kell előterjeszteni, amelynek kötelessége a fellebbezés joghatályosságának vizsgálata. Ennek megfelelően az elsőfokú bíróság elutasítja a törvényben kizárt, az arra nem jogosulttól származó vagy az elkésett fellebbezést. A törvényben kizártnak kell tekinteni azt a fellebbezést, amely fellebbezéssel nem támadható határozatot sérelmez és ekként minősül az az eset is, ha egyébként jogorvoslat kezdeményezésére jogosult terjesztette elő, de olyan irányban vagy olyan rendelkezésre vonatkozóan, amelyre a fellebbezési jogosultsága nem terjed ki. Nem jogosulttól származik a fellebbezés, ha azt nem a fellebbezésre jogosítottak valamelyike nyújtotta be, és elkésett, ha benyújtására − a határozat közlési módjától függően megállapított − határidőn túl került sor. A hatályos eljárási törvény kizárólag az elkésettség okán történő elutasítás ellen enged fellebbezést, holott annak megítélése sem egyértelmű minden esetben, hogy a fellebbezést az arra jogosult terjesztette-e elő, illetőleg, hogy egyáltalán fellebbezéssel támadható-e a határozat. Erre figyelemmel a törvény a hatályos rendelkezésen túlmutatva biztosít fellebbezési jogot mindhárom esetben, nevezetesen, ha az elsőfokú bíróság a fellebbezést arra hivatkozással utasította el, hogy az törvényben kizárt, nem jogosulttól származik vagy elkésett. Az ismételten ilyen módon előterjesztett fellebbezést is elutasítja a bíróság, ez esetben az érdemi indokolást is mellőzi.

A törvény a hatályos eljárási törvénnyel egyezően szabályozza azt az esetet is, amikor a fellebbezés az ügyiratokból nem megállapítható eljárási hibára hivatkozik. Ilyenkor az ügyben eljáró egyesbírónak vagy a tanács elnökének a kötelezettség a körülményről való felvilágosítás adás. Ennek módját a törvény nem korlátozza, arra sor kerülhet külön feljegyzésben vagy a felterjesztő lapon is. Ha a tanács elnöke vagy az egyesbíró ennek a törvényi kötelezettségének nem tesz eleget, a másodfokú bíróság tanácsának elnöke a fellebbezés elbírálásának előkészítése körében intézkedik a hiányzó felvilágosítás megszerzése iránt (596. § (1) bekezdés).

A fellebbezési határidő leteltét jogosultanként kell vizsgálni, és ha a fellebbezési határidő valamennyi jogosultra lejárt, az egyesbíró vagy az elsőfokú bíróság tanácsának elnöke az ügyiratokat − a másodfokú bíróság mellett működő ügyészség útján − az ügydöntő határozat írásba foglalását követően haladéktalanul felterjeszti a másodfokú bírósághoz. A másodfokú bíróság mellett működő ügyészség az ügyiratokat az indítványával egy hónapon belül, különösen bonyolult vagy nagy terjedelmű ügyben két hónapon belül − kivételes esetben az ügyészég vezetője további egy hónapi hosszabbítása mellett − megküldi a másodfokú bíróságnak. Ezeket a határidőket a jelenleg hatályos rendelkezésekhez képest - a jogalkalmazási gyakorlat tapasztalatai alapján - indokolt volt némileg tágítani.

TIZENÖTÖDIK RÉSZ

A MÁSODFOKÚ BÍRÓSÁGI ELJÁRÁS

LXXXII. Fejezet

A másodfokú bírósági eljárás általános szabályai

Az 589. §-hoz

A törvény a Be. jelenleg hatályos rendszerén nem változtatva, a négyszintű bírósági rendszerben, a kétfokú rendes jogorvoslat lehetőségét tartja fenn. A hatályos Be. a másodfokú eljárásban a revízió általános szabályát rögzíti, mely szerint, ha az elsőfokú ítélet ellen fellebbezést jelentettek be, úgy a másodfokú bíróság az ítélet valamennyi büntetőjogi fő- illetve járulékos kérdésben hozott rendelkezését felülbírálja a megelőző bírósági eljárással együtt, függetlenül a fellebbező személyétől és a fellebbezés okától. A hatályon kívül helyezések számának csökkentése iránti igény, a bírósági eljárás időszerűségének követelménye, továbbá a jogalkalmazás gyakorlatából származó tapasztalatok a jelenleg hatályos fellebbezési rendszer általános revíziós jellegének felülvizsgálata szükségességére vezettek. Ezzel összefüggésben eszközöl a törvény a fellebbezés fő vonulatait illetően releváns változtatásokat a másodfokú bíróság eljárására vonatkozó rendelkezésekben, ugyanakkor − a szerkesztést tekintve az eltérő rendelkezésekre utalás mellett − többnyire a bírósági eljárás általános szabályainak alkalmazását írja elő. Mindez azt jelenti, hogy a bírósági eljárás általános szabályait, a tárgyalás előkészítésére vonatkozó rendelkezéseket és az elsőfokú bírósági tárgyalás szabályait a másodfokú eljárásban is irányadónak kell tekinteni, de csak akkor, ha a törvény - a másodfokú bírósági eljárásra írt fejezetben − külön eltérő szabályozást nem tartalmaz, eltérő rendelkezések esetén ugyanis az általános szabályokat az eltérések figyelembevételével kell alkalmazni.

Az 590. §-hoz

A törvény - a bejelentett fellebbezésre figyelemmel - rendezi a felülbírálat terjedelmét. A felülbírálat terjedelme valójában annak a kereteit határozza meg, ahol a másodfokú bíróság revíziós jogkörét alkalmazhatja. A törvény továbbviszi a hatályos Be. koncepciója szerint főszabályként, a teljes körű revízió elvét, ennek megfelelően a másodfokú bíróság a fellebbezéssel megtámadott ítéletet, valamint az azt megelőző bírósági eljárást teljes terjedelmében felülbírálja. Mindez azt is jelenti, hogy ha az elsőfokú bíróság ítéletével szembeni fellebbezés a jogorvoslati eljárást megindította, jelentőségét veszti az, hogy ki és milyen okból fellebbezett, a másodfokú bíróság ugyanis a fellebbezéssel támadott elsőfokú határozat egészét, így az ítélet valamennyi rendelkezését, a tényállás megalapozottságát és az ítéletet megelőző bírósági eljárást egyaránt vizsgálata tárgyává teszi. A revízió során elsőként - megelőzve az ítéleti tényállás megalapozottságának vizsgálatát − a bírósági eljárás törvényességének vizsgálatára kerül sor, mely magában fogalja a bizonyítás felvételére, egyéb eljárási cselekmények megtartására és a résztvevők eljárási jogai biztosítására vonatkozó szabályok érvényesülésének ellenőrzését. A határozathozatalhoz vezető eljárási rend törvényszerűsége vizsgálatának elsődlegessége azáltal igazolt, hogy abszolút eljárási szabálysértés esetén az elsőfokú ítélet hatályon kívül helyezése és az eljárás megszüntetése, vagy az elsőfokon eljárt bíróság új eljárás lefolytatására utasítása a másodfokú bíróság törvényi előírás szerinti kötelező döntése, anélkül hogy a határozat érdemi vizsgálatára sor kerülne. A felülbírált határozat érdemi vizsgálata az ítélet jogi és ténybeli megállapításainak vizsgálatát jelenti, ennek keretében a tényállás megállapítását, a lefolytatott bizonyítási eljárást, valamint a büntető és más anyagi jogszabályok alkalmazását. A ténybeli felülbírálat foglalja magában az ítélet megalapozottságára, a bűnösség megállapítására, a bűncselekmény minősítésére, valamint a büntetőjogi jogkövetkezmények alkalmazására vonatkozó szabályok felülvizsgálatát. A másodfokú bíróság a bejelentett perorvoslat tartalmától független hivatalból hoz döntést az egyszerűsített felülvizsgálat tárgyát képező, a szülői felügyeleti jogra és a polgári jogi igényre vonatkozó rendelkezés felől.

A teljes körű felülbírálat alól a hatályos törvény kivételeket szabályoz. Ide tartozik a több bűncselekmény és részbeni felmentés, illetve megszüntetés esete, a kizárólag járulékos kérdéseket érintő (tárgyi kivételek), valamint a több vádlottra vonatkozó (alanyi kivételek) felülbírálat. Az első eset arra vonatkozik, ha a vádlott ellen több bűncselekmény miatt emeltek vádat, azonban részben bűnösség megállapítására, részben felmentésre vagy eljárás megszüntetésre kerül sor, az ítéletnek csak az a felmentő, vagy eljárást megszüntető rendelkezése bírálható felül, amely ellen fellebbezést jelentettek be, míg a fellebbezéssel nem érintett felmentő vagy eljárás megszüntetésére vonatkozó rendelkezései jogerőre emelkednek. A tárgyi kivételek köre azt jelenti, hogy ha a perorvoslat kizárólag a törvény által felsorolt kérdésekre (elkobzásra, vagyonelkobzásra, pártfogó felügyelet elrendelésére, lefoglalásra, polgári jogi igényre, a szülői felügyeleti jog megszüntetésére, bűnügyi költség viselésére) vonatkozik, úgy a másodfokú bíróság az ítéletnek csak erre vonatkozó rendelkezését bírálja felül. Ez esetben a büntetőjogi főkérdésekre, valamint a jogorvoslattal nem érintett döntésekre vonatkozóan, az ítélet rendelkezései jogerőre emelkednek, és a végrehajtásukra kerül sor. Az alanyi kivétel több vádlott büntetőjogi felelősségéről rendelkező határozat esetén értelmezhető, a másodfokú bíróság ugyanis csak az ítéletnek a fellebbezéssel érintett vádlottra vonatkozó részét bírálhatja felül, míg, az ítélet jogorvoslattal nem élő vádlottakra vonatkozó rendelkezései jogerőre emelkednek.

A felülbírálat korlátozottsága abból a szempontból a törvény rendszerében sem tér el a hatályos szabályoktól, hogy rögzíti mely szerint, nem bírálható felül az ítéletnek az a felmentő vagy eljárást megszüntető rendelkezése, amely ellen nem fellebbeztek, valamint deklarálja a személyi hatályt, mely szerint, ha az elsőfokú bíróság ítélete több vádlottról rendelkezett, az ítéletnek csak a fellebbezéssel érintett vádlottra vonatkozó rendelkezése, illetve része felülbírálatának van helye. A bejelentett fellebbezéshez igazodó, vagyis korlátozott felülbírálat azt jelenti, hogy a másodfokú bíróság az ítéletnek csak a fellebbezéssel sérelmezett rendelkezését, illetve részét bírálja felül a törvény szerint nevesített esetekben. Ezek, ha a fellebbezés kizárólag a kiszabott szankció nemét vagy mértékét, az ítéletnek az egyszerűsített felülvizsgálati eljárás tárgyát képező rendelkezését, a szülői felügyeleti jog megszüntetése iránti indítványt, illetve a polgári jogi igényt érdemben elbíráló rendelkezését, vagy ha a felmentő ítélet, valamint a megszüntető határozat indokolását sérelmezi [583. § (3) bekezdés].

A törvény tehát a hatályos törvény eseteit átvéve, körét kibővíti, ugyanakkor a korlátozott felülbírálat terjedelmét módosítva szabályozza. A korlátozott felülbírálat ugyanis kétség kívül a jogalkalmazói munkát lényegesen könnyítő szabály, azonban az nem vezethet méltánytalan, vagy törvénytelen helyzetekhez, és nem eredményezheti törvénysértő rendelkezéseket tartalmazó ítélet változatlanul hagyását a fellebbezési eljárásban. Ezért a törvény abból indul ki, hogy a fellebbezés korlátozottságához párosuló, korlátozott felülbírálattal érintett esetekben is meg kell teremteni, hogy a másodfokú bíróság hivatalból vizsgálja az abszolút eljárási szabálysértéseket, melyekre a nem fellebbező fél is felhívhatja a figyelmet, az abszolút eljárási szabálysértés pedig az ítélet hatályon kívül helyezését vonja maga után. Vizsgálnia kell a másodfokú bíróságnak a bűnösség megállapítására vonatkozó rendelkezést, ha a terheltet fel kell menteni, vagy vele szemben az eljárást meg kell szüntetni, és a bűncselekmény minősítésére vonatkozó rendelkezést, valamint bizonyos esetekben a büntetés kiszabására, vagy intézkedés alkalmazására vonatkozó rendelkezést, ha a bűnösség megállapítására, illetve a bűncselekmény minősítésére vonatkozó rendelkezést megváltoztatja. Mindez tehát a hatályos eljárási törvény korlátozott felülbírálatának terjedelméhez képest bővebb, de a teljes körű felülbírálattól messze elmaradó vizsgálati kötelezettséget eredményez. Ha ugyanis a fellebbezés bejelentésére a Be. 583. § (3) bekezdése alapján került sor, vagy ha a vádlott több cselekményét illetően a büntetőjogi főkérdés vonatkozásában nem minden cselekményt érint a bejelentett fellebbezés, a másodfokú bíróság - az utóbbi esetben a fellebbezéssel nem érintett cselekmények vonatkozásában - a tényállás megalapozottságát nem vizsgálhatja.

A hatályos rendelkezéssel azonosan a törvényesség és a határozat azonos jogalapjának követelményét szem előtt tartva a törvény is lehetővé teszi a részjogerő feloldását a fellebbezéssel nem érintett terhelt büntetőjogi helyzetének javítása érdekében, feltéve, hogy a másodfokú bíróság a fellebbezéssel érintett terhelt tekintetében is − azonos, összefüggő okból − ilyen tartalmú döntést hoz. Ennek megfelelően a másodfokú bíróság a fellebbezéssel nem érintett vádlottat felmenti, bűncselekményének enyhébb minősítése folytán törvénysértő súlyos büntetését, illetve büntetés helyett alkalmazott intézkedést enyhíti, vagy az elsőfokú bíróság ítéletének reá vonatkozó részét hatályon kívül helyezi és vele szemben az eljárást megszünteti, illetőleg az elsőfokú bíróságot új eljárásra utasítja, feltéve, hogy a perorvoslattal érintett vádlott tekintetében a másodfokú bíróság ugyanilyen határozatot hoz.

Az 591. §-hoz

Az elsőfokú bíróság ítéletének tényállásához kötöttség mind a hatályos Be., mind a törvény szerint a másodfokú bírósági eljárás lényeges szabálya. Ténylegesen azt jelenti, hogy amennyiben az elsőfokú bíróság megalapozott tényállást állapított meg, úgy a másodfokú bíróság köteles határozatát az elsőfokú bíróság által megállapított tényállásra alapítani. Mindez az elsőfokú bíróság azon törvényi kötelezettségével áll összefüggésben, hogy az elsőfokú bíróság köteles a vád tárgyává tett tények szempontjából lényeges bizonyítékokat értékelni és mérlegelésük alapján az ítéleti tényállást megállapítani. Ezzel a bírói tevékenységgel párosul a felülmérlegelés tilalma is, nevezetesen, hogy a bizonyítékokat az elsőfokú bíróság ítéletétől eltérően értékelni, az elsőfokú bíróság által a bizonyítékok megvizsgálása alapján megállapított tényállástól eltérő tényállást a másodfokú bírósági eljárásban megállapítani nem lehet, kivéve, ha az elsőfokú bíróság ítélete megalapozatlan, illetve ha a másodfokú bíróság a fellebbezésben állított új tény vagy bizonyíték alapján bizonyítást folytat le. Megalapozott tényállás mellett, illetve, ha a másodfokú eljárásban nem kerül sor bizonyítás felvételére, nincs lehetőség arra, hogy a fellebbviteli bíróság a bizonyítékokat az elsőfokú bíróságétól eltérően értékelje. A törvény a korlátozott fellebbezéssel érintett esetkörre - a felülbírálat terjedelmére vonatkozó rendelkezéssel összhangban - írja elő, hogy nem képezheti a fellebbviteli eljárásban vizsgálat tárgyát az elsőfokú bíróság által megállapított tényállás megalapozottsága.

Az 592. §-hoz

Nem érvényesül a tényálláshoz kötöttség elve, ha az ítélet megalapozatlan, továbbá, ha a fellebbezésben új tényt állítottak, vagy új bizonyítékra hivatkoztak és ennek alapján a másodfokú bíróság bizonyítást vesz fel. A hatályos Be. rögzíti azokat az okokat, melyek a tényállás megalapozatlanságának megállapítására vezetnek, ezeket a törvény - egy helyütt, nevében a törvény koncepciójával összefüggő, valójában tartalmi szinten érdemben nem jelentős apró változtatással − átveszi. Mindezen túl a másodfokú bíróság reformatórius jogkörének bővítése célzatával és eszközeként a Be. rendelkezésén túlmutatva a törvény bevezeti a teljes és részleges megalapozatlanság fogalmát és eseteit e két csoportba sorolja.

Az elsőfokú bíróság ítélete teljes egészében megalapozatlan, ha az elsőfokú bíróság nem állapított meg tényállást vagy a tényállás teljes egészében felderítetlen. A megalapozatlanság csak részleges, ha az elsőfokú bíróság a tényállást hiányosan állapította meg, a tényállás részben felderítetlen, vagy a megállapított tényállás ellentétes a bíróság által lefolytatott bizonyítást érintő ügyiratok tartalmával, továbbá ha az elsőfokú bíróság a megállapított tényekből további tényre helytelenül következtetett. A hatályos eljárási törvény megalapozatlansági okai között szereplő iratellenességet lehet megfeleltetni a törvényben megalapozatlansági okként megjelölt azon esettel, ha a megállapított tényállás ellentétes a bíróság által lefolytatott bizonyítást érintő ügyiratok tartalmával. Az iratellenesség, mint megalapozatlansági ok azonban a törvény rendszerében nem lehet értelmezhető, tekintettel arra, hogy az iratok fogalmát - szemben a hatályos rendelkezéssel, mely a konkrét üggyel összefüggő, az adott büntetőeljárásban keletkezett összes iratot jelenti - a tárgyi bizonyítási eszközök megnevezésére használja. A törvény indítványhoz kötöttségi rendszerében bizonyítékként az ügyiratok, vagyis a büntetőügyre vonatkozó valamennyi adatot hordozó dokumentum nem értékelhető, az ügyiratok közül csak azok, amelyek olyan bizonyítási eszközt „hordoznak”, melyekre indítvány folytán a bíróság bizonyítást folytatott le.

Az 593. §-hoz

A megalapozatlansági okok felsorolása - mint a hatályos Be.-ben − taxatív jellegű, azonban míg a teljes megalapozatlanság a törvény nóvumaként kötelező hatályon kívül helyezést eredményez, addig a részleges megalapozatlanság esetén a törvény - a reformatórius jogkör bővítésének megnyilvánulásaként - a másodfokú bíróság kötelezettségévé teszi megkísérelni annak megszüntetését, a tényállás kiegészítése, helyesbítése az elsőfokú bíróság által lefolytatott bizonyítással érintő ügyiratok tartalma, ténybeli következtetés, vagy a felvett bizonyítás alapján. A megalapozatlanság kiküszöbölésének − akár a bizonyítás felvételével történő − kötelezettsége megteremti annak a lehetőségét is - szemben a jelenleg hatályos szabályozással -, hogy a másodfokú bíróság eltérő tényállás mellett az elsőfokon felmentett vádlott bűnösségét állapítsa meg. A törvény lehetőséget teremt a bizonyítékok elsőfokú bíróságtól eltérő értékelésére, azonban - a felülbírálati funkcióból eredően − ez nem lehet korlátlan. A törvény ezért előírja, hogy a másodfokú bíróság csak azokkal a tényekkel kapcsolatban értékelheti az elsőfokú bíróságtól eltérően a bizonyítékokat, amelyekre bizonyítást vett fel, kivéve, ha az ügyiratok tartalma vagy ténybeli következtetés alapján a vádlottat felmenti vagy az eljárást megszünteti.

Az akár felmentéshez, akár a bűnösség megállapításához vezető eltérő tényállást a másodfokú bíróság háromféleképpen állapíthatja meg, azaz a részleges megalapozatlanságot három módon küszöbölheti ki: az elsőfokú bíróság által lefolytatott bizonyítást érintő ügyiratok tartalma alapján, tényből másik tényre való következtetéssel és bizonyítás felvétele útján. A felülmérlegelés tilalma a bizonyítással függ össze. A bizonyítékok értékelése nem jelent mást, minthogy a bíróság az adott bizonyítékot elfogadja-e hitelesnek vagy sem, illetve melyik részében fogadja el, és melyikben nem. Eltérő értékelés, ha a másodfokú bíróság az elsőfokú bíróság által elfogadott bizonyítékot nem fogadja el, az általa el nem fogadottat elfogadja, vagy más részében fogadja, illetve veti el, mint ahogy azt az elsőfokú bíróság tette. Továbbra is követendő, hogy erről csak az adott bizonyíték közvetlen megvizsgálása után dönthessen a másodfokú bíróság. A megalapozatlanság kiküszöbölése esetén tehát a bíróság főszabályként csak azokkal a tényekkel kapcsolatban értékelheti eltérően a bizonyítékokat, amelyekre bizonyítást vett fel. Ha az elsőfokú bíróság lefolytatott egy bizonyítási eljárást, és a beszerzett bizonyítékok egyenként és összességében történt értékelése (mérlegelése) alapján állapított meg tényt (azaz tényállást), a másodfokú bíróság nem értékelheti eltérően a bizonyítékokat az elsőfokú bírósághoz képest, azaz nem mérlegelhet felül. Ha bizonyítást vesz fel, ez az elv már nem érvényesül. Ebben az esetben ugyanis egy adott ténnyel kapcsolatban az elsőfokú bíróság számára rendelkezésre álló és már mérlegelés tárgyává tett bizonyítékait, és az általa - azaz a másodfokú bíróság által - beszerzett bizonyítékokat a másodfokú bíróságnak együttesen, összességükben kell értékelni és a történeti tényállást ennek alapján kell megállapítani. A felülmérlegelés tilalma alól egyedül a terhelt javára van kivétel: a másodfokú bíróság - bizonyítás felvétele nélkül - pusztán az ügyiratok, vagy ténybeli következtetés alapján, ugyanazon bizonyítékok alapul vételével eltérő tényt (azaz tényállást) állapíthat meg, ha a vádlottat fel kell menteni. Az 593. § (2) bekezdés azt gátolja meg, hogy a másodfokú bíróság az ügyiratok tartalma vagy a helyes ténybeli következtetés - ami nem azonos az adott bizonyíték elfogadásáról alkotott elsőfokú bírói álláspont felülmérlegelésével - útján, eltérő tényállás megállapítása mellett a felmentett vádlott bűnösségét megállapítsa.

A másodfokú bíróság tehát bűnösnek mondhatja ki az elsőfokú bíróság által felmentett vádlottat olyan eltérő tényállás alapján, amelyet a megalapozatlanság kiküszöbölése említett háromféle módjának valamelyikével tett meg [590. § (1) bekezdés c) pont]. Ez nem sértheti azonban a felülmérlegelés tilalmát. Eltérő tényállás megállapítása nem szükségszerűen felülmérlegelés eredménye. Ügyiratok, vagy ténybeli következtetés alapján olyan új tény is a tényállás részévé tehető, amellyel kapcsolatban az elsőfokú bíróság bizonyítékot nem értékelt (mérlegelt). Ezzel eltérő lesz a tényállás, de nem sérti a felülmérlegelés tilalmát. A terhelt terhére eltérően értékelni - „felülmérlegelni” - azonban csak bizonyítás felvételével lehetséges. Ez nem felülmérlegelés lesz, hanem a másodfok új bizonyítékértékelő tevékenysége.

A tényálláshoz kötöttség, illetve a felülmérlegelés tilalma a ténykérdésekre vonatkozik, és nem érvényesül a jogkérdések körében, ebből következően megalapozott tényállás mellett is van lehetősége a másodfokú bíróságnak a cselekmény eltérő minősítésének megállapítására.

A bizonyítási eszközök indítványra való beszerzésével összhangban a törvény a megalapozatlanság következményeinek alkalmazása alól ad felmentést arra az esetre, ha a megalapozatlanság nyilvánvalóan e kötelezettség elmulasztására vezethető vissza.

Az 594. §-hoz

A törvénynek a másodfokú eljárás bizonyítás felvételére vonatkozó rendelkezése a részbeni megalapozatlanság kiküszöbölését és az elsőfokú bíróság eljárási szabálysértése orvoslását célozza. Bizonyítás felvételének van helye akkor is, ha a fellebbezésben új tényt állítottak, vagy új bizonyítékra hivatkoztak. Bizonyítás felvételére a másodfokú bíróság eljárási formái közül kizárólag tárgyaláson kerülhet sor. A törvény egyértelműsíti - tisztázva a hatályos rendelkezések jogalkalmazás szerinti értelmezését - azt, hogy a vádlott büntetés kiszabási körülményekre vonatkozó meghallgatása nem minősül bizonyításnak, annak ellenére sem, hogy az nyilvánvalóan a vádlott személyi körülményei kapcsán tényekre, adatokra vonatkozik. Ezért ha az ügyben a büntetéskiszabási körülmények további tisztázása érdekében kizárólag a vádlott meghallgatása szükséges, a másodfokú bíróság nyilvános ülést tart [599. § (2) bekezdés b) pont].

A bizonyítás körében a törvény nem változtat a Be. jelenlegi azon szabályán sem, hogy a terhelt büntetőjogi helyzetét nem érintő, e szempontból irreleváns kérdésre vonatkozó tények tekintetében a másodfokú bíróság mellőzheti a bizonyítás lefolytatását. Ebbe a körbe pedig azok a tények tartoznak, amelyek nem érintik a bűnösség megállapítását, vagy a felmentést és az eljárás megszüntetését, illetve a joghátrányok alkalmazását, hiszen a bizonyítás a büntetőjogi főkérdések tisztázására, illetőleg eljárási szabálysértés kiküszöbölésére koncentrál.

Az 595. §-hoz

A súlyosítási tilalom a Be. garanciális rendelkezése és kivételt jelent a felülbírálat terjedelmének általános szabályai alól. Lényegi eleme, hogy a vádlott és a védő részére lehetővé teszi a fellebbezési jog kockázat nélküli gyakorlását, kizárva azt, hogy a fellebbezés folytán, alapvető érdemi kérdésekben a vádlottra hátrányosabb másodfokú bírósági határozat szülessen, ha az elsőfokú bíróság ítéletét csak a vádlott javára szóló fellebbezés támadta. Mindezen koncepción a törvény sem változtat, ezért - a hatályos rendelkezésekkel azonos módon − pontosan meghatározza a súlyosítási tiltom tartalmát és feltételeit, továbbá azt, hogy mit kell érteni a vádlott terhére bejelentett fellebbezés fogalmán.

A súlyosítási tilalom feloldásaként értékelhető eseteken sem változtat a törvény. Ennek megfelelően a terhelt részfelmentését vagy az eljárás részmegszüntetését támadó fellebbezések esetében a súlyosítási tilalom akkor nem érvényesül,ha a felmentő vagy eljárást megszüntető rendelkezés támadása eredményre vezet. Ugyancsak nem terjed ki a súlyosítási tilalom − kivéve, ha alkalmazásukra büntetés helyett kerül sor − a büntetőjogi intézkedések körére, így az elsőfokon marasztalt terhelttel szemben a másodfokú bíróság az elkobzásról, a vagyonelkobzásról illetve az elektronikus adat végleges hozzáférhetetlenné tételéről rendelkezhet, ha azt az elsőfokú bíróság a törvény rendelkezése ellenére elmulasztotta. Amennyiben az elsőfokú bíróság a terheltet a bűncselekmény vádja alól felmentette és cselekményét egyidejűleg szabálysértésnek minősítve alkalmazott a szabálysértésekről, a szabálysértési eljárásról és a szabálysértési nyilvántartási rendszerről szóló törvény alapján jogkövetkezményt, e szankció súlyosítására is csak abban az esetben van lehetőség, ha a fellebbezés kifejezetten a szankció vagy a felmentő rendelkezés megváltoztatására irányul.

LXXXIII. Fejezet

A fellebbezés elintézése

Az 596. §-hoz

A törvény - a hatályos rendelkezésekhez hasonlóan − a jogorvoslati kérelem elbírálásának előkészítése körében, széleskörű jogosítványokat biztosít a másodfokú bíróság tanács elnökének, melynek célja az érdemi felülbírálathoz szükséges feltételek megteremtése. Ennek keretében a másodfokú bíróság tanács elnöke a hiányok pótlása végett, ügyiratok beszerzése vagy tájékoztatáskérés iránt intézkedhet az elsőfokú bíróságtól, illetve megküldi a jogorvoslati nyilatkozatokat az egyéb érintetteknek, illetőleg visszaküldi az ügyiratokat az elsőfokú bíróságnak, ha a fellebbezés visszavonása miatt a másodfokú eljárás okafogyottá vált és szükség esetén dönt a bírói engedélyes kényszerintézkedésről. A tanács elnöke a fellebbezés elintézésének előkészítése keretében választja meg a másodfokú eljárás formáját, mely során az ügyet tanácsülésre, nyilvános ülésre vagy tárgyalásra tűzi ki. A tanács elnöke e kitűzés iránti intézkedést − a bírósági eljárások gyorsítása érdekében a törvény előírása szerint − az ügy érkezésétől számított két hónapon belül köteles megtenni.

Amennyiben a másodfokú bíróság tanács elnöke a fellebbezés elbírálását tárgyalásra tűzte, a bizonyítás időszerű lefolytatása érdekében biztosítja a törvény a bizonyítás tárgyalás előtti elrendelésének lehetőségét, mellyel összefüggésben a tanács elnöke megteheti a szükséges intézkedéseket (pl. tanú idézése, szakértő kirendelése vagy a bizonyítás felvételéhez szükséges iratok beszerezése).

Az 597. §-hoz

A törvényben felsorolt esetekben, az érdemben el nem bírálható fellebbezést az elsőfokú bíróság elutasítja, azonban ha az elsőfokú bíróság ezt elmulasztotta, a fellebbezést elutasító határozat meghozatala a másodfokú bíróság feladata. A fellebbezést a másodfokú bíróság tanácsülésen utasítja el, mert a határozat alapjául szolgáló kérdést az ügyiratok alapján, az eljárás résztvevőinek meghallgatása nélkül el lehet bírálni. A másodfokú bíróság mellett működő ügyésznek, ha az elutasítás ezen okát észleli, kizárólag arra van lehetősége, hogy átiratában indítványozza a fellebbezés másodfokú bíróság általi elutasítását. A másodfokú bíróság tanácsülésen határoz az ügyiratok áttételéről, ha az ügyiratokból megállapítható, hogy a másodfokú bíróságnak a fellebbezés elbírálására nincs hatásköre, vagy arra nem illetékes, tekintettel arra, hogy a hatáskör és illetékesség vizsgálata hivatalbóli kötelezettsége a másodfokú bíróságnak.

Az eljárás felfüggesztésére a másodfokú bírósági eljárásban is sor kerülhet és miután az erre alapot adó körülmény rendszerint az ügyiratokból megállapítható, ezért az erről szóló határozatot a másodfokú bíróság tanácsülésen hozza meg. A felfüggesztésre az elsőfokú eljárásban felsorolt okokból van lehetőség, kivételt képez - fogalmilag − a vádirat hiányosságai pótlására szolgáló felfüggesztési ok.

Az 598. §-hoz

A másodfokú bíróság eljárásának legkevesebb eljárási garanciát biztosító legegyszerűbb, ezáltal legszűkebb körben érvényesülő eljárási formája a tanácsülés. Ezek körét a törvény taxatíve sorolja fel, azon aspektus alapján, mely szerint - ilyen esetben - egyrészt nem a fellebbezés érdemében kerül sor határozathozatalra, vagy az nem érinti a terhelt büntetőjogi felelősségét. Tanácsülésen dönt a bíróság ennek megfelelően a fellebbezés formai okokból, érdemi vizsgálat nélkül történő elutasításáról, egyesítésről, elkülönítésről, az ügy áttételéről vagy felfüggesztéséről. Ha az ügyiratok alapján abszolút hatályon kívül helyezési ok állapítható meg és akár az eljárás megszüntetésének, akár az elsőfokú eljárás megismétlésének van helye, a fellebbezés elbírálására tanácsülésen kerülhet sor, hiszen az elsőfokú határozat rendelkezéseinek további, tartalmi vizsgálata szükségtelenné válik a fennálló eljárási hiba következtében. Tanácsülésen van lehetőség a fellebbezés elbírálására, ha annak eredményeként a fellebbezéssel érintett, illetve nem érintett terhelt felmentéséről vagy vele szemben az eljárás megszüntetéséről határoz a másodfokú bíróság. Ilyen esetben a fellebbezés tartalmi elbírálására sor kerül, azonban ezen esetek eredményezik a terhelt számára a lehető legkedvezőbb döntést, így értelemszerűen kizárható, hogy az eljárási garanciák − tárgyaláshoz való jogának, illetve védekezésének szabad előadásához fűződő jogának − csorbulása tényleges jogsérelem előidézéséhez vezetne. Hasonló okból lehetőség van a fellebbezés tanácsülésen való elbírálására akkor, ha az elsőfokú határozat ellen kizárólag a terhelt javára jelentettek be fellebbezést, vagy ha az csak a szankció mértékére vagy kizárólag az indokolásra vonatkozik. Ez esetben − bizonyos kivétellel − túlnyomórészt a terhelt büntetőjogi helyzete a másodfokú eljárás során nem válhat kedvezőtlenebbé, de a törvény többlet garanciaként rögzíti, hogy a tanácsülésen történő elbírálásra csak akkor kerülhet sor, ha a tanács elnökének ez irányú tájékoztatása ismeretében az érdekeltek egyike sem kéri nyilvános ülés vagy tárgyalás tartását.

A fellebbezés tartalmi elbírálására tanácsülésen sor kerülhet akkor is, ha a fellebbezés kizárólag az ítéletnek az egyszerűsített felülvizsgálati eljárás tárgyát képező rendelkezése, a szülői felügyeleti jog megszüntetése iránti indítványt, illetve a polgári jogi igényt érdemben elbíráló rendelkezése ellen irányul, vagy az elsőfokú bíróság az eljárást a tárgyalás előkészítése során, az ott felsorolt okokból megszüntette, hiszen − ez utóbbi esetben − a határozat az ügyiratok alapján született, így annak helyessége kizárólag az ügyiratok alapján megítélhető. Az elsőfokú bíróság nem ügydöntő végzése elleni fellebbezés felülbírálatára is lehetőséget ad a törvény, ha az nem igényel bizonyítás felvételét, hiszen bizonyítás kizárólag tárgyalás keretében folyhat.

Miután tanácsülésen a fellebbezéssel érintetteknek nincs lehetőségük érveik szóbeli előterjesztésére, a törvény előírja a tanács elnöke számára a fellebbezők értesítését − tanácsülés időpontját is beleérte − a tanácsülés kitűzésről és jogosultak irányába a tájékoztatási kötelezettséget arról, hogy a jogorvoslati kérelem indokolása kiegészíthető, illetve a más által bejelentett fellebbezésre, nyilatkozat, észrevétel tehető.

Mivel a nyilvános ülés és a tárgyalás a tanácsüléshez képest egyaránt több garanciát magában foglaló eljárási forma, ennek megfelelően biztosít lehetőséget a törvény a tanácsülésen meghozható döntések nyilvános ülésen vagy tárgyaláson való meghozatalára, ha az erre okot adó körülmény akkor merült fel. Ezzel ellentétben a bíróság kötelessége az ügy nyilvános ülésre vagy tárgyalásra tűzése, ha azt észleli, hogy a tanácsülés megtartásának törvényi feltételei hiányoznak, illetve ha bizonyítás felvétele, vagy a felek meghallgatása szükséges.

Az 599. §-hoz

A törvény szabályozási rendszerében a fellebbezés elbírálásának fóruma fő szabály szerint a nyilvános ülés, hiszen minden olyan esetben, ha nincs helye tanácsülés tartásának, és a bizonyítás felvételére sincs szükség, a jogorvoslati kérelem elintézésére nyilvános ülésen kerül sor. Az ítélet részbeni megalapozatlansága esetén is helye lehet a fellebbezés nyilvános ülés keretében való elbírálására, feltéve, ha a hiánytalan, illetve a helyes tényállás megállapítása az elsőfokú bíróság által lefolytatott bizonyítást érintő ügyiratok tartalma vagy ténybeli következtetés útján lehetséges. Nyilvános ülés keretei között egy esetben az elsőfokú ítélet alapjául szolgáló tény adatok köre kiegészítésére is mód van nevezetesen, a vádlott a büntetéskiszabási körülmények további tisztázása érdekében meghallgatható. A szabályozás jellege és szövegezése is arra utal, hogy a büntetés kiszabási körülményekkel kapcsolatos nyilatkozat felvétele bizonyításnak még akkor sem minősül, ha el nem vitathatóan tényadatokra vonatkozik. Erre utal a nyilatkoztatás formája, ami szándékosan a törvény bizonyítás körében használt „kihallgatja” szó helyett a „meghallgathatja” szót használja. A kihallgatásra - szemben a meghallgatással − vonatkozik a vádlotti kihallgatáshoz kapcsolódó valamennyi hatósági kötelezettség, mint legfőképpen a vádlotti figyelmeztetés. A nyilvános ülés keretében foganatosítható meghallgatás az enyhítő vagy a súlyosító körülmények további feltárását, illetve tisztázását szolgálja, ugyanakkor, ha a büntetéskiszabási körülmények tisztázása érdekében szakértő kirendelése szükséges, a bizonyítás lefolytatása miatt a tárgyalás eljárási formától nem lehet eltekinteni.

A hatályos Be.-vel szemben a törvény külön nem tartalmazza a nyilvános ülésen való jelenlét, ennek megfelelően a nyilvános ülésre való idézés és értesítés szabályait. Ennek oka, hogy mind a jelenlét, mind az idézés és értesítés vonatkozásában a bírósági eljárás és az eljárási cselekmények általános szabályait kell alkalmazni azzal az eltéréssel, amelyet a törvény a másodfokú eljárásban szabályoz. A törvény pedig ehelyütt kizárólag az ügyész jelenlétére vonatkozón tartalmaz csak rendelkezést, mely szerint az ügyész jelenléte a nyilvános ülésen nem kötelező, az általános szabály szerint a bíróság a nyilvános ülésről az ügyészt értesíti [510. § (2) bekezdés]. A 425. § (3) bekezdése alapján a nyilvános ülésre - a törvényben szabályozott eltérésekkel és ez érvényesül a fentebbi esetben az ügyészre − a tárgyalásra vonatkozó rendelkezések az irányadók. A vádlott jelenléte a 428. § (1) bekezdésében akkor kötelező, ha a jelenlét jogáról nem mondott le, vagy ha a bíróság kötelezte a tárgyaláson való jelenlétre. A védő kötelező tárgyalási jelenlétének eseteit a 427. § (5) bekezdése sorolja fel. Az 510. § (1) bekezdés alapján a bíróság idézi azt, akinek a jelenléte kötelező, ezért ha kötelező a vádlott, illetőleg a védő tárgyaláson való jelenléte, a bíróság őket a tárgyalásra idézi, fogva lévő vádlott esetén a 115. § (1) bekezdése az irányadó. A 600. § (2) bekezdése alapján kell a nyilvános ülésről értesíteni a sértettet és a fellebbezőt.

A másodfokú eljárás lefolytatását könnyítő szabály, hogy ha a vádlottat a másodfokú bíróság idézte, de szabályszerű idézés ellenére nem jelent meg, úgy a másodfokú bíróság a nyilvános ülést megtarthatja. A terhelt távollétében megtartott nyilvános ülés eredményeként nem kerülhet sor automatikusan a fellebbezés elbírálására is, azt a törvény csak akkor engedi meg, ha a nyilvános ülés eredményeként az állapítható meg, hogy a terhelt meghallgatása szükségtelen. A nyilvános ülés gördülékenységét biztosítja az az előírás, hogy az ügy előadása, − ha azt a jelenlévők nem indítványozzák - mellőzhető.

A 600. §-hoz

A másodfokú bíróság főszabály szerint akkor tart tárgyalást, ha az ügy tanácsülésen nem intézhető el, továbbá akkor is, ha a terhelt büntetéskiszabási körülményekkel összefüggő meghallgatásán túl, bizonyítás felvétele válik szükségessé. A tárgyalás tartásának kötelező esetei mellett a tanács elnöke bármely, tanácsülésen vagy nyilvános ülésen elbírálható ügyben tárgyalást tűzhet ki, a törvény nem tartalmaz korlátozást vagy iránymutatást abban a tekintetben, hogy a tanács elnöke ezzel a jogával miként éljen, teljes egészében a tanács elnökének belátására bízva a döntést, ezáltal is biztosítva a bírósági eljárás legtöbb garanciáját nyújtó eljárási forma alkalmazásának lehetőségét.

A tárgyaláson való jelenlét, illetőleg idézés és értesítés szabályai − a nyilvános üléshez hasonlóan − az általános szabályokhoz igazodnak, így a fellebbezési tárgyaláson a bíróság tagjai, a jegyzőkönyvvezető, az ügyész, és a kötelező védelem eseteiben a védő jelenléte kötelező. A vádlott jelenléte akkor kötelező, ha nem mondott le a jelenlét jogáról, vagy ha a bíróság kötelezte a tárgyaláson való jelenlétre. Az eljárás felülbírálati jellegére, a terhelt érdekeltségi helyzetére tekintettel szabályoz a törvény oly módon, hogy a szabályszerűen idézett vádlott távolléte nem akadályozza a tárgyalás megtartását és a fellebbezés is elbírálható, ha a terhére fellebbezést nem jelentettek be. A tárgyalásról értesíteni kell a sértettet, és − ha a fentebbi személyektől eltér - a fellebbezőt, valamint a kötelező védelmen kívüli esetben a védőt. A törvény a tárgyaláson hozott határozatok jogerejének védelméhez fűződő érdekből kizárja az igazolási kérelem előterjesztésének lehetőségét az elmulasztott tárgyalással szemben.

A 601. §-hoz

A fellebbezési tárgyalás menete az ügy előadásával kezdődik, ez ténylegesen az elsőfokú ítélet, a fellebbezések és észrevételek, valamint az ügyirat egyéb releváns részei lényegének az ismertetésére korlátozódik azzal, hogy az ítélet indokolásának ismertetésétől is el lehet tekinteni, amennyiben azt a jelenlévők egyike sem kéri, és a másodfokú bíróság szerint sem szükséges. Ezután az eljárás résztvevői indítványozhatják az ügy előadásának kiegészítését, majd ezt követően nyílik meg a fellebbezésre jogosultak lehetősége az előterjesztéseiket, illetve indítványaikat megtételére. A törvény a perkoncentrációt a másodfokú eljárásban is érvényre kívánja juttatni, ezért a bizonyítási eljárás megkezdését követően előterjesztett bizonyítási indítványok vonatkozásában a bíróságnak vizsgálnia kell, hogy az előterjesztett bizonyítási indítvány a tényállás tisztázásához szükséges-e. Ha az szükségtelen, a bizonyítási indítvány érdemi indokolás nélküli elutasításának van helye, ha szükséges és a bizonyítási indítvány késedelmes előterjesztése eljárás elhúzására alkalmas magatartásra vezethető vissza, a bíróság, az ügyész esetében az ügyészség vezetőjének tájékoztatása, egyéb indítványozó esetében rendbírság kiszabása iránt intézkedhet. A bizonyítás felvételét a perbeszédek, felszólalások követik, elsőként perbeszéd tartására a fellebbező jogosult, amennyiben az ügyészség is fellebbezett, először az ügyész mondja el a perbeszédet.

Az ügydöntő határozat meghozatala előtt van utoljára lehetőség a cselekmény eltérő minősítésének megállapítására. Ezért, ha ez a másodfokú bíróság eljárásában tárgyalás keretében merül fel - miután az eljárásának célja nem a vád, hanem az elsőfokú ítélet elleni fellebbezés elbírálása −, a másodfokú bíróság az elsőfokú eljárásra vonatkozó szabályok szerint jár el, azzal az eltéréssel, hogy a határozatában nem a cselekmény vádtól, hanem az elsőfokú bíróság által megállapított minősítéstől való eltérő minősítésének lehetőségét kell jelezni.

A 602. §-hoz

A törvény a távoltartás, a bűnügyi felügyelet, az előzetes kényszergyógykezelés és a letartóztatás határidejét az eljárási szakaszok függvényében határozza meg, így az elsőfokú bíróság által az ügydöntő határozat kihirdetése után elrendelt vagy fenntartott, illetőleg a másodfokú bíróság által elrendelt személyi szabadságot érintő bírói engedélyes kényszerintézkedés a másodfokú eljárás befejezéséig tart. Az ilyen kényszerintézkedések hatálya alatt álló terhelt esetén - ha az elsőfokú bíróság ítéletét a másodfokú bíróság hatályon kívül helyezi - a kényszerintézkedés további fenntartása indokoltságát meg kell vizsgálni, erről a másodfokú bíróságnak − a törvény rendelkezése szerint − a hatályon kívül helyező végzésben kell rendelkeznie. Miután a hatályon kívül helyező végzés közlését megelőzően nem ismert a másodfokú bíróság előtt, hogy a jogorvoslatra jogosultak a hatályon kívül helyező végzés ellen élni kívánnak-e fellebbezéssel, a kényszerintézkedésről való döntésnek a tartam vonatkozásában vagylagos rendelkezést kell tartalmazni. A jogorvoslati nyilatkozattól függően ugyanis az ügy vagy visszakerül az alsóbb bíróságra az eljárás megismétlése végett, vagy felsőbb fórum vizsgálja meg, hogy az érdemi döntés hatályon kívül helyezésére törvényesen vagy indokoltan került-e sor. A törvény ennek megfelelően szabályozza azt, hogy a hatályon kívül helyező végzésben a másodfokú bíróság a személyi szabadságot érintő kényszerintézkedés tartamáról úgy rendelkezik, hogy az a megismételt eljárásra utasított bíróságnak a tárgyalás előkészítése során hozott határozatáig, vagy a hatályon kívül helyező végzés elleni fellebbezés esetén a fellebbezést elbíráló bíróság döntéséig tart.

A 603. §-hoz

A másodfokú bírósági eljárás befejeződését követően a másodfokú bíróság az eljárás során hozott határozatának kiadmányait kézbesíti, és ha joghatályos, vagyis az ügyiratok harmadfokú bírósághoz történő felterjesztését igénylő fellebbezés bejelentésére nem került sor, az ügyiratokat határozatának kiadmányával, illetve a fellebbezési eljárás során készült jegyzőkönyvekkel visszaküldi az elsőfokú bíróságnak.

A határozat kézbesítésének általános szabályai a másodfokú eljárásban is érvényesülnek azzal, hogy a törvény külön rendelkezik az elsőfokú ítéletet hatályon kívül helyező, írásba foglalt végzés kézbesítéséről, megjelölve, hogy a másodfokú határozatot az eljárás mely résztvevői részére kell kézbesíteni.

A törvény arra az esetre, ha a másodfokú eljárásban a bíróság ügydöntő határozata nem emelkedik jogerőre, biztosítja a másodfokú bíróság számára - az utaló rendelkezésen keresztül, az elsőfokú bírósághoz hasonlóan − a törvényben kizárt, nem jogosulttól származó, illetve elkésett fellebbezés elutasításának lehetőségét. Amennyiben a bejelentett fellebbezés elutasításának nincs helye, úgy a másodfokú bíróság az ügyiratokat, ha a fellebbezésre nyitva álló határidő valamennyi jogosultra lejárt, a másodfokú bíróság határozatának írásba foglalását követően, a harmadfokú bíróság mellett működő ügyész útján terjeszti fel a harmadfokú bírósághoz. A felterjesztést megelőzően, ha a bíróság azt állapítja meg, hogy a jogorvoslati kérelmet az ügyiratokból fel nem ismerhető eljárási szabálysértésre alapították, a tanács elnöke erről a felterjesztésben kiegészítő adatokat közölve felvilágosítást ad. A törvény a harmadfokú bíróság mellett működő ügyész számára egy hónap különösen bonyolult vagy nagy terjedelmű ügyben két hónap - vezetői engedéllyel további egy hónap − határidőt biztosít indítványa elkészítésére és annak az ügyiratokkal a harmadfokú bíróság részére való továbbítására.

LXXXIV. Fejezet

A másodfokú bíróság határozatai

A 604. §-hoz

A törvény a hatályos Be.-hez hasonlóan felsorolja a másodfokú bíróság határozatainak fajtáit és a döntések formáját. A határozatfajták megnevezésükkel is kellően érvényre juttatják a másodfokú bírósági eljárás vegyes rendszerét, hiszen a másodfokú bíróság jogköre egyes kérdésekben megváltoztató (reformatórius), másokban hatályon kívül helyező (kasszációs). Mindezek alapján tartalmát tekintve a másodfokú bíróság az elsőfokú bíróság ítéletét helybenhagyja, vagy megváltoztatja, vagy hatályon kívül helyezi és az eljárást megszünteti, illetőleg hatályon kívül helyezi és az elsőfokú bíróságot új eljárásra utasítja, végül a másodfokú bíróság az elsőfokú bíróság ítélete elleni fellebbezést elutasítja.

A másodfokú bíróság döntésének formája ítélet, ha az elsőfokú bíróság ítéletét megváltoztatja, egyéb esetekben − az elsőfokú bíróság ítéletének helybenhagyása, hatályon kívül helyezés, a fellebbezés elutasítása esetén − végzés.

A másodfokú bírósági határozatok formai és tartalmi kellékeire irányadók a határozatokra és - ha a határozat ügydöntőnek minősül - az ügydöntő határozatra vonatkozó általános szabályok, ugyanakkor a törvény rögzíti a speciálisan másodfokú bírósági határozatok rendelkező részének kötelező tartalmi elemeit is. Kiemelést érdemel az a szabály, mely szerint a határozat rendelkező részének tartalmaznia kell a terhelt - elsőfokú határozatban rögzítettekhez képest - megváltozott személyi adatait, mely az eredményes végrehajtást hivatott szolgálni, nevezetesen azt, hogy a végrehajtás során a végrehajtást foganatosító szervek rendelkezésére álljanak a terhelt beazonosítása és feltalálása szempontjából releváns adatok. A másodfokú eljárás járulékos jellegéből eredően a másodfokú bíróság határozatának indokolásában ki kell térni a másodfokú bíróság eljárásához és a döntéshez kapcsolódó sajátos körülményekre és okokra, ezért meg kell jelölni, hogy az elsőfokú bíróság határozata ellen ki, miért fellebbezett, ezt követően ki kell fejteni a fellebbezés elbírálásának indokait. Ez tartalmilag a másodfokú bíróság határozata rendelkező részében foglalt döntés és az ehhez kapcsolódó egyéb rendelkezések indokainak az előadását jelenti, valamint az indokolás során értékelni kell a fellebbezés és az ehhez kapcsolódó indítvány, észrevétel alaposságát is.

A 605. §-hoz

A másodfokú bíróság akkor hoz az elsőfokú bíróság ítéletét helybenhagyó határozatot, ha a bejelentett fellebbezés alaptalan, és az elsőfokú bíróság ítéletét nem kell hatályon kívül helyezni, vagy nem kell, illetőleg nem lehet megváltoztatni.

A törvény az elsőfokú bíróság büntetéskiszabási tevékenységének felülbírálatát e körben további korlátok közé szorítja annak rögzítésével, hogy törvényi büntetési tételkeret közé illeszkedő büntetés kisebb megváltoztatásának nincs helye, ha a tényállás kiegészítésére, illetőleg helyesbítésére nem kerül sor. Ezt, a hatályos eljárási törvény rendelkezésével megegyező szabályt a jogalkalmazás egységes tartalommal töltötte meg, és a büntetés kisebb mértékű megváltoztatásának vizsgálatakor viszonyítási alapul az elsőfokú bíróság által kiszabott büntetés mértékből indul ki.

Az elsőfokú bíróság ítéletének helybenhagyásáról hozott végzés ügydöntő határozatnak minősül, annak tartalmával összefüggésben a törvény a határozat szerkesztésre vonatkozó előírásait azzal az eltéréssel kell alkalmazni, hogy indokolásában elegendő a helybenhagyás okait röviden ismertetni, hiszen az elsőfokú bíróság ítéletének indokai nem szorulnak kiegészítésre, illetőleg helyesbítésre.

A 606. §-hoz

A másodfokú bíróság reformatórius jogkörében lehetősége van az elsőfokú bíróság jogszabály helytelen alkalmazásából eredő hibái orvoslására, feltéve, hogy nem észlel az elsőfokú bíróság ítéletének teljes megalapozatlanságából, eljárásjogi szabálysértésből eredő hatályon kívül helyezésére vezető okot. Tekintettel a másodfokú bíróság törvény szerinti tágabb felülbírálati lehetőségére és kötelezettségére, helye van az elsőfokú bíróság ítélete megváltoztatásának abban az esetben is, ha a másodfokú bíróság az elsőfokú bíróság ítélete részbeni megalapozatlanságát kiküszöbölte. A vádlott beismerő nyilatkozatának elfogadásán alapuló elsőfokú bírósági ítélet bűnösség megállapítására, váddal egyező tényállásra, valamint a vádirati minősítéssel egyező minősítésre vonatkozó rendelkezései megváltoztatásának azonban csak akkor van helye, ha ezáltal a terhelt felmentésére vagy az eljárás megszüntetésére kerülhet sor. A törvény újításként a korlátozott fellebbezéssel és felülbírálattal összefüggésben is rögzít egy, az elsőfokú ítélet megváltoztatását szűkítő szabályt. Ennek megfelelően ha az elsőfokú bíróság ítélete elleni fellebbezés kizárólag az ítéletnek az egyszerűsített felülvizsgálati eljárás tárgyát képező rendelkezése, a szülői felügyeleti jog megszüntetése iránti indítványt, illetve a polgári jogi igényt érdemben elbíráló rendelkezése ellen irányul, a korlátozott felülbírálat keretében a másodfokú bíróság az elsőfokú bíróság ítéletének büntetés kiszabására, vagy intézkedés alkalmazására vonatkozó rendelkezését csak akkor változtathatja meg, ha a büntetés, illetve az intézkedés törvénysértő, eltúlzottan súlyos vagy eltúlzottan enyhe.

A 607. §-hoz

Az elsőfokú bíróság ítéletének hatályon kívül helyezéséről szóló rendelkezések a másodfokú bíróság kasszációs jogkörét szabályozzák. A kasszációra vezető okok felsorolásának alapja az, hogy a másodfokú bíróság ilyenkor olyan, a norma szerint felsorolt körülmény fennállását észleli, amelyre figyelemmel érdemi felülbírálatra nem kerülhet sor. Ezeknek a okoknak a vizsgálata minden esetben megelőzi az érdemi felülbírálatot, és a másodfokú bíróság hivatalból - függetlenül attól, hogy ki és milyen okból fellebbezett - köteles dönteni a hatályon kívül helyezésről.

A kasszációra vezető okok első csoportjaként a törvény taxatíve felsorolja azokat, amelyek fennállása esetén minden további vizsgálódás nélkül köteles a másodfokú bíróság a hatályon kívül helyezésről rendelkezni és - miután az eljárás folytatásának nem lehet helye - az eljárást megszüntetni. Ezek azok az esetek, amikor az elsőfokú bíróság büntethetőségi akadály, elsősorban büntethetőséget megszüntető ok fennállta mellett hozta meg ügydöntő határozatát. Amennyiben az érdemi felülbírálat akadálya az elsőfokú bíróság ítéletének egy részére vonatkozóan áll csak fenn, a hatályon kívül helyezésre is csak az ítélet adekvát részére vonatkozóan kerül sor. Nyilvánvalóan a vádlott halála esetén az elsőfokú ítélet teljes egészére kell a hatályon kívül helyező és eljárást megszüntető rendelkezést alkalmazni, míg ha az elbírálás több bűncselekményt érint, de csak egy vonatkozásában állapítható meg az elévülés, a hatályon kívül helyezés és az eljárás megszüntetés csak erre a bűncselekményre vonatkozóan, részlegesen kerül alkalmazásra. Megjegyzendő, hogy a vádlott büntethetőségének megszűnése esetére maga a törvény ad felmentést a határozat teljes megsemmisítése alól, azzal a szabállyal, hogy habár a büntetőjogi főkérdés tekintetében az ítélet hatályon kívül helyezése és az eljárás megszüntetése felől dönt, hatályában tartja az ítéletnek az elkobzásra, vagyonelkobzásra, az elektronikus adat végleges hozzáférhetetlenné tételére és a polgári jogi igény megállapítására vonatkozó rendelkezését feltéve, hogy ezekre nézve fellebbezés bejelentésére nem került sor.

A 608. §-hoz

A kasszációra vezető másik, ugyancsak taxatíve felsorolt okok köre, a hatályos eljárási rendszerben abszolút eljárási szabálysértéseknek nevezett okok csoportja. A felülbírálat körében a másodfokú bíróság ezek fennállását hivatalból köteles vizsgálni, ugyanis ezek az eljárási szabálysértések az elsőfokú bíróság eljárását és időnként döntését is befolyásoló olyan súlyos, a másodfokú eljárásban ki nem küszöbölhető szabálytalanságok, amelyek esetében - kivételek mellett - az elsőfokú ítélet hatályon kívül helyezéséről és az elsőfokú bíróság új eljárásra utasításáról kell dönteni. Az abszolút eljárási szabálysértésekről el kell különíteni a 609. §-ban szabályozott relatív eljárási szabálysértések csoportját, ugyanis ezek a másodfokú eljárásban - az abszolút eljárási szabálysértésekkel szemben - orvosolhatók, ezáltal pedig nincs akadálya az elsőfokú ítélet érdemi felülbírálatának.

Megtartja a törvény a hatályos eljárási törvény azon rendelkezéseit, melyek a megvalósult abszolút eljárási szabálysértés ellenére is lehetőséget adnak a hatályon kívül helyezés mellőzésére. Ilyen, a 608. § (1) bekezdés d) pontjában írt hatályon kívül helyezési ok alóli kivétel esetei, amelyek azt tükrözik, hogy a védő távollétében megtartott tárgyalás nem minden esetben eredményezi az ítélet hatályon kívül helyezését. Ha ugyanis az elsőfokú bíróság az ügyészi vádnak megfelelően, kötelező védői jelenlétet nem igénylő bűncselekmény miatt folytatta le a tárgyalást, azonban a másodfokú bíróság a cselekmény minősítését, a törvény által ötévi, vagy ennél súlyosabb szabadságvesztéssel fenyegetett bűncselekményre súlyosbítja, az ítélet hatályon kívül helyezésének nincs helye. Nem kerülhető el ugyanakkor a hatályon kívül helyezés, ha az ügyész eredetileg is olyan bűncselekmény miatt emelt vádat, amelyet a törvény ötévi vagy ennél súlyosabb szabadságvesztéssel fenyeget, vagy ha maga az elsőfokú bíróság állapította meg a vádtól eltérő súlyosabb minősítés lehetőségét, ennek ellenére azonban nem gondoskodott védő jelenlétéről a tárgyaláson. Ha pedig az elsőfokú bíróság - a védő jelenléte nélkül folytatott eljárásban - tévesen minősítette a cselekményt ötévi vagy ennél súlyosabb szabadságvesztéssel büntetendő bűncselekménynek, az ítélet hatályon kívül helyezésének nincs helye, a másodfokú bíróság az elsőfokú ítélet megváltoztatásával rendelkezik a cselekmény - törvényes előírásoknak megfelelő - minősítéséről. Miután maga a törvény teremt törvényi lehetőséget a 429. § (4) bekezdésében a szabályszerűen megidézett vádlott távollétében felmentő ítélet vagy eljárást megszüntető végzés meghozatalára, nyilvánvalóan nincs lehetőség a vádlott vagy védő távollétében hozott ilyen rendelkezés hatályon kívül helyezésére, hiszen eljárási szabálysértés nem valósul meg.

A 609. §-hoz

A törvény különrögzíti azokat az eljárásjogi szabálysértéseket is, melyek esetében vizsgálni kell, mennyiben érintette az eljárási szabályszegés a cselekmény érdemi elbírálását (relatív eljárási szabálysértések). Ezek a szabálysértések pedig csak abban az esetben eredményezik az elsőfokú ítélet felülbírálatra való alkalmatlanságát, ha azok lényeges hatással voltak az eljárás lefolytatására, illetve a bűnösség megállapítására, a bűncselekmény minősítésére, illetve a büntetés kiszabására vagy intézkedés alkalmazására és a másodfokú eljárásban nincs lehetőség az orvoslásukra. A törvény az ebbe a körbe tartozó szabálysértéseket - mint ahogy a jelenleg hatályos törvény − nem sorolja fel ki kimerítő jelleggel, hiszen gyakran az ügy összes körülményének vizsgálata alapján van lehetőség csak annak megállapítására, hogy az adott szabálysértés az ügy fő kérdése tekintetében lényeges kihatással volt-e. A relatív eljárási szabálysértések egyrészt a bizonyítás törvényességével kapcsolatban elkövetett szabálysértések, másrészt a törvényes joggyakorlás esetköreibe tartoznak, a hatályos törvényhez képest mégis konkrétabb a törvény megoldása azáltal, hogy bizonyos eseteket nevesít. Lényeges változtatás, hogy a hatályos törvény szerint abszolút hatályon kívül helyezési okként megjelölt, a tárgyalásról a nyilvánosság törvényes ok nélküli kizárása, valamint az indokolási kötelezettség megsértése a törvény rendszerében a relatív eljárási szabálysértés körében kerül értékelésre. Az okok példálózó jellegű felsorolásában - a törvény rendszerében új intézményként szabályozott esethez kapcsolódóan - megnevezésre kerül relatív eljárási szabálysértésként az, ha az elsőfokú bíróság a bűnösséget beismerő nyilatkozatot a törvény szigorú feltételei hiányában fogadta el. Célszerűségi és hátrányos helyzetet nem eredményező okból kifolyólag a felmentő ítéletet, illetőleg az ítélet felmentő rendelkezését nem kell hatályon kívül helyezni, ha az eljárási szabálysértés a vádlott vagy a védő törvényes jogainak gyakorlását korlátozta. Amennyiben a másodfokú bíróság azt észleli, hogy a relatív eljárási szabálysértés abban nyilvánul meg, hogy törvényi kötelezettség ellenére az elsőfokú bíróság a lefoglalt dolgokról, az elkobzásról, a vagyonelkobzásról, illetve az elektronikus adat végleges hozzáférhetetlenné tételéről nem rendelkezett, és a szükséges adatok bizonyítás felvétele keretében sem tisztázhatók, a másodfokú bíróság az elsőfokú bíróságot a külön eljárások körében írt szabályok szerinti eljárás lefolytatására utasítja.

A 610. §-hoz

Az elsőfokú bíróság határozatának hatályon kívül helyezésére nemcsak eljárásjogi szabálysértés vezethet, mérlegelést nem tűrő hatályon kívül helyezésére ad okot az elsőfokú ítélet teljes megalapozatlansága. A másodfokú bíróság a tényálláshoz kötöttség főszabálya alapján határozatát az elsőfokú bíróság tényállására alapítja, mely nem érvényesülhet az elsőfokú bíróság tényállásának megalapozatlansága esetén. A törvény különbséget tesz a teljes és a részbeni megalapozatlanságra vezető esetek között és következmények tekintetében is különbözőként szabályoz. Ha a megalapozatlanság részbeni a másodfokú bíróság a reformatórius jogkörében - tényállás kiegészítésével, helyesbítésével, illetőleg eltérő tényállás megállapításával − küszöböli ki a megalapozatlanságot és az elsőfokú bíróság ítéletét a helyesbített, kiegészített, illetve eltérően megállapított tényállás alapján bírálja felül. Ha azonban az elsőfokú ítélet teljes egészében megalapozatlan vagy a megalapozatlansági hiba a másodfokú eljárás által biztosított lehetőségekkel sem küszöbölhető ki, alkalmatlanná válik a tényállás a felülbírálatra, mely egyúttal a felülbírálati döntés alapját sem képezheti. Ebben a körben a törvény két, az elsőfokú bíróság elsődleges törvényi kötelezettségének megsértéséből eredő, olyan esetet szabályoz, mely mérlegelést nem tűrő gátját képezi az elsőfokú bíróság ítélete érdemi felülbírálatának. Ide tartozik az az eset, ha az elsőfokú bíróság nem állapított meg tényállást, hiszen az az elsőfokú bíróság elsődleges feladata és törvényi kötelezettsége. Ugyancsak orvosolhatatlan a megalapozatlanság, ha a tényállás teljes egészében felderítetlen, vagyis az elsőfokú bíróság bizonyítása az ügy érdemi elbírálása szempontjából lényeges körülményekre nem teljeskörűen terjed ki. Ez esetben ugyanis az elsőfokú bíróság nem derítette fel azokat a releváns tényeket, amelyek alapján a büntetőjogi felelősségről dönteni lehetne, a felülbíráló bíróságnak pedig nem lehet törvényi kötelessége a teljes bizonyítási tevékenység átvétele az elsőfokú bíróságtól.

Az ilyen fokú megalapozatlanság kiküszöbölésére csak az elsőfokú bírósági eljárás megismétlésével van lehetőség.

A 611. §-hoz

A másodfokú bíróságnak az elsőfokú ítéletet hatályon kívül helyező végzése nem ügydöntő határozat, indokolásának kötelező tartalmi eleme a hatályon kívül helyezés oka és a másodfokú bíróságnak a megismételt eljárásra vonatkozó iránymutatása. A törvény nem deklarálja a hatályon kívül helyező végzés iránymutatásának kötelező érvényét, az iránymutatás a gyakorlatban mégis valamelyest ezzel a jelleggel bír, hiszen a megismételt eljárásban előírás, hogy a bíróság az ügyet a hatályon kívül helyező határozat okainak és indokainak a figyelembevételével bírálja el.

A bíró kizárására vonatkozó szabály alapján a törvény a hatályon kívül helyezés folytán megismételt eljárásból a hatályon kívül helyező határozat, illetve a megalapozatlanság miatt hatályon kívül helyezett határozat meghozatalában részt vett bíró részvételét zárja ki. Ez azt jelenti, hogy a megalapozatlanságon kívüli okból történő hatályon kívül helyezést követő megismételt eljárásban az elsőfokú eljárásban korábban részt vett bíró eljárhat. A törvény - a hatályos Be.-hez hasonlóan további speciális kizárási ok lehetőségeként - a tárgyilagosság biztosításának célzatával feljogosítja a másodfokú bíróságot arra, hogy végzésével ezen esetekben is elrendelje az ügy más tanács, vagy − kivételesen, amennyiben a korábbi elsőfokú bíróságon nincs olyan másik tanács, mely tárgyalhatná az ügyet − másik bíróság által történő tárgyalását.

A 612. §-hoz

Az elsőfokú bíróság ítélete a vádlottat érintő büntetőjogi főkérdésen túl tartalmazhat az elkobzás, a vagyonelkobzás, az elektronikus adat végleges hozzáférhetetlenné tételének elrendelése folytán a vagyoni érdekelt tulajdonjogát érintő rendelkezést is. Erre tekintettel a vagyoni érdekelt számára a törvény fellebbezési jogot is biztosít az ítélet őt érintő rendelkezése ellen, de a másodfokú bíróság az ilyen rendelkezést hivatalból is köteles vizsgálni, ha az ítéletet más jogosult joghatályos fellebbezése alapján bírálja felül. Ha a másodfokú bíróság a felülbírálat eredményeként a sérelmezett rendelkezést nem változatja meg vagy megváltoztatja, de nem mellőzi, vagyis a megváltozatás nem a vagyoni érdekelt igényének irányába történik, a bíróságot tájékoztatási kötelezettség terheli a vagyoni érdekelt felé arról, hogy igényét egyéb törvényes úton érvényesítheti. A tájékoztatásadás az elsőfokú bíróságot, ha pedig az elsőfokú határozat rendelkezésének pótlásaként a másodfokú bíróság rendelkezett az elkobzás, a vagyonelkobzás, illetve az elektronikus adat végleges hozzáférhetetlenné tételének elrendeléséről, a másodfokú bíróságot terheli, ez utóbbi esetben a tájékoztatást a határozat rendelkező részében kell feltüntetni.

A törvény a Be. szerinti lehetőséget biztosítja a másodfokú bíróság részére a szülői felügyeleti jog megszüntetése tárgyában hozott döntés vonatkozásában. Amennyiben ugyanis az elsőfokú bíróság a szülői felügyeleti jog megszüntetése kérdésében döntést hozott, de annak elbírálása a másodfokú eljárásban a büntetőeljárás befejezését jelentékenyen késleltetné, illetve az érdemi elbírálást valamely más körülmény kizárja, a másodfokú bíróság − hasonlóan az elsőfokú bíróság döntési lehetőségéhez − jogosult arra, hogy a szülői felügyeleti jog megszüntetése iránti indítványt egyéb törvényes útra utasítsa. Tekintettel azonban az eljárás felülbírálati jellegére, a másodfokú bíróságnak az ebben a tárgyban hozott elsőfokú rendelkezést hatályon kívül kell helyeznie.

A 613. §-hoz

A bűnügyi költség viselésére vonatkozó általános szabályokat a törvény az elsőfokú bírósági eljárás szabályai között rendezi, ezért a másodfokú eljárásban csak az ettől eltérő rendelkezések rögzítése indokolt. A másodfokú bíróságnak ezért csak a fellebbezés elbírálása során keletkezett bűnügyi költségnek minősülő költségek megállapításáról és viseléséről kell rendelkeznie, utóbbiakról abban az esetben, ha az elsőfokú bíróság ítéletét helyben hagyja vagy megváltoztatja, valamint, ha a büntetőeljárást a határozat hatályon kívül helyezése mellett megszünteti. A másodfokú eljárásban felmerült bűnügyi költség megállapítására szorítkozhat csak a másodfokú bíróság, ha az elsőfokú bíróság ítéletét hatályon kívül helyezi és az elsőfokú bíróságot új eljárásra utasítja, ez esetben a megállapított költségek viseléséről a megismételt eljárást lefolytató elsőfokú bíróság hoz döntést. Ha a másodfokú bíróság érdemben dönt a bűnügyi költség viseléséről, arra az általános szabályok az irányadóak, vagyis a másodfokú eljárásban felmerült bűnügyi költséget az akár elsőfokon, akár másodfokon bűnösnek kimondott vádlottra kell terhelni, míg részfelmentés vagy a vádlott cselekményének enyhébb minősítése esetén, az ezzel összefüggésben felmerült bűnügyi költség viselésére a vádlott nem kötelezhető. Az eljárás felülbírálati jellegére tekintettel speciális szabály, hogy ha a másodfokú bíróság eljárásában a vádlott vagy a védője fellebbezése eredményre vezet és a fellebbezésnek megfelelően a másodfokú bíróság a vádlott cselekményét kedvezőbben minősíti, vagy büntetését jelentősen enyhíti, a másodfokú bíróság a bűnösnek kimondott vádlottat egészben vagy részben mentesítheti a másodfokú eljárásban felmerült költségek viselése alól.

A 614. §-hoz

A másodfokú és harmadfokú bíróság eljárása, valamint a másodfokú bíróság és a harmadfokú bíróság hatályon kívül helyező végzése elleni fellebbezés elbírálása iránti eljárás során − az eljárást befejező határozaton kívül − a bíróság egyéb kérdésekben is dönt határozati formában, pl. szakértő vagy tanúdíjat állapít meg, kényszerintézkedésről rendelkezik, rendbírságot szab ki. E határozatok ellen a törvény egységesen ehelyütt biztosít − a jelenleg hatályos eljárási törvényhez hasonlóan − fellebbezési jogot, amennyiben a végzés az elsőfokú eljárásban fellebbezéssel támadható lenne. A fellebbezések elbírálására az elsőfokú bíróság döntései ellen bejelentett fellebbezésre irányadó szabályokat kell, az elbírálási fórumra vonatkozó eltérő rendelkezéssel alkalmazni azzal, hogy a fellebbezések elbírálása során egységesen és kizárólagosan a tanácsülés az eljárási forma, vagyis nem kerülhet sor a terhelt meghallgatásra vagy bizonyítás felvételére, a fellebbezésről az ügyiratok alapján kell dönteni.

A Kúrai az Alaptörvény rendelkezései alapján a legfőbb bírói fórum, speciális közjogi helyzetű bíróság. Döntése végső fokon a legmagasabb szintű, melyben nem egy eljáró tanács álláspontja nyilvánul meg, hanem elvi éllel a legfőbb bírói fórum által rögzített és követendő jogértelmezés és iránymutatás. Minderre tekintettel a törvény fenntartja a hatályos eljárási törvény koncepcióját, és deklarálja, hogy a Kúria határozatai rendes jogorvoslattal nem támadhatók, ezért ha a fenti tárgyban a döntést a Kúria hozta, a döntés ellen nincs helye fellebbezésnek.

LXXXV. Fejezet

Fellebbezés a másodfokú bíróság határozata ellen

A 615. §-hoz

A törvény a kétfokú fellebbviteli rendszerben a másodfokú bírósági eljárás szabályai között rendezi a másodfokú ítélet elleni fellebbezés lehetőségét, meghatározva a fellebbezési jogosultság tartamát, egyúttal korlátait és a fellebbezésre jogosultak körét. Nem változtat a törvény a hatályos törvény koncepcióján, mely szerint a másodfellebbezés benyújtására rendes jogorvoslatként, de csak szűk körben van lehetőség, az újabb jogorvoslati fórumot pedig csak a másodfokú bíróság elsőfokú bírósággal ellentétes döntésének ténye nyitja meg. Az ellentétes döntés megítélésének egyértelműségét biztosítja a törvény azzal, hogy annak eseteit pontosan felsorolja. Jelentősen eltérnek ugyanakkor a hatályos szabályozástól a másodfellebbezés tartalmára és ehhez kapcsolódóan a harmadfokú bíróság felülbírálatának terjedelmére vonatkozó előírások. Az új büntetőeljárási törvény szabályozási elveiről szóló, a Kormány által elfogadott előterjesztés mutatott rá a harmadfokú bírósági eljárás tartalmi felülvizsgálatának szükségességére. A hatályos eljárási törvény rendszerében a másodfellebbezés lehetőségére a másodfokú bíróságnak az elsőfokú bíróságtól eltérő döntése alapján van lehetőség, az ezt követő felülbírálat - a másodfokú eljáráshoz hasonlóan - teljes körű, hiszen függetlenül attól, hogy ki élt a másodfellebbezés jogával, a revízió kiterjed a fellebbezéssel megtámadott másodfokú ítéletre, valamint az azt megelőző első- és másodfokú bírósági eljárásra. Ennek keretében a harmadfokú bíróság nem csak az elsőfokú, hanem a másodfokú bíróság eljárásának törvényességét is vizsgálja, kasszációs jogkörét pedig mindaz első-, mind a másodfokú eljárásban történt abszolút eljárási szabálysértés esetén köteles gyakorolni. Összességében ez azt jelenti, hogy a harmadfokú bíróság revíziós jogköre a másodfokú bíróságéhoz képest szélesebb körű. A törvény a jogorvoslati rendszer optimalizálása jegyében a korlátozott fellebbezés és felülbírálat rendszerének kiszélesítésével is, abból a megfontolásból indul ki, hogy a jogorvoslati rendszert valamilyen sérelem revíziója indukálja, ezért célszerű ezeket egymáshoz hangolni. Erre tekintettel a törvény rendelkezései alapján a harmadfokú eljárás koncentráltabbá válik, mind a fellebbezés tartalmára, mind az ehhez kapcsolódó felülbírálat terjedelmére vonatkozó szabályokban. A törvény abban az esetben biztosítja a harmadfokú eljárás lehetőségét, ha a másodfokú bíróság

- olyan vádlott bűnösségét állapította meg, vagy olyan vádlott kényszergyógykezelését rendelte el, akit az elsőfokú bíróság felmentett, vagy vele szemben az eljárást megszüntette,

- az elsőfokon elítélt vádlottat felmentette vagy vele szemben a büntetőeljárást megszüntette,

- a vádlott bűnösségét olyan bűncselekményben állapította meg, amelyről az elsőfokú bíróság nem rendelkezett.

Nem képezheti tehát fellebbezés tárgyát olyan, a másodfokú eljárásban meghozott döntés, amely a büntetőjogi főkérdést illetően azonos az elsőfokú bíróság ügydöntő határozatával. Kivételt képez ez alól az az eset, ha a másodfokú bíróság az elsőfokú bíróság vádlott felmentéséről szóló rendelkezésének helybenhagyása mellett a vádlott kényszergyógykezelését rendeli el, hiszen a két bíróság a büntető anyagi jog által szabályozott intézkedés alkalmazása tekintetében helyezkedett eltérő álláspontra. Ezzel szemben nem eltérő a döntés, ha az elsőfokú bíróság a vádlottat kóros elmeállapota miatt felmenti, és a kényszergyógykezelését rendeli el, ez utóbbi intézkedés alkalmazását pedig a másodfokú bíróság mellőzi, vagy ha a másodfokú bíróság a felmentés más jogcímét állapítja meg. Nem ad okot a törvény a másodfellebbezésre akkor sem, ha a cselekmény téves minősítése, vagy a joghátrány alkalmazása törvénysértő, vagy ha az eltérő döntés az egyszerűsített felülvizsgálat tárgyát képező kérdések tárgyát érinti. Ez utóbbi kör harmadfokú felülbírálat tárgyává akkor válhat, ha egyébként a harmadfokú eljárás, a törvény által megkövetelt feltételek mellett egyébként megnyílik.

A másodfellebbezésben tartalmát tekintve a törvény korlátokat állít fel. A másodfokú bíróság ítélete elleni fellebbezés ugyanis csak egyrészt magát a harmadfokú eljárást megnyitó eltérő rendelkezést sérelmezheti, másrészt - ennek egy részeként - önmagában, kizárólag a másodfokú bíróság azon rendelkezését, amelyet a másodfokú bíróságnak az elsőfokú bíróságtól eltérő döntése eredményezett. Ez utóbbi rendelkezés a jogkövetkezményre koncentrál abban az esetben, ha a vádlottat az elsőfokú bíróság felmenti, joghatályos fellebbezés alapján azonban a másodfokú bíróság - eltérő döntésével - a büntetőjogi felelősség megállapítása mellett alkalmaz szankciót és a sérelem kizárólag ez utóbbira vonatkozik. Ilyen esetben a bűnösséget megállapító rendelkezés és az ezzel összefüggésben kiszabott szankció, ha az elsőfokú felmentés ellen az ügyészség fellebbezett, másodfokon jelenik meg először és bár az ellentétes döntés megnyitja a harmadfokú eljárás rendszerét, maga az ügyész a szankció neme és mértéke vonatkozásában egyáltalán nem élhetne jogorvoslattal a törvény most tárgyalt rendelkezése nélkül. Mindezen túl előfordulhat az az eset is, hogy a vádlott és védője is elfogadja magát az ellentétes döntést, vagyis, hogy a büntetőjogi felelősség másodfokon megállapításra került az elsőfokú felmentő rendelkezéssel szemben, azonban kizárólag a kiszabott szankció neme vagy mértéke a nem elfogadható számukra. A törvény a korlátozott fellebbezés és az ehhez kapcsolódó korlátozott felülbírálathoz igazodás szükségszerűsége alapján rendelkezik úgy, hogy ha a másodfokú bíróság a korlátozott fellebbezés alapján bírálta felül az elsőfokú bíróság ítéletét, illetve - több bűncselekmény esetén - a fellebbezéssel nem érintett bűncselekmény vonatkozásában elvégzett felülbírálat eredményeként, eltérő jogi megítélés alapján jutott eltérő döntésre, a másodfellebbezésnek kizárólag a jogkövetkezményre koncentráltan van helye. Nyilvánvaló ugyanis, hogy ha az elsőfokú bíróság határozata elleni fellebbezés, olyan korlátozott másodfokú felülbírálatot von maga után, ahol az ítélet megalapozottságának vizsgálatára nem kerül sor, nem írható elő olyan további felülbírálati eljárás, mely tartalmát tekintve ugyanakkor azt kötelezővé teszi. A másodfokú bíróság ítéletének egyéb, a megnevezetteken túli rendelkezései illetve részei ellen fellebbezésnek nincs helye. A másodfellebbezés további tartalmi korlátja, hogy a fellebbezésben bizonyítást indítványozni, új tényt állítani vagy új bizonyítékra hivatkozni nem lehet, tekintettel arra, hogy a harmadfokú eljárásban bizonyításnak nincs helye.

A 616. §-hoz

A törvény taxatíve sorolja fel a másodfokú bíróság ügydöntő határozatával szemben jogorvoslati jogosultsággal rendelkező személyi kört. Ennek megfelelően a másodfokú bíróság ítéletével szemben a vádlott, az ügyészség, és akár a vádlott hozzájárulása nélkül is, a védő jogosult fellebbezésre a harmadfokú bírósághoz. Ugyancsak fellebbezésre jogosult a vádlott házastársa vagy élettársa a kényszergyógykezelés elrendelése ellen, a vádlott hozzájárulása nélkül is. Ez a kör az elsőfokú bíróság ítélete ellen jogorvoslattal élő személyek köréhez képest szűkebb, hiszen maga a fellebbezés bejelentésének lehetősége is korlátozott, mely a büntetőjogi főkérdésre, vagy ahhoz szorosan kapcsolódó rendelkezésre koncentrálhat csak. Nem rendelkezik külön a törvény a fellebbezés irányát illetően, tekintettel arra, hogy az elsőfokú eljárást érintő fellebbezés szabályait is alkalmazni kell, vagyis az ügyész a vádlott terhére és javára is jogosult a fellebbezést bejelenteni, a vádlott és védő csak a terhelt javára, és a fellebbezést írásban indokolni kell. A fellebbezés bejelentésnek időpontjára vonatkozó szabályozás a hatályos Be.-vel egyező, a jogorvoslat bejelentése, a jogorvoslat keretei között sérelmezhető határozatot meghozó bíróság előtt történik. A másodfokú bíróság határozata elleni fellebbezést a határozat kihirdetésén jelenlévő fellebbezésre jogosult szóban, a határozat kihirdetését követően jelentheti be, vagy a jogorvoslati nyilatkozat megtételére három munkanapi gondolkodási időt tarthat fenn. Amennyiben a fellebbezésre jogosult a másodfokú bíróság határozatának kihirdetésén nem volt jelen, úgy a kézbesítéstől számított nyolc napon belül élhet jogorvoslati jogával, ez esetben fellebbezését írásban kell a másodfokú bíróságnál előterjeszteni.

TIZENHATODIK RÉSZ

A HARMADFOKÚ BÍRÓSÁGI ELJÁRÁS

LXXXVI. Fejezet

A harmadfokú bírósági eljárás általános szabályai és a felülbírálat terjedelme

A 617. §-hoz

A rendes jogorvoslat második szintjeként a harmadfokú eljárás szabályait külön fejezet tartalmazza. A törvény általános szabályként rögzíti, hogy a harmadfokú bíróság eljárásában a másodfokú bírósági eljárásról szóló fejezet rendelkezéseit kell a harmadfokú eljárás eltérő rendelkezéseivel összhangban, értelemszerűen alkalmazni.

A 618. §-hoz

A törvény szabályozása alapján a felülbírálat terjedelme a hatályos szabályozástól eltérően jóval szűkebb, a jelenleg hatályos teljes körű felülbírálat helyett a harmadfokú eljárás megnyílására okot adó ellentétes döntést veszi alapul. A harmadfokú bíróság, erre tekintettel - a másodfokú fellebbezéshez igazodva - a másodfokú bíróság ítéletének a fellebbezéssel sérelmezett ellentétes döntését, ezen túlmenően azon rendelkezését, illetve részét bírálja felül, amelyet az elsőfokú bíróság ítéletének a sérelmezett ellentétes döntéssel összefüggő felülbírálata eredményezett. Indokolt ezzel együtt az elsőfokú illetőleg másodfokú eljárás lefolytatásának törvényességi szempontú vizsgálata is, ha a fellebbezésre figyelemmel a jogorvoslati eljárás megindult. A törvény a hatályos rendelkezésekből kiindulva rendelkezik akként, hogy a harmadfokú bíróság hivatalból dönt az egyszerűsített felülvizsgálat tárgyát képező kérdésekben, valamint a szülői felügyeleti jogra és a polgári jogi igényre vonatkozó rendelkezésekről is. Bár a felülbírálat a bejelentett fellebbezéshez igazodik, mégis ha az ítélet több cselekményről rendelkezik, a fellebbezés eredményességének a felülbírált ítéletben írt többi cselekménnyel együttesen is értékelésre kell kerülnie. Mindezekre tekintettel a törvény rögzíti, hogy a harmadfokú bíróság a fellebbezéssel nem érintett cselekmények viszonylatában is vizsgálja az abszolút hatályon kívül helyezésre vezető okokat, a tényállások megalapozottságának vizsgálata nélkül a bűnösség megállapítására vonatkozó rendelkezést, ha a terheltet fel kell menteni, illetve az eljárást meg kell szüntetni, ezen túlmenően a bűncselekmény minősítésére vonatkozó rendelkezést, továbbá a másodfokú bíróság ítéletének a büntetés kiszabására vagy intézkedés alkalmazására vonatkozó rendelkezését is.

Ebben a körben azonban a büntetés kiszabására vagy intézkedés alkalmazásra vonatkozó rendelkezés felülbírálatát indokolt korlátok közé szorítani, hiszen ha magát a szankciót a fellebbezésre jogosultak egyike sem sérelmezte, hanem a fellebbezés csak valamely azon túli rendelkezésre (pl. szülői felügyeleti jog megszüntetése) koncentrál, nem adhat alapot a harmadfokú bíróságnak arra, hogy az ítélet szankcióra vonatkozó rendelkezését ok nélkül változtassa meg, arra csak akkor kerülhet sor, ha a bűncselekmény minősítésére vonatkozó rendelkezést megváltoztatja, és akkor is csak abban az esetben, ha a szankció törvénysértő, vagy eltúlzottan enyhe vagy súlyos.

Nem képezheti ugyanakkor felülbírálat tárgyát az ítéletnek az a felmentő vagy eljárást megszüntető rendelkezése, amely ellen nem fellebbeztek.

A 619. §-hoz

A törvény rögzíti, hogy a harmadfokú bíróság a határozatát arra a tényállásra alapítja, amely alapján a másodfokú bíróság az ítéletét meghozta kivéve, ha a másodfokú bíróság ítélete a fellebbezéssel sérelmezett ellentétes döntés tekintetében megalapozatlan. A megalapozatlanság kiküszöbölésére a harmadfokú eljárásban is sor kerülhet, azonban jóval szűkebb körben, mint a másodfokú eljárásban, tekintettel arra, hogy a harmadfokú bírósági eljárásban bizonyítás felvételére nem kerülhet sor. Részleges megalapozatlanság esetén a harmadfokú bíróságnak módjában áll az elsőfokú, illetve a másodfokú bíróság által lefolytatott bizonyítást érintő ügyiratok alapján a helyes tényállás megállapítására vagy a helytelen ténybeli következtetés kiküszöbölésére.

LXXXVII. Fejezet

A fellebbezés elintézése

A 620. §-hoz

A törvény a hatályos rendelkezésekhez képest a harmadfokon eljáró bíróságnak a fellebbezés elintézésére, az eljárás, valamint a határozatok formáira vonatkozó szabályain érdemben nem változtat. A másodfellebbezés elbírálásának eljárási formája a harmadfokú bíróság eljárásában a tanácsülés, illetőleg a nyilvános ülés lehet, tárgyalás tartásának lehetősége, minthogy a harmadfokú bírósági eljárásban nincs helye bizonyításnak, kizárt. A harmadfokú bírósági eljárás jellegére tekintettel a törvénynek a védelem jogának érvényesülését biztosítását rendező előírása eltér a másodfokú eljárás szabályozásától. A harmadfokú, elsősorban jogkérdésekre koncentráló eljárásban ugyanis nélkülözhetetlen a megfelelő szintű jogban jártasság biztosítása, ezért a törvény előírja, a harmadfokú eljárásban a védő részvételi kötelezettségét. Ennek megfelelően, ha a vádlottnak az eljárás korábbi szakaszában nem volt védője, a tanács elnöke haladéktalanul intézkedik a védő kirendelése végett.

A 621. §-hoz

Tanácsülésre tartoznak - a korábbi bírósági eljárás szabályait alkalmazva − azok a döntések, amelyek alapjául szolgáló tények az ügyiratokból egyértelműen megállapíthatók, és a döntések nem az ügy érdemére vonatkoznak (áttétel, egyesítés, elkülönítés, felfüggesztés), vagy ha az ügyiratok alapján egyértelműen megállapítható, hogy a vádlottat fel kell menteni, vagy az ellene indított büntetőeljárást meg kell szüntetni. Tanácsülésen határoz a harmadfokú bíróság, ha a fellebbezést a megtámadott határozat megalapozatlansága miatt nem lehet elbírálni, illetőleg akkor is, ha az elsőfokú, illetve a másodfokú bíróság az ítéletét hatályon kívül helyezésre vezető eljárási szabálysértéssel hozta meg.

A tanácsülés kitűzésére és az érdekeltek erről és a fellebbezés kiegészítésére illetőleg a más által bejelentett fellebbezésre, indítványra, nyilatkozatra való észrevétel lehetőségére való tájékoztatásra vonatkozó szabályok a másodfokú eljárás szabályaira való visszautalásra tekintettel érvényesülnek, nyilvánvalóan abból az okból, hogy az érintettek akkor is kifejthessék álláspontjukat a megtámadott határozattal, illetve más érintett nyilatkozatával kapcsolatban, ha személyesen ez nem áll módjukban ennél az eljárási formánál. Ha a másodfokú ítélet ellen kizárólag a vádlott javára jelentettek be fellebbezést és a vádlott, a védőt, az ügyészség, illetőleg a fellebbezés bejelentője nyolc napos - igazolással sem kimenthető - határidőn belül nem kéri nyilvános ülés kitűzését, a harmadfokú bíróság az ügyet tanácsülésen intézheti el. A védelem jogának biztosítása végett a nyilvános ülésen való részvételt illetően eltérnek a harmadfokú eljárás szabályai a másodfokú bírósági eljárás szabályaitól, a harmadfokú nyilvános ülésen ugyanis az ügyész és a védő jelenléte kötelező.

A 622. §-hoz

A másodfokú bíróság, illetőleg az elsőfokú bíróság ítéletének hatályon kívül helyezése és új eljárásra utasítás esetén a harmadfokú bíróságnak a hatályon kívül helyező végzésben rendelkeznie kell a személyi szabadságot érintő bírói engedélyes kényszerintézkedésekről. Ez esetben ugyanis a harmadfokú bíróság határozata nem zárja le jogerősen a büntetőeljárást, holott a fent nevesített kényszerintézkedések záró dátuma, a harmadfokú eljárás befejezésével letelik.

A fellebbezés elintézése után a harmadfokú bíróság a határozatának kiadmányait az érintetteknek kézbesíti, így az ügyésznek, a fellebbezéssel érintett vádlottnak és védőjének, a sértettnek, és amennyiben a határozat ellen az említetteken kívül más is fellebbezést jelentett be, úgy jogorvoslati kérelmének elbírálásáról rendelkező határozatot e jogosultnak is meg kell küldeni. A határozatot azon személyeknek − fellebbezéssel nem érintett vádlottaknak, egyéb érdekelteknek − is kézbesíteni kell, akikre a határozat valamely rendelkezése annak ellenére közvetlen kihatással van, hogy ellene fellebbezést nem jelentettek be. A harmadfokú bíróság ezt követően az ügy iratait határozatának kiadmányával és a harmadfokú eljárásban készült jegyzőkönyvvel együtt visszaküldi a másodfokú bíróságnak, illetve - ha az ítélet hatályon kívül helyezésére került sor új eljárásra utasítás mellett − az új eljárás lefolytatására utasított bíróságnak.

LXXXVIII. Fejezet

A harmadfokú bíróság határozatai

A 623. §-hoz

A harmadfokú bíróság a másodfokú bírósággal egyezően négy fajta határozatot hozhat. Ha az ügyben érdemi felülbírálatra nem kerül sor a harmadfokú bíróság a fellebbezést elutasítja. Az érdemi felülbírálat eredményeként hozott határozatok − a másodfokú bíróságéhoz hasonlóan − vegyes rendszert, bizonyos kérdésekben reformatórius, másokban kasszációs jelleget tükröznek, ezáltal kerülhet sor az ítélet megváltoztatásra illetőleg hatályon kívül helyezésére. A harmadfokú bíróság döntésének formáját tekintve, ha az ítélet megváltoztatására kerül sor, a határozati forma ítélet, helybenhagyás, hatályon kívül helyezés és a fellebbezés elutasítása esetén végzés.

A 624. §-hoz

Miután a harmadfokú bíróság revíziós jogköre szűkebb, mint a másodfokú bíróságé, a törvény a másodfokú ítélet megváltoztatásának feltételrendszerét akként fogalmazza meg, hogy a másodfokú ítélet megváltozatásának abban az esetben van helye, ha a másodfokú bíróság jogszabályt helytelenül alkalmazott, és az ítéletét nem kell hatályon kívül helyezni, továbbá akkor is, ha a másodfokú bíróság ítéletének részbeni megalapozatlansága kiküszöbölésre került.

A 625. §-hoz

A harmadfokú bíróság kasszációs jogkörében a másodfokú, szükség esetén azzal együtt az elsőfokú ítélet hatályon kívül helyezéséről határoz. Ha a másodfokú bíróság eljárásával kapcsolatban merült fel az egyébként elsőfokú ítélet hatályon kívül helyezésével és eljárás megszüntetésével együtt járó ok, úgy a törvény rendelkezése szerint, a harmadfokú bíróság a másodfokú bíróság ítéletét hatályon kívül helyezi, és az eljárást megszünteti. Hatályon kívül helyezés és új eljárásra utasítás a harmadfokú bíróság döntése akkor, ha a másodfokú ítélet meghozatalára súlyos, a harmadfokú eljárásban nem orvosolható eljárási szabálysértéssel, vagy a súlyosítási tilalom megsértésével került sor. Ha az eljárási szabálysértést az elsőfokú bíróság követte el és azt a másodfokú bíróság nem észlelte, a teljes bírósági eljárás megismétlése szükséges, ha pedig a másodfokú bíróság ítélete ki nem küszöbölhetően megalapozatlan, a harmadfokú bíróság a másodfokú bíróság, illetőleg szükség szerint az elsőfokú bíróság ítéletét hatályon kívül helyezi, és a másodfokú bíróságot, illetőleg az elsőfokú bíróságot új eljárásra utasítja. A fellebbezéssel támadott ítélet felülbírálatának ugyanis nélkülözhetetlen feltétele a megalapozott tényállás, melyre a harmadfokú bíróság határozatát alapítja. Ha az ítélet a megalapozatlansága folytán felülbírálatra alkalmatlan, és bizonyítás felvételére lenne szükség, tekintettel arra, hogy a harmadfokú eljárásban bizonyításnak nincs helye, az ítélet hatályon kívül helyezése kötelező és a harmadfokú bíróság dönt kizárólag a másodfokú bíróság vagy szükség szerint az elsőfokú bíróság ítéletének hatályon kívül helyezéséről, és - ennek megfelelően - a másodfokú vagy az elsőfokú bíróság új eljárásra utasításáról.

TIZENHETEDIK RÉSZ

A MÁSODFOKÚ ÉS A HARMADFOKÚ BÍRÓSÁG HATÁLYON KÍVÜL HELYEZŐ VÉGZÉSE ELLENI FELLEBBEZÉS ELBÍRÁLÁSA

A 626. §-hoz

A jogalkalmazás széles körében megalapozott kritikaként fogalmazódott meg a fellebbviteli bíróságoknak az a gyakorlata, hogy gyakran, még olyan esetekben is hatályon kívül helyezik az elsőfokú ítéleteket, amikor a Be. rendelkezései alapján lehetőségük lenne, bizonyítás felvétele mellett az ügy érdemi elbírálásra. A hatályon kívül helyezés pedig a szakzsargon nyelvén nem más, mint az „ügy halála”, hiszen a megismételt eljárásra utasítással újra elsőfokon indul az ügy, méltatlanul és indokolatlanul megnyújtva a büntetőeljárás időtartamát. Az Országos Bírósági Hivatal, illetőleg a Kúria részérő megfogalmazódott igény alapján a hatályon kívül helyezések észszerű korlátok között tartását célzó intézményként a hatályos törvény a „jogorvoslat a törvényesség érdekében” megnevezésű rendkívüli perorvoslatot szabályozza, mely eljárás megindulása minden esetben a legfőbb ügyész mérlegelési jogkörébe tartozik és az esetek egy jelentős részében a Kúria határozata csak a törvénysértés megállapítására szorítkozhat.

Mindezek alapján a törvény új intézményként vezeti be, mint rendes jogorvoslatot a másod- és harmadfokú bíróságok hatályon kívül helyező végzése elleni fellebbezés lehetőségét. A törvény az új intézményt az áttekinthetőség célzatával egységes, a harmadfokú eljárás szabályaira visszautaló fejezetben szabályozza, és a hatályon kívül helyező végzés elleni fellebbezés elbírálása iránti eljárásra a harmadfokú bírósági eljárásra vonatkozó rendelkezések - fejezetben meghatározott eltérésekkel való − alkalmazását írja elő. Ennek oka, hogy a harmadfokú eljárásban a másodfokú eljáráshoz képest korlátozott revízió érvényesül, a hatályon kívül helyező határozat elleni fellebbezés elbírálása során a döntés tárgyát pedig kizárólag az képezi, hogy a hatályon kívül helyező végzés indokai - a rendelkezésre álló ügyiratok alapján - helytállóak-e.

A 627. §-hoz

A törvény a fellebbezés lehetőségét korlátlanul nem, csak az alsóbb fokú bíróság ügydöntő, érdemi határozatát hatályon kívül helyező fellebbviteli végzések esetében biztosítja, annak megelőzése érdekében, hogy az intézményesített, újabb jogorvoslati lehetőség ne válhasson a bírósági eljárás parttalanságára vezető eszközzé. További feltétele a hatályon kívül helyező végzés, fellebbezéssel való támadhatóságának az, hogy az ügydöntő határozat hatályon kívül helyezésére valamely abszolút vagy relatív eljárási szabálysértés okából, vagy teljes megalapozatlanság címén került sor. A relatív eljárási szabálysértések esetén az ügydöntő határozatot felülbíráló bíróság mérlegelésétől függ az, hogy megítélése szerint ezek olyan jelentős mértékben hatottak-e ki az ügydöntő, érdemi határozat meghozatalára, amelyek az eljárás megismétlését teszik szükségessé.

A törvény a fentieken túl lehetővé teszi a hatályon kívül helyező határozat felülbírálatát abból az okból is, ha maga a hatályon kívül helyező határozat meghozatalára abszolút hatályon kívül helyezésre vezető valamely eljárási szabálysértéssel került sor. Indokolt ugyanis annak megvizsgálása, hogy a hatályon kívül helyező bíróság maga nem követett-e el abszolút hatályon kívül helyezési okot képező olyan eljárási szabálysértést, amely - ügydöntő határozat meghozatala esetén - annak hatályon kívül helyezését eredményezné.

A törvény a fellebbezés előterjesztésére jogosultak körét, annak elbírálására hivatott bírósági fórumát és eljárási formáját is pontosan szabályozza. Ennek megfelelően a vádlott, az ügyészség, valamint a védő - a szakmaiság szempontjaira figyelemmel − a vádlott hozzájárulása nélkül is jogosult a fellebbezés előterjesztésére. A fellebbezésre jogosultságot ugyanakkor korlátozni indokolt azzal szemben, aki maga éppen azért fellebbezett az ügydöntő határozat ellen, hogy azt a felülbírálatot végző bíróság − az eljárás megismétlésére utasítás mellett − helyezze hatályon kívül, de csak abban az esetben, ha a hatályon kívül helyezésre a fellebbezésben hivatkozottal azonos okból került sor, hiszen értelmetlen ilyen esetben a fellebbezési jogot biztosítani a hatályon kívül helyező határozattal szemben.

A későbbi eljárásjogi anomáliák elkerülése érdekében a törvény az egy bűncselekménnyel érintett több vádlottas ügyre úgy rendelkezik, hogy bármely jogosult által bejelentett fellebbezés valamennyi vádlott tekintetében felfüggeszti a hatályon kívül helyező határozat végrehajthatóságát.

A 628. §-hoz

A törvény a törvényszék hatályon kívül helyező végzése elleni fellebbezés elbírálását az ítélőtábla, az ítélőtábla hatályon kívül helyező végzése elleni fellebbezés elbírálását a Kúria hatáskörébe utalja. A Kúria közjogi helyzetére tekintettel a törvény fenntartja a hatályos eljárási törvény koncepcióját, nevezetesen, hogy a Kúria határozatai rendes jogorvoslattal nem támadhatók, ezért a hatályon kívül helyező végzés ellen, ha azt a Kúria hozta, fellebbezéssel élni nem lehet, amelyet a törvény ehelyütt deklarál.

A hatályon kívül helyező végzés elleni fellebbezés újabb jogorvoslati fórum megindító jellegére tekintettel a törvény az előterjesztett fellebbezés visszavonhatóságát kizárja.

A 629. §-hoz

Az eljárás időszerűségének garanciájaként a törvény az ügy érkezésétől számított egy hónapon belüli kitűzési kötelezettséget ír elő a tanács elnöke számára. A fellebbezés elbírálásának bírósági eljárási formája tanácsülés, miután az eljárás jellegéből eredően az érintettek álláspontjának megismerése tanácsülés keretei között biztosíthatók. A fellebbezés eredményeként a fellebbezést elbíráló bíróság - jogorvoslattal nem támadható - nem ügydöntő végzéssel határoz. Az utaló szabály alapján, ha a fellebbezés a törvényben kizárt, nem jogosulttól származó, illetve elkésett, a fellebbezés elutasításának van helye.

Ezen túlmenően ebben az eljárási formában a megtámadott határozat helybenhagyása, avagy a hatályon kívül helyező bíróság eljárás folytatására vagy új eljárásra utasítása lehet a döntés.

A 630-631. §-hoz

Ha a hatályon kívül helyezés indokolt és törvényes volt, a hatályon kívül helyező végzés helybenhagyásának van helye. A hatályon kívül helyező bíróság eljárás folytatására utasítása a döntés, ha a fellebbezést elbíráló bíróság azt állapítja meg, hogy a hatályon kívül helyezés indokolatlan volt, avagy az az eljárási törvény rendelkezéseit sérti. Ha a törvénynek megfelelő határozat meghozatala éppen azért nem lehetséges, mert a hatályon kívül helyező végzést meghozó bíróság követte el a feltétlen eljárási szabálysértést, a fellebbezést elbíráló bíróság a hatályon kívül helyező határozat hatályon kívül helyezése mellett a másodfokú vagy a harmadfokú bíróságot új eljárásra utasítja.

A hatályon kívül helyező végzés indokolásának szükségszerű tartalmi eleme a hatályon kívül helyezés oka, ezért rögzíti a törvény a végzés kötelező tartalmi elemeként, és írja elő egyúttal azt is, hogy a végzésnek tartalmaznia kell a fellebbezést elbíráló bíróságnak a megismételt eljárásra vonatkozó iránymutatását.

A hatályon kívül helyező végzés elleni fellebbezés alapján indult eljárásban a hatályon kívül helyező végzés sorsáról való érdemi döntés minősül kvázi ügydöntő határozatnak, tényleges azonban e végzés - a törvény szabályozási rendszerében - ügydöntő határozatnak nem tekinthető. Miután a hatályon kívül helyező végzés elleni fellebbezés alapján indult eljárásra a harmadfokú eljárás szabályait - a megfelelő eltérésekkel - kell alkalmazni, ha a hatályon kívül helyező végzés elleni fellebbezés elbírálására jogosult bíróság, az eljárása során nem ilyen kvázi ügydöntőnek minősülő - az elsőfokú eljárásban fellebbezéssel támadható − végzést hoz, az ellene előterjesztett jogorvoslatra a másodfokú eljárás szabályai irányadók (ld. 602. §).

A törvény rendelkezése alapján a Kúria határozatai rendes jogorvoslattal nem támadhatók, ez alapján az előbb említett végzés kizárólag ítélőtábla által hozott végzés lehet, mely elleni fellebbezést a Kúria tanácsülésen bírálja el. Ebbe a körbe tartozik a bírói engedélyes kényszerintézkedésről szóló határozat, ugyanis, ha a hatályon kívül helyező végzés fellebbezése folytán a jogorvoslati eljárás megindul és a vádlott személyi szabadságot érintő kényszerintézkedés hatálya alatt áll, a kényszerintézkedés - a hatályon kívül helyező végzés rendelkezése szerint − a fellebbezést elbíráló bíróság határozatáig tart. Tehát ha a hatályon kívül helyező végzés elleni fellebbezés tárgyában a felülbíráló bíróság az érdeminek minősülő döntést meghozta, vagyis arról hozott döntést, hogy a hatályon kívül helyezésre indokoltan, vagy törvényesen került-e sor, a bírói engedélyes kényszerintézkedésről is határozatot kell hoznia.

Miután a törvény abból indul ki, hogy a hatályon kívül helyező végzés elleni fellebbezés miatt indult eljárással összefüggésben felmerült bűnügyi költség az állam szerveinek működése körében merült fel, úgy rendelkezik, hogy az ezen eljárással összefüggésben felmerült bűnügyi költséget az államnak kell viselnie.

TIZENNYOLCADIK RÉSZ

A MEGISMÉTELT ELJÁRÁS

A 632. §-hoz

A bírósági eljárás megismétlése szükséges, ha a rendes vagy rendkívüli jogorvoslati eljárás során a bírósági határozat hatályon kívül helyezése mellett az első vagy másodfokú bíróságot új eljárásra utasítják, továbbá az eljárás megismétlésére kerül sor abban az esetben is, ha az Alkotmánybíróság semmisíti meg a bírósági határozatot. A megismételt eljárás szabályozása nem helyezhető el az elsőfokú bírósági eljárás keretében, ezért a törvény − a hatályos törvénnyel egyezően − a megismételt eljárást önálló részben szabályozza, differenciáltan a szabályozást attól függően, hogy az eljárás megismétlése milyen bíróság határozata alapján, melyik bíróságon történik. Az eljárás sajátosságából adódóan a törvény − egyezően a hatályos rendelkezéssel - rögzíti, hogy a megismételt eljárásban az ügyet a hatályon kívül helyező határozat és az Alkotmánybíróság megsemmisítő határozata okainak és indokainak figyelembevételével kell elbírálni, tekintettel arra, hogy az iránymutatás célja a segítségnyújtás a korábbi eljárásban elkövetett hiba kiküszöböléséhez, és ahhoz, hogy a végleges érdemi döntés minden szempontból meggyőző legyen. A megismételt eljárásban hozott ítélet felülbírálata során a másodfokú, illetve a harmadfokú bíróságot változatlan tényállás mellett sem kötik a hatályon kívül helyező határozatban kifejtett okok és indokok.

A 633. §-hoz

Ha az eljárás megismétlése az elsőfokú bíróság kötelezettsége, az ügy az elsőfokú tárgyalási szakaszba kerül vissza. A megismételt eljárás - az eltérések értelemszerű alkalmazásával − az elsőfokú bíróság tárgyalás előkészítésére és az elsőfokú bírósági tárgyalásra vonatkozó szabályok alapján folyik, ugyanakkor kizárt előkészítő ülés megtartása. Ennek megfelelően a tárgyalás megkezdése után az egyesbíró vagy a tanács elnöke ismerteti a hatályon kívül helyező határozatnak, illetve az Alkotmánybíróság megsemmisítő határozatának, az elsőfokú bíróság, illetve a másodfokú bíróság hatályon kívül helyezett vagy megsemmisített határozatának a lényegét, valamint, ha másodfokon bizonyítást vettek fel, a másodfokú bírósági tárgyalás jegyzőkönyvének, valamint a vádiratnak a lényegét. A törvény eljárást gyorsító szándéka érvényesül azzal a szabályozással, hogy az ismertetés - mint az a törvény korábbi részeiben is szerepel - a lényegre koncentrál. Amennyiben az ügyész a vádat az elsőfokú bíróság határozatának hatályon kívül helyezése után módosította, így ennek lényegének ismertetése az ügyész feladata.

A vádlott vallomástételi joga, tartalmában a megismételt eljárásban sem tér el az általános szabályoktól, azonban ha a vádlott a vallomástételt megtagadja, az egyesbíró vagy a tanács elnöke a hatályon kívül helyezett vagy az Alkotmánybíróság által megsemmisített határozat alapjául szolgáló tárgyaláson tett vallomásának lényegét is ismertetheti vagy felolvashatja. Pergazdaságossági szempontokra figyelemmel a törvény a hatályos törvényi rendelkezésekhez hasonlóan ad lehetőséget arra, hogy a tanú kihallgatása, illetve a szakértő meghallgatása helyett elégséges a tanúnak a hatályon kívül helyezett vagy az Alkotmánybíróság által megsemmisített határozat alapjául szolgáló tárgyaláson tett vallomásáról, illetve a szakértőnek az ott előterjesztett szakvéleményéről készült jegyzőkönyv lényegének ismertetetése vagy felolvasása. Ennek lehetősége alól képez kivételt az, ha az elsőfokú bíróság ítéletének hatályon kívül helyezésére azért került sor, mert az ítélet megalapozatlanságát a másodfokú bírósági eljárásban nem lehetett kiküszöbölni, ez esetben a tanú és a szakértő idézése és közvetlen meghallgatása nem mellőzhető. Amennyiben a több bűncselekményt érintő ügyben csak egyes bűncselekmények vonatkozásában megalapozatlan az ítélet, akkor is, ha a folytatólagosság egységébe tartozó cselekmények egy részét érinti, a megismételt eljárásban tartott tárgyaláson nem szükséges az olyan tanúnak a kihallgatása, illetve az olyan szakértőnek a meghallgatása, akinek a vallomása, illetőleg a szakvéleménye nem az ítéleti tényállás megalapozatlan részére vonatkozik.

A 634. §-hoz

A törvény a megismételt eljárásban garanciaként biztosítja a hatályos rendelkezésekben súlyosítási tilalomként definiált, a vádlott hátrányosabb büntetőjogi helyzetét kizáró intézmény érvényesülését. Mindez azt jelenti, hogy ha a vádlott terhére nem jelentettek be fellebbezést, vagy ha az Alkotmánybíróság az ítéletet megsemmisítette, a megismételt eljárásban nem lehet a felmentett vádlott bűnösségét megállapítani, vagy a hatályon kívül helyezett, vagy megsemmisített ítéletben kiszabott büntetésnél hátrányosabb büntetést kiszabni, vagy büntetés helyett alkalmazott intézkedésnél hátrányosabb intézkedést alkalmazni. A hátrányosabb helyzetbe kerülés kizártsága alól a törvény, a hatályon kívül helyezés folytán megismételt eljárás esetében kivételeket szabályoz. Ilyen, ha a hatályon kívül helyezett határozatot nem törvényesen (kizárt bíró részvételével vagy egyébként szabálytalanul) megalakított, vagy hatáskörrel nem rendelkező bíróság hozta meg, továbbá, ha törvénysértő módon került sor az eljárás megszüntetésére, vagy ha a hatályon kívül helyezésre az elsőfokú ítélet teljes megalapozatlansága vezetett. Ez utóbbi esetben ugyanis a hatályon kívül helyezett határozat a büntetőjogi főkérdésekre kiható olyan megalapozatlansági hibában szenved, amelyet a fellebbezési eljárásban sem lehetett kiküszöbölni. Ugyancsak kivételt képez, ha a megismételt eljárásban felmerült új bizonyíték alapján a bíróság olyan új tényt állapít meg, amelynek folytán súlyosabb büntetést kell kiszabni, ennek azonban további feltétele, hogy az ügyészség ezt indítványozza. A megismételt eljárásban felmerült új bizonyítéknak azt kell tekinteni, amelyről a korábbi eljárásban a bíróságnak nem volt tudomása. További esetkörök, ha az ügyészség vádkiterjesztése folytán a vádlott bűnösségét más bűncselekményben is meg kell állapítani, végül, ha az elsőfokú bíróság ítéletének hatályon kívül helyezésére a felülvizsgálati eljárásban a terhelt terhére bejelentett felülvizsgálati indítvány folytán került sor. Ha a másodfokú bíróság fellebbezéssel nem érintett vádlott tekintetében helyezte hatályon kívül az elsőfokú bíróság ítéletét, a megismételt eljárás eredményeként a fent ismertetett esetekben sem válhat e vádlott helyzete hátrányosabbá, ezáltal van lehetőség az indokolatlan joghátrány okozásának elkerülésére.

A 635. §-hoz

A megismételt eljárásról szóló fejezet külön rendezi a megismételt eljárás szabályait, visszautalva a másod-, és harmadfokú bírósági eljárás szabályaira. A másodfokú bíróság eljárásának szabályai érvényesülnek abban az esetben, ha a harmadfokú bíróság vagy a Kúria a másodfokú bíróság határozatát hatályon kívül helyezi és a másodfokú bíróságot utasítja új eljárásra, vagy az Alkotmánybíróság a másodfokú bíróság határozatát megsemmisíti és a másodfokú bíróságnak az eljárást kell megismételni. A harmadfokú bírósági eljárás szabályai szerint kell a megismételt eljárást lefolytatni, ha a Kúria a harmadfokú bíróság határozatát hatályon kívül helyezi és a harmadfokú bíróságot utasítja új eljárásra, vagy ha az Alkotmánybíróság a harmadfokú bíróság határozatát megsemmisíti és a harmadfokú bíróságnak az eljárást kell megismételni.

A 636. §-hoz

Az Alkotmánybíróság a Kúria felülvizsgálati eljárásában és a törvényesség érdekében bejelentett jogorvoslat alapján hozott határozatát is megsemmisítheti, ebben az esetben az eljárás megismétlésének van helye, az alkalmazandó eljárási szabályokat a törvény rögzít.

TIZENKILENCEDIK RÉSZ

RENDKÍVÜLI JOGORVOSLATOK

A törvény célja az, hogy a rendkívüli jogorvoslati rendszer észszerű keretek közé szorításával megpróbálja megteremteni az egyensúlyt a jogrendszer stabilitását biztosító jogerő és az anyagi igazság, illetve a törvényesség érvényesülése között. A törvény ezért a rendkívüli jogorvoslatok Be. által megteremtett rendszeréhez képest jelentős változásokat nem vezet be. A törvényben új rendkívüli jogorvoslatként az egyes járulékos kérdések tekintetében fogyatékos határozatok orvoslását lehetővé tevő egyszerűsített felülvizsgálat jelenik meg, amelynek gyökerei a különleges eljárások között szabályozva a Be.-ben is megtalálhatók voltak.

A gyakorlatban meghonosodott jogintézmények alapvető jellemzőinek változatlanul hagyása ugyanakkor nem jelenti azt, hogy a rendkívüli jogorvoslatok körében - beleértve a felülvizsgálatot is - ne lenne helye észszerűsítésnek, és az áttört jogerő minél korábbi ismételt elérésére alkalmas részletszabályok megalkotásának. Ennek keretén belül a törvény a rendkívüli jogorvoslatra okot adó hibában szenvedő jogerős határozat minél hamarabbi megváltoztatását szorgalmazza és megkísérli elkerülni a hatályos szabályozásból következő egyes anomáliákat.

LXXXIX. Fejezet

A perújítás

A 637. §-hoz

A jogerős ügydöntő határozat valamely ténybeli okra visszavezethető hibájának orvoslását a törvény a döntően a Be.-vel megegyező alapokon nyugvó perújításon keresztül biztosítja. A törvény a jogalkalmazók által felvetett gyakorlati problémákra reagálva a perújítás taxatívan meghatározott okait a terhelt nem valódi néven történő elítélése körében változtatja meg, oly módon, hogy a korábbi elítéléshez fűződő perújítási okot a terhelt neve helyett a valódi személyazonossághoz köti. E körben a törvény lehetőséget biztosít a bíróság számára, hogy a valótlannak bizonyult személyi adatot tartalmazó határozatot − perújítás elrendelése nélkül − kijavítás útján helyesbítse.

A 638. §-hoz

Perújításnak kizárólag a törvényben felsorolt okok, és a részletesen szabályozott feltételek fennállása esetén van helye. A perújítás alapvetően ténykérdéseket érint, amelyből az is következik, hogy önmagában anyagi jogszabály megsértése, vagy helytelen értelmezése, valamint eljárási szabálysértés miatt - ha az alapügyben nem eredményezett megalapozatlan tényállást - nincs helye perújításnak. A törvény a perújítás korlátai között - a joggyakorlatnak megfelelően - újdonságként nevesíti, hogy a vád ejtése, vagyis a váddal egyedül rendelkezni jogosult ügyészség döntése alapján hozott és jogerőre emelkedett eljárás megszüntető végzés perújítás útján sem bírálható felül.

Perújításnak a terhelt javára - a halála után is - határidő nélkül, míg a terhére csak életében és az elévülési időn belül van helye.

A 639. §-hoz

A terhelt személyes védekezéséhez fűződő joga magában foglalja azt is, hogy a terheltnek joga van az ügyében döntő bíróság általi meghallgatáshoz. Ha az eljárást az ismeretlen helyen, vagy a külföldön tartózkodó terhelt távollétében folytatták, és fejezték be, értelemszerűen sérül a terhelt személyes védekezéséhez fűződő joga. Ezért a törvény a nemzetközi egyezményekben vállalt kötelezettséggel összhangban a terhelt távollétében meghozott jogerős ügydöntő határozat esetén biztosítja az ügy újratárgyalásához való jogot. A terheltet megillető jog gyakorlását azonban a jogbiztonság védelme érdekében célszerű észszerű keretek közé szorítani, ezért a törvény a perújítási indítvány előterjesztését az alapügyet befejező ügydöntő határozat jogerőre emelkedéséről történő terhelti tudomásszerzéstől számított egy hónapon belül teszi lehetővé.

A törvény az egyéb jogorvoslati nyilatkozatokhoz, illetve indítványokhoz hasonlóan a perújítási indítvánnyal kapcsolatban is magasabb követelményeket támaszt, amikor megköveteli az indítványozótól az eljárás alapjául szolgáló alapügynek, az indítvány okának, valamint a perújítás alapjául szolgáló tényeknek és bizonyítékoknak a megjelölését. Az ismeretlen helyen, vagy a külföldön tartózkodó terhelt távollétében befejezett alapügyre alapított perújítási indítvány esetében valószínűsíteni kell továbbá az ügydöntő határozatról történő terhelti tudomásszerzés időpontját, egyúttal meg kell jelölni a terhelt tényleges tartózkodási helyét, amely előfeltétele a perújítási eljárás érdemi lefolytatásának.

A 640. §-hoz

A perújítási indítvány a másodfokú bíróságnak a perújítás megengedhetősége tárgyában tartott tanácsüléséig vonható vissza. A törvény egységesen és a gyakorlatban is ellenőrizhető módon jeleníti meg a terhelt rendelkezési jogát a más jogosult által a javára benyújtott indítvány esetén.

A 641-642. §-hoz

A törvény a perújítás körében leginkább a perújítási nyomozás rendszerét alakította át. A kiindulópontot az jelentette, hogy perújítási nyomozást az ügyészség és a bíróság is elrendelhet.

Az ügyészség perújítási nyomozást akkor rendel el, ha a perújítás előfeltételeinek tisztázása és új bizonyítékok beszerzése szükséges. Ha az ügyészség a perújítási indítványt - akár perújítási nyomozás hiányában is - alaptalannak tartja, az ezt tartalmazó észrevételének továbbításával egyidejűleg lényegében a perújítási nyomozást, illetve a további perújítási nyomozást is szükségtelennek tartja. Tekintettel azonban arra, hogy a bíróság perújítási nyomozást kizárólag az ügyészség - perújítási indítványra tett - észrevételének beszerzése után rendelhet el, az eljárás tisztessége megköveteli, hogy a bíróság által elrendelt perújítási nyomozás felett ne olyan szervezet rendelkezzen érdemi befolyással, amelyik a perújítás megengedhetősége ellen foglalt állást. Mindezek mellett hatékonysági megfontolásból is célszerűbb, ha a nyomozás felett a nyomozás konkrét célját meghatározó szervezet, azaz bírósági elrendelésnél a bíróság gyakorol kontrollt. A törvény ezért az elrendelőhöz igazodva kettéválasztja a perújítási nyomozást és ügyészségi elrendelés esetén a nyomozás általános szabályainak alkalmazását írja elő, míg bírósági elrendelés esetén a perújítás szabályai között rögzíti a szükségképpeni eltéréseket az általános szabályokhoz képest.

A 643. §-hoz

A perújítás során változatlanul a perújítás megengedhetőségének kérdésében kell a bíróságnak először döntenie. A perújítási indítványt a másodfokú eljárás lefolytatására jogosult bíróság tanácsülésen bírálja el. A törvény az új bizonyítékra alapított indítványok elbírálása körében rögzíti, hogy a perújítás csak akkor rendelhető el, ha megalapozottan feltehető, hogy az a perújítási okok közt felsorolt tartalmú döntéshez vezet.

A 644. §-hoz

Ha a bíróság a perújítási indítványt alaposnak találja, a perújítást nem ügydöntő végzéssel rendeli el, és az ügyet a megismételt eljárás lefolytatása végett megküldi az alapügyben eljárt elsőfokú bíróságnak, vagy átteszi az eljárásra hatáskörrel és illetékességgel rendelkező bíróságnak. A törvény a terhelt személyes védekezéshez fűződő jogát elismerve és a pergazdaságosság igényének megfelelve a perújítással elrendelt megismételt eljárás lefolytatására - a főszabály alóli kivételként - az alapügyben másodfokon, vagy harmadfokon eljárt bíróságot jelöli ki abban az esetben, ha a CI-CII. Fejezet szerint befejezett alapügyben csak a másodfokú vagy harmadfokú bírósági eljárást folytatták le a terhelt távollétében.

A törvény a perújítás megengedhetőségének kérdésében döntő bíróság számára a perújítás elrendelése után a többszöri elítélés esete mellett lehetővé teszi, hogy a köztársasági elnök által gyakorolt eljárási kegyelem következményeit is maga orvosolja, tekintettel arra, hogy ezekben az esetekben általában a megismételt eljárás lefolytatása nélkül is meghozható a törvénynek megfelelő ügydöntő határozat.

A 645. §-hoz

A bíróság a perújítási indítványt elutasítja, ha alaptalannak találja. A bíróság perújítási indítványt elutasító végzése ellen az indítvány előterjesztője élhet jogorvoslattal, a fellebbezésben azonban új perújítási okra nem hivatkozhat.

A 646. §-hoz

A perújítás elrendelése esetén a megismételt eljárásban a bírósági eljárás általános szabályait kell alkalmazni a perújítás jellegéből adódó eltérésekkel, így a perújítás során előkészítő ülés nem tartható, a tárgyalásra szóló idézéssel együtt a perújítást elrendelő végzést is kézbesíteni kell, továbbá a bíróság a vádirat helyett a perújítással megtámadott ítéletet és a perújítást elrendelő végzés lényegét ismerteti. A perújítás lefolytatását a törvény célhoz kötötten, az indítvány keretei között engedi meg, és már a bizonyítás során kizárja a terhelt terhére történő bizonyítást, ha a perújítást a javára előterjesztett indítvány alapján rendelték el.

A 647. §-hoz

A perújítás lefolytatása alapján hozható döntésekre a törvény lényegében a Be. 415. § szabályait tartja fenn, ha a perújítás alapos, az alapügyben hozott ügydöntő határozatot vagy annak részét a bíróság hatályon kívül helyezi és új határozatot hoz, míg a perújítást elutasítja, ha a perújítás alaptalan volt, vagy az ismeretlen helyen, vagy a külföldön tartózkodó terhelt távollétében lefolytatott alapügyre tekintettel elrendelt perújítási eljárásban a terhelt ismételten elérhetetlenné vált.

XC. Fejezet

A felülvizsgálat

A 648-649. §-hoz

A törvény a jogerős ügydöntő határozat lényeges jogi hibáinak orvoslására fenntartja a felülvizsgálat intézményét, és a jogerő tiszteletben tartásának igényével a büntető anyagi jog szabályainak megsértése és eljárási szabálysértés miatt szűk körben, valamint az Alkotmánybíróság vagy nemzetközi szerződéssel létrehozott emberi jogi szerv határozata alapján biztosítja annak igénybevételét.

A törvény a büntető anyagi jog szabályainak megsértése körében akkor teszi lehetővé a felülvizsgálatot, ha a szabálysértés a büntetőjogi felelősség elbírálását, illetve a kiszabott büntetés vagy alkalmazott intézkedés törvényességét befolyásolta. Az eljárási szabálysértések esetén a törvény tételesen határozza meg azokat az okokat, amelyek fennállása a jogerős ügydöntő határozat érvényességét érintik.

Az Alkotmánybíróságról szóló 2011. évi CLI. törvény (a továbbiakban: Abtv.) kifejezetten szabályozza az alaptörvény-ellenes bírói döntés megsemmisítését (Abtv. 43. §-a), a 45. § (6) bekezdése pedig külön rendelkezik az alaptörvény-ellenes jogszabály alkalmazása alapján jogerősen befejezett büntetőeljárások felülvizsgálatának az elrendeléséről. Ez utóbbi rendelkezés a felülvizsgálat esetén a korábbi szabályozáshoz képest a mentesüléshez kapcsolódó korlátozást már nem tartalmaz. Az Abtv. alapján tehát a büntetőeljárások felülvizsgálata az Alkotmánybíróság külön, a felülvizsgálat elrendelését kimondó döntése alapján lehetséges. A bírói kezdeményezés vagy alkotmányjogi panasz alapján alaptörvény-ellenessé nyilvánított jogszabály az egyedi ügyben az Abtv. 45. § (2) bekezdése alapján nem alkalmazható. Mivel az Abtv. érintett rendelkezéseiből elmaradt a mentesüléshez kapcsolódó korlátozás a felülvizsgálat elrendelése esetén, a törvény nem tartja fenn a Be. 416. § (1) bekezdés e) és f) pontjában szereplő, ehhez kapcsolódó megkülönböztetést. Mindezek mellett a törvény az Abtv. 45. § (3) bekezdéséből is következően a jogbiztonságnak biztosít elsődlegességet azzal, hogy az Abtv. 45. § (6) bekezdésének megfelelően kizárólag akkor ad lehetőséget a jogerősen lezárt büntetőeljárások felülvizsgálatára, ha arról az Alkotmánybíróság külön is rendelkezett.

A 650. §-hoz

A törvény a Kúria közjogi helyzetére is tekintettel a felülvizsgálat lehetőségét kizárja, ha a jogerős ügydöntő határozatot jogegységi eljárásban, felülvizsgálat során, vagy a törvényesség érdekében bejelentett jogorvoslat alapján hozták meg. Célszerűségi okokból kizárt a felülvizsgálat, ha a törvénysértés egyszerűsített felülvizsgálati eljárásban orvosolható, valamint ha egyes eljárási szabálysértések a büntetőjogi főkérdések eldöntését lényegesen nem befolyásolták. Mivel a törvény a harmadfokú bíróság eljárását nem csak a büntetőjogi felelősséget érdemben érintő kérdésekben teszi lehetővé (pl. a hatályon kívül helyezés elleni jogorvoslat esetén), a törvény a harmadfokon hozott ügydöntő határozat elleni felülvizsgálatot zárja ki.

A felülvizsgálat jellegéből adódik, hogy a jogerős ügydöntő határozat által megállapított tényállás nem támadható, míg a polgári jogi igény és a szülői felügyeleti jog kérdésében hozott rendelkezés felülvizsgálata önmagában büntetőeljárást nem indokol. Az ügy észszerű időn belül történő elbírálása követelményének megsértése büntetőeljárási eszközökkel, különösen további, vagy megismételt büntetőeljárás útján nem orvosolható, ezért a törvény a nemzetközi emberi jogi szerv ilyen tartalmú határozata esetén is kizárja a felülvizsgálatot.

A 651-652. §-hoz

A törvény a felülvizsgálati indítvány előterjesztésére jogosultak körén a Be. 417. § (1) bekezdésében meghatározottakhoz képest jelentősen nem változtat, azonban nem tesz különbséget a fiatalkorú és a nagykorú terheltek törvényes képviselője között és a védő indítványa esetén a csak külön ellenőrizhető előzetes tiltás helyett a terhelt számára a felülvizsgálati indítvány utólagos visszavonását teszi lehetővé.

A törvény meghatározza a felülvizsgálati indítvány azon alapvető tartalmi követelményeit is, amelyek az elintézéshez nélkülözhetetlenek és a felülvizsgálat kivételességének biztosítása érdekében mind az indítványozó személyét, mind az indítvány tartalmát tekintve már a benyújtás vonatkozásában korlátokat állít. A törvény változatlanul csak a terhelt javára teszi lehetővé a felülvizsgálat határidő nélküli indítványozását, míg a terhelt terhére az esetleges törvénysértések alapos felmérésére elegendő hat hónapos határidőt tartja fenn.

A 653-661. §-hoz

A törvény a felülvizsgálati eljárás lefolytatására a harmadfokú bírósági eljárás szabályait rendeli alkalmazni, ugyanakkor eltérő szabályokat is megállapít, amelyek azonban lényegében nem térnek el a Be.-nek a joggyakorlat által sem kifogásolt rendelkezéseitől.

A törvény hangsúlyosabbá teszi a jogerős határozatban szereplő tényállás megváltoztathatatlanságát azzal, hogy a felülvizsgálati eljárásban a bizonyítékok ismételt egybevetését, eltérő értékelését, valamint a bizonyítás felvételét is megtiltja, továbbá előírja, hogy - az Alkotmánybíróság vagy a nemzetközi emberi jogi szerv határozatából következő felülvizsgálatot kivéve - a felülvizsgálati indítványt a megtámadott határozat meghozatala idején hatályos jogszabályok alapján kell elbírálni.

A törvény a felülvizsgálati indítvány elbírálása alapvető fórumának a tanácsülést tekinti és a Be.-vel ellentétben a terhelt terhére benyújtott felülvizsgálati indítvány esetén sem teszi kötelezővé a nyilvános ülés tartását, ha ezt a terhelt és a védelem nem igényli.

A 662-664. §-hoz

A törvény a felülvizsgálati eljárás során hozható határozatok körét tekintve is döntően fenntartja a Be. 426-429. § rendelkezéseit, a megtámadott határozat hatályban tartását ugyanakkor kifejezetten előírja, ha az alapügyben olyan eljárási szabálysértés történt, amely az ügy érdemi elbírálását nem befolyásolta.

A törvény az időszerűség érdekében a felülvizsgálati eljárás során is elsőbbséget biztosít a megtámadott határozat megváltoztatásának, így a határozat hatályon kívül helyezésére és az új eljárás elrendelésére csak kisegítő jelleggel, vagy a terhelt érdekeire figyelemmel kerülhet sor, de az eljárást ekkor sem szükséges az elsőfokú bírósági eljárástól kezdve megismételni, ha a törvénysértés a másod- vagy harmadfokú bírósági eljárásban is orvosolható.

A törvény ebben az esetben nyilvánvalóvá teszi, hogy a Kúria a bírósági szervezetben betöltött szerepéből adódóan az új eljárás lefolytatására vonatkozóan az alsóbb fokú bíróságok számára kötelező utasítást ad.

XCI. Fejezet

Eljárás alkotmányjogi panasz esetén

A 665. §-hoz

Az alkotmányjogi panasz benyújtásának és elintézésének eljárási szabályait az Abtv. tartalmazza, ennek megfelelően az Abtv. 53. § (2)-(3) bekezdése írja elő, hogy az alkotmányjogi panaszt az ügyben elsőfokon eljárt bíróságnál kell benyújtani, amelyet a bíróság továbbít az Alkotmánybíróság részére. A párhuzamos szabályozás elkerülése érdekében ezért a törvényben e rendkívüli jogorvoslatnak kizárólag a jogerős ügydöntő határozat végrehajtását vagy teljesítését érintő szabályai szerepelnek.

XCII. Fejezet

Jogorvoslat a törvényesség érdekében

A 666-669. §-hoz

A törvény a Be.-vel egyezően tartalmazza e rendkívüli jogorvoslat büntetőeljárási, illetve a büntetőeljárás jellegével összefüggő szabályait.

XCIII. Fejezet

Jogegységi eljárás

A 670. §-hoz

A jogegységi eljárás büntetőügyekben is alkalmazandó részletszabályait a bíróságok szervezetéről és igazgatásáról 2011. évi CLXI. törvény tartalmazza, ezért a törvény a Be.-vel egyezően e rendkívüli jogorvoslat során irányadó, a büntetőeljárás jellegével összefüggő különös rendelkezéseket rögzíti. Ilyen a Kúria előtt a jogegységi eljárással összefüggő tárgykörben párhuzamosan folyó, más rendkívüli jogorvoslati eljárás felfüggesztésének kötelezettsége, valamint a terhelt büntetőjogi felelősségét törvénysértően megállapító rendelkezés orvoslásának módja.

XCIV. Fejezet

Egyszerűsített felülvizsgálat

A törvény a korábbi különleges eljárások átstrukturálásával létrehozza - többek között - a jogorvoslati rendeltetésű egyszerűsített felülvizsgálati eljárásokat.

A 671. §-hoz

A létrejövő egyszerűsített felülvizsgálat alapja, hogy a bíróság az alapügyben meghozott jogerős ügydöntő határozata valamely felsorolt járulékos jellegű kérdésben hiányos vagy törvénysértő. Az egyszerűsített eljárásban nem kerülhet sor az anyagi jogerő áttörésére, csupán korrekció útján a másodlagos kérdések törvényességének biztosítására, az anyagi jogerő tiszteletben tartása mellett. A törvény az egyértelműség kedvéért tételesen felsorolja, hogy mely kérdések képezhetik az eljárás tárgyát.

1. Egyszerűsített felülvizsgálati eljárások körébe tartozik a szabadságvesztés végrehajtási fokozatának megállapítása, amelyre a Btk. 35. § (1) bekezdésében, 37. §-ában, illetve 110. §-ában foglalt rendelkezések alkalmazásával kerül sor. Nem változtatható meg viszont a Btk. 35. § (2) bekezdésben foglalt rendelkezés, mivel a büntetéskiszabási körülményekre alapított enyhébb vagy súlyosabb fokozat bírói mérlegelés eredménye, amely mérlegelési jogkör még akkor sem ütközhet a törvény kötelező rendelkezésébe, ha az megalapozatlannak tűnik.

2. A próbaidőre felfüggesztett szabadságvesztés végrehajtásának elrendelése abban az esetben történhet egyszerűsített felülvizsgálattal, ha az elrendelés alapja a Btk. 87. § b) pontja, hogy a próbaidő alatt elkövetett bűncselekmény miatt végrehajtandó szabadságvesztésre ítélt terhelt esetében az újabb bűncselekmény miatt eljáró bíróság elmulasztotta elrendelni a felfüggesztetett szabadságvesztés végrehajtását. Amennyiben felfüggesztetett szabadságvesztés végrehajtásának más jogcíme van, a döntés egyszerűsített felülvizsgálattal nem hozható meg. A Btk. 87. § a) pontja esetén felülvizsgálattal orvosolható a törvénysértés, míg a Btk. 87. § c) és d) pontja esetén a büntetés-végrehajtási bíró a rá irányadó szabályok szerint dönt.

3. A próbaidőre felfüggesztetett szabadságvesztés végrehajtása törvénysértő elrendelésének hatályon kívül helyezése egyszerűsített felülvizsgálattal orvosolható.

4. A feltételes szabadságra vonatkozó rendelkezés alapja, ha az alapügyben meghozott jogerős ügydöntő határozat a Btk. 38. §, 42. §, 43. § és 44. §-a kérdésében törvénysértően rendelkezett, leszámítva a tisztán mérlegelésen alapuló 38. § (3) bekezdését.

5. A feltételes szabadságra vonatkozó rendelkezés megszüntetése kérdésében a Btk. 40. § (1) bekezdését sértő jogerős ügydöntő határozati rendelkezés egyszerűsített felülvizsgálati eljárásban orvosolható, ugyanakkor nincs lehetőség a mérlegelésen alapuló Btk. 40. § (2) bekezdésére alapított döntés felülvizsgálatára vagy meghozatalára.

6. Az előzetes fogva tartás és a bűnügyi felügyelet beszámítása tárgyában a Btk. 92. § ellenére törvénysértő rendelkezés egyszerűsített felülvizsgálati eljárásban orvosolható kérdés.

7. A Btk. 47. § (4) bekezdés alapján a bíróság ítélete határozza meg, hogy az elítéltnek milyen közérdekű munkát kell végeznie. Az ítélet rendelkező részében a közérdekű munka természetét olyan általános módon kell meghatározni, amely biztosítja a büntetés végrehajthatóságát. Ha a bíróság a közérdekű munka tartamát meghatározza, de elmulasztja meghatározni a közérdekű munkaként végzendő munkát, a bíróság erről egyszerűsített felülvizsgálati eljárás keretében határoz.

8. Amennyiben a jogerős ügydöntő határozat rendelkezett arról, hogy eltiltja a terheltet a foglalkozás gyakorlásától, de nem határozza meg a foglalkozást, úgy azt egyszerűsített felülvizsgálati eljárásban is pótolhatja. A foglalkozástól eltiltás büntetést kimondó rendelkezés azonban nem pótolható egyszerűsített eljárásban.

9. A járművezetéstől eltiltás utólagos beszámítása a Btk. 56. § (2) bekezdésének törvénysértő alkalmazását hivatott egyszerűsített eljárásban orvosolni.

10. Ha a bíróság a jogerős ügydöntő határozatban a kitiltás kimondása ellenére nem vagy nem a törvénynek megfelelően határozta meg, hogy az ország mely részéből tiltja ki az elítéltet, azt utóbb egyszerűsített eljárásban is megteheti.

11. Amennyiben a bíróság a jogerős ügydöntő határozatban a sportrendezvények látogatásától való eltiltás ellenére nem vagy nem a törvénynek megfelelően határozta meg az érintett sportlétesítményt vagy sportszövetséget, arról egyszerűsített eljárásban határozhat.

12. Ha a bíróság az alapügyben hozott jogerős határozatában nem vagy nem a törvénynek megfelelően rendelkezett az elkobzásról, a vagyonelkobzásról, az elektronikus adat végleges hozzáférhetetlenné tételéről, a lefoglalt dologról vagy a zár alá vétel feloldásáról, e kérdésekről egyszerűsített felülvizsgálati eljárásban rendelkezhet. Nem képezi az egyszerűsített felülvizsgálati eljárás tárgyát, ha e kérdésekről a vagyon vagy dolog elvonásra, adat hozzáférhetetlenné tételére irányuló külön eljárásban kell rendelkezni.

13. Ha az alapügyben hozott jogerős ügydöntő határozat a törvény kötelező rendelkezése ellenére nem rendelkezik a próbára bocsátás megszüntetéséről, úgy erről a bíróság egyszerűsített eljárásban határoz. Ennek anyagi jogi alapja a Btk. 66. § (1) bekezdés a) és b) pontja. A Btk. 66. § (1) bekezdés c) pontja alapján, ha próbára bocsátás megszüntetésének oka a párfogó felügyelet magatartási szabályainak súlyos megszegése, az eljárás nem egyszerűsített felülvizsgálatra, hanem különleges eljárásra tartozik.

14. Ha az alapügyben eljáró bíróság a pártfogó felügyelet kötelező elrendelésére vonatkozó Btk. 69. § (2) bekezdés b) pont II. fordulatában meghatározott rendelkezést megsérti - ha a szabadságvesztés végrehajtását próbaidőre felfüggesztették és az elítélt visszaeső, de a pártfogó felügyelet elrendelése nem történik meg -, erről egyszerűsített eljárásban határozhat.

15. A bíróság a bűnügyi költségre vonatkozó törvénysértő rendelkezés esetén egyszerűsített felülvizsgálati eljárásban korrigálhatja vagy pótolhatja döntését.

16. A jogalkalmazói gyakorlat szerint a többszörös visszaesés megállapításának feltétele, hogy a korábbi ítélet rendelkező részében a visszaesői minőséget feltüntették, ennek hiányában az újabb bűncselekmény vonatkozásában a többszörös visszaesés nem állapítható meg. Ha e korábbi ítélet törvénysértő módon nem- vagy hibásan tartalmaz rendelkezést a visszaesői minőségről, de a határozat rendelkezései egyébként nem törvénysértők, úgy a hiba csak a jogorvoslat a törvényesség érdekében intézményével orvosolható. A törvény ezért megteremti az ilyen hibák egyszerűsített felülvizsgálat keretében való orvoslásának lehetőségét.

17. A javítóintézetből való ideiglenes elbocsátás megszüntetése akkor képezheti egyszerűsített felülvizsgálati eljárás tárgyát, ha annak alapja a Btk. 121. § (3) bekezdése, tehát ha a fiatalkorút az ideiglenes elbocsátás alatt - a 122. §-ban meghatározott esetet kivéve - szabadságvesztésre ítélik, vagy vele szemben javítóintézeti nevelést rendelnek el, de az újabb bűncselekmény miatt eljáró bíróság nem rendelkezett az ideiglenes elbocsátás megszüntetéséről.

18. A törvény a polgári jogi igénnyel okozati összefüggésben felmerült azon költség kérdésében is előirányozza az egyszerűsített felülvizsgálatot, amely nem bűnügyi költség, hiszen ezen költségek megállapítása és viselésre kötelezése tekintetében is előfordulhat olyan hiányosság vagy törvénysértés, amelyet büntetőeljárásban szükséges orvosolni, különös tekintettel arra, hogy az ilyen költségekre a polgári perrendtartás szabályait kell alkalmazni. A törvény továbbá lehetővé teszi, hogy a magánfél a polgári jogi igényét visszavonja, ha azt egyéb törvényes úton kívánja érvényesíteni, amelynek kétféle eredménye lehet. Ha a magánfél két hónapon belül igazolja, hogy a polgári jogi igényét egyéb törvényes úton érvényesítette, akkor az addig felmerült költségei megtérítését az egyéb eljárásban igényelheti. Ha azonban ez az igazolás elmarad, akkor a keresettől elállásra meghatározott következményeket kell alkalmazni, így a büntetőeljárásban kell dönteni a költségekről, amely döntési szükség az ügydöntő határozat jogerőre emelkedését követő időre is eshet.

A 672. §-hoz

Az egyszerűsített felülvizsgálati eljárás során főszabály szerint az alapügyben elsőfokon eljárt bíróság jár el. Pergazdaságossági célú kivétel ez alól, ha a jogerős ügydöntő határozatot meghozó bíróság rövid idővel a jogerőre emelkedés után észleli, hogy határozata valamely egyszerűsített felülvizsgálati tárgykörben korrekcióra szorul, ez esetben az ügydöntő határozatot hozó bíróság is eljárhat.

Mivel az egyszerűsített felülvizsgálat során fő kérdésekben nem születik döntés, és bírói mérlegelés csak rendkívül szűk körben lehetséges, ezért a tanács elnöke is eljárhat mindazon ügyben, ahol a jogerős ügydöntő határozatot tanácsban eljáró bíróság hozta.

Az egyszerűsített felülvizsgálati eljárás hivatalból vagy indítványra indul. Mivel a hivatalbóli eljárás lehetősége adott, a bíróság az indítvány visszavonása esetén sem köteles az eljárást megszüntetni. A törvény a felülvizsgálatnál is szereplő korlátot szab a terhelt vagy az egyéb érdekelt hátrányára az indítványtételnek vagy az eljárás hivatalbóli megindításának. Ilyen esetekben egyszerűsített felülvizsgálati eljárásra indítvány az ügydöntő határozat jogerőre emelkedését követő hat hónapon belül terjeszthető elő, és csak ezen a határidőn belül van a bíróságnak lehetősége az eljárás hivatalból való megindítására. Az eljárás lefolytatására hat hónapos időtartam áll a bíróság rendelkezésére, ezt követően nem hozható a terheltre hátrányos döntés.

Kivételt képez a korlátozás alól, ha a terheltre vagy az egyéb érdekeltre hátrányos döntés elmaradása a jogellenes állapot fenntartását jelentené vagy az a közbiztonság veszélyével járna. Nem érvényesül a korlátozás akkor sem, ha a lefoglalt vagy zár alá vett dologról vagy vagyontárgyról kell rendelkezni. Ezen kivételes esetekben az elkobzás, a vagyonelkobzás vagy az elektronikus adat végleges hozzáférhetetlenné tétele érdekében is lefolytatható az eljárás, illetve a lefoglalt vagy zár alá vett vagyontárgy elvonására mindaddig sor kerülhet, amíg annak törvényi feltételei fennállnak.

A 673. §-hoz

A törvény főszabállyá teszi a bírósági titkár által is lefolytatható írásbeli eljárást. A törvény garanciális okokból kizárja ugyanakkor a bírósági titkár eljárását azon esetekben, amikor a terhelt nyilvános ülésen vagy tárgyaláson történő meghallgatása szükséges, tehát csak bíró járhat el, ha feltételes szabadságra vonatkozó rendelkezés utólagos módosítása, a pártfogó felügyelettel összefüggésben magatartási szabályok meghatározása, a próbaidőre felfüggesztett szabadságvesztés végrehajtásának elrendelése, vagy a próbára bocsátás megszüntetése szükséges.

Az eljárás egyszerűsítéséből adódóan nem kerülhet sor az eljárás felfüggesztésére; vagy tárgyalás tartása esetén - mivel a bíróság nem a bűnösségről dönt - előkészítő ülés tartására.

A törvény rögzíti a nyilvános ülés vagy tárgyalás általánostól eltérő eljárásrendjét. A nyilvános ülés vagy a tárgyalás megnyitása után a tanács elnöke ismerteti az eljárás alapjául szolgáló körülményeket, vagy az indítványozó ismerteti indítványa lényegét és az azt alátámasztó bizonyítékokat.

A 674. §-hoz

Ha az alapügybeni rendelkezést pótolni vagy korrigálni szükséges, a bíróság erről a törvénynek megfelelő határozatot hoz. A bíróság ahhoz, hogy a törvénynek megfelelő döntése és az ezzel ellentétes törvénysértő döntés ne álljon ellentétben, szükség esetén az alapügyben meghozott határozat törvénysértő rendelkezését hatályon kívül helyezi.

Ha az alapügy rendelkezése törvényes és az indítvány megalapozatlan, azt a bíróság elutasítja.

A bíróság az előírt határidőt sértő vagy a törvényben kizárt indítványt indokolás nélkül elutasítja, ilyenkor az eljárás hivatalbóli megindításának feltételei sem állhatnak fenn. Ha nem jogosult terjeszti elő az indítványt, a bíróságnak azt csak akkor kell indokolás nélkül elutasítania, ha az eljárás hivatalból való lefolytatásának feltételei nem állnak fenn.

A bíróság egyszerűsített felülvizsgálati eljárásban meghozott végzését fellebbezéssel az támadhatja, aki az eljárás megindítására indítványtételi joggal rendelkezik, továbbá akit a határozat jogaiban vagy kötelezettségeiben érintett.

Ha az eljárás megindítására jogellenesen került sor, a másodfokú bíróság az elsőfokú határozatot hatályon kívül helyezi, és az indítványt elutasítja. Egyszerűsített felülvizsgálati eljárásban harmadfokú bírósági eljárásnak az eljárás tárgyából eredően nem lehet helye.

A 675. §-hoz

Ha az egyszerűsített felülvizsgálat eredménye alapján megállapítható, hogy az eljárásra a jogerős ügydöntő határozat törvénysértő rendelkezése adott alapot, a bűnügyi költséget az állam viseli. Ha az eljárásban az indítványt elutasítják, a bűnügyi költséget az indítványozó, az ügyészség esetén pedig az állam viseli.

HUSZADIK RÉSZ

KÜLÖN ELJÁRÁSOK

XCV. Fejezet

A fiatalkorú elleni büntetőeljárás

A 676. §-hoz

A fiatalkorúak büntető igazságszolgáltatási rendszerének kialakítását jelentős mértékben meghatározzák a nemzetközi dokumentumokban lefektetett alapelvek és ajánlások, amelyek arra szorítják a részes tagállamokat, köztük Magyarországot is, hogy a felnőtt korú elkövetőkéhez képest „más elbánást” lehetővé tevő különleges törvényeket és eljárásokat fogadjanak el. A nemzetközi dokumentumokban lefektetett elvárásoknak a fiatalkorúakra vonatkozó önálló kódex megalkotásával, illetve a fiatalkorúakra vonatkozó szabályoknak az egységes büntetőjogi szabályozás elkülönülő részeként történő szerepeltetésével egyaránt meg lehet felelni. A büntetőjogi tárgyú kódexek közelmúltbeli elfogadásával a jogalkotó új alapokra helyezte a büntető anyagi jogot és a büntetés-végrehajtási jogot, amely sorba szervesen illeszkedik a büntető eljárásjog törvény szerinti megújítása. A jogtörténeti hagyományaink és az egységes büntetőjogi koncepció kialakításának igénye a büntetőeljárás egységes szabályozását, és ezen belül a fiatalkorú elleni büntetőeljárás, mint külön eljárás fenntartását indokolják. A törvény szabályozási elveiből következően a fiatalkorú elleni büntetőeljárásban a törvény rendelkezéseit abban az esetben kell alkalmazni, ha a XCV. Fejezetből nem következik eltérő szabály.

A 677. §-hoz

A törvény a fiatalkorú elleni büntetőeljárás speciális céljaként a fiatalkorú nevelésének, valamint testi, értelmi, erkölcsi és érzelmi fejlődésének elősegítését jelöli meg, ezáltal biztosítva a fiatalkorú társadalmi beilleszkedését, és azt, hogy a fiatalkorú ne kövessen el újabb bűncselekményt.

A 678. §-hoz

A fiatalkorú elleni büntetőeljárás hatálya a fiatalkorú büntető anyagi jogi fogalmához igazodik. A külön eljárás alkalmazhatósága tekintetében segíti a jogalkalmazót a bírói joggyakorlat által kimunkált értelmező jellegű szabályok szerepeltetése, amelyek arra az esetre adnak iránymutatást, ha a fiatalkorú mellett felnőtt korú elkövető is szerepel az eljárásban, vagy ha a fiatalkorú ellen több bűncselekmény miatt folyik az eljárás, és ezek között olyan cselekmény is szerepel, amelyet a tizennegyedik életévének betöltése előtt és a tizennegyedik életévének betöltése után, vagy a tizennyolcadik életévének betöltése előtt és tizennyolcadik életévének betöltése után követett el.

A fiatalkorú elleni büntetőeljárásnak kizárólag közvádra van helye, a magánvádra üldözendő bűncselekmények esetében az eljárást a közvádas eljárás szabályai szerint kell lefolytatni.

A 679. §-hoz

A nevelési cél és a fiatalkorú védelmének gyakorlati megvalósítása elképzelhetetlen a gyermekvédelmi jelzőrendszer hatékony működtetése nélkül, ezért a törvény a bűnelkövetésük folytán, vagy más okból veszélyeztetetté váló fiatalkorúakat érintően a bíróság, az ügyészség és a nyomozó hatóság számára a gyermekek védelméről és a gyámügyi igazgatásról szóló 1997. évi XXXI. törvénnyel összhangban jelzési kötelezettséget, illetve szükség esetén hatósági eljárás kezdeményezésének kötelezettségét írja elő. A hazai jogalkalmazás számára is kötelező nemzetközi dokumentumok, valamint a nemzetközi szerződésekkel létrehozott bíróságok joggyakorlata alapján a fiatalkorúval szemben alkalmazni kell az életkoruknál fogva különös bánásmódot igénylő személyekre vonatkozó egyes szabályokat, melyeket a törvény a XIV. Fejezetben részletez.

A fiatalkorú védelme során biztosítani kell annak lehetőségét is, hogy a törvényes képviselő az eljárás során támogatást, segítséget és képviselet jellegű segítést nyújthasson. A fiatalkorú „segítőjeként” fellépő törvényes képviselő jogosítványai a törvény újításaként kiteljesednek és általánossá válnak, egyúttal beolvadnak a törvényes képviselőre vonatkozó általános szabályokba. A törvény az előzőek szerint a büntetőjogi cselekvőképesség általános szabályai között rendelkezik az ügygondnokról, aki a fiatalkorú érdekében addig jár el, ameddig a gyámhatóság által kirendelt eseti gyám nem veszi át a törvényes képviseletét. Az ügygondnok fellépése miatt bekövetkező változás legfontosabb következménye az lehet, hogy a fiatalkorú számára a vele szemben folytatott eljárás első percétől kezdve biztosítható a törvényes képviselővel gyakorlatilag azonos jogállású ügygondnok közreműködése.

A 680. §-hoz

A törvény a szakszerűség biztosítása, valamint a sajátos nevelési és gyermekvédelmi szempontok érvényesülése érdekében az eljáró bíróság összetételére speciális szabályokat állapít meg. A külön eljárást az Országos Bírósági Hivatal elnöke által kijelölt hivatásos bíró, mint fiatalkorúak bírája, illetve az ülnökrendszer kivételes továbbéléseként speciális összetételű tanács, mint a fiatalkorú ügyében eljáró bírói tanács folytathatja le. Az ülnökök személyi összetételét érintő változás, hogy a pedagógusokon kívül a tanácsban kizárólag pszichológusok és a család-, gyermek- és ifjúságvédelmi szolgáltatás keretében az ellátottak gyógyítását, ápolását, foglalkoztatását, fejlesztését, ellátását, nevelését, gondozását vagy szociális segítését, a gyermek sorsának rendezését közvetlenül szolgáló, egyetemi vagy főiskolai végzettséghez kötött munkakörben dolgozó vagy korábban ilyen munkakörben foglalkoztatott személy vehet részt. Ez utóbbi szabály azt a célt szolgálja, hogy a tanácsban a fiatalkorúak speciális igényeit ismerő, és a gyermekvédelem területén tapasztalatot szerzett szakemberek vegyenek részt.

A 681. §-hoz

A fiatalkorú elleni büntetőeljárásban az ügyész feladatait a felettes ügyészség által kijelölt fiatalkorúak ügyésze látja el. A magánvádra üldözendő bűncselekmények esetében kizárólag a fiatalkorúak ügyésze láthatja el a vád képviseletét.

A 682. §-hoz

A fiatalkorú védelemhez való joga a gyakorlatban akkor érvényesülhet, ha a formálisan biztosított védelmen túl a védőnek a vádemelés előtt is kötelezően jelen kell lennie azon a fiatalkorú részvételével megtartott eljárási cselekményen, mely közvetlenül szolgálja a bizonyítást. Az előző körbe nem tartozó eljárási cselekményről az eljáró ügyészség vagy nyomozó hatóság utólag köteles tájékoztatni a védőt, ha azon a védő nem volt jelen. A törvény a kötelező védői jelenlét, illetve utólagos tájékoztatás előírásával azt kívánja elérni, hogy a fiatalkorú védője már a nyomozási szakban aktív és naprakész résztvevője legyen az eljárásnak.

A 683-685. §-hoz

A fiatalkorú elleni büntetőeljárásban alkalmazott speciális bizonyítási eszközök egy közös célt, a fiatalkorú sajátos szükségleteinek, környezetének, személyiségének megismerése szempontjából lényeges körülmények feltárását és végső soron az elkövetett bűncselekmény miatt alkalmazott büntetőjogi szankció minél hatékonyabb egyéniesítését szolgálják. A törvény a „fiatalkorú egyéni értékelésének” átfogó rendszerét teremti meg, amelybe olyan korábbról ismert és újraértelmezett bizonyítási eszközök tartoznak bele, mint a környezettanulmány, a pártfogó felügyelői és összefoglaló pártfogó felügyelői vélemény, a fiatalkorú beszámítási és belátási képességét vizsgáló igazságügyi szakvélemények, illetve a pártfogó felügyelő, vagy a törvényes képviselő, esetleg más a fiatalkorú gondozását ellátó nagykorú személy tanúvallomása. A fiatalkorú az életkori sajátosságaiból következően rövid időn belül komoly személyiségváltozáson mehet keresztül, ezért elengedhetetlen, hogy az egyéni értékelés alapjául szolgáló körülmények jelentős mértékű megváltozása, vagy meghatározott mértékű időmúlás esetén a fiatalkorú egyéni értékelését megismételjék. A törvény az ismételt egyéni értékelés módozatát illetően nem kíván szükségtelenül korlátozó szabályokat előírni, annak megválasztását főszabályként a jogalkalmazóra bízza. A lényeg minden esetben az, hogy az ügyészi intézkedéseknél, valamint a bíróság ügydöntő határozatának meghozatalakor lehetőség szerint a fiatalkorú aktuális körülményeit és személyiségjegyeit vegyék figyelembe.

A 686. §-hoz

A büntető anyagi jog szabályaihoz igazodva a törvény a tizenkettedik életévüket betöltött, de a tizennegyedik életévüket be nem töltő fiatalkorúak esetében kötelezően előírja a bűncselekmény következményeinek felismeréséhez szükséges belátási képesség vizsgálatát. A törvény az alacsonyabb szintű jogszabály és a kialakult ügyészségi gyakorlat alapulvételével a belátási képesség vizsgálatára megfelelő kompetenciával rendelkező igazságügyi szakértők egyesített szakvéleményének beszerzését írja elő.

A 687. §-hoz

A fiatalkorú elleni eljárásban kiemelt jelentőséggel bír az eljárás időszerűsége, amely az eljárás soron kívüli lefolytatásának általános kötelezettségén túl a fiatalkorúval szemben folytatható nyomozás határidejének korlátozásával biztosítható. A nyomozás maximális határidejének differenciált szabályozása a kis-közepes, illetve a súlyos megítélésű ügyek közötti különbségtételen alapul, amely az egyszerű megítélésű, kis-közepes tárgyi súlyú ügyek indokolatlan elhúzását akadályozhatja meg.

A 688. §-hoz

A letartóztatás általános feltételei a fiatalkorú esetében is irányadók. Alapvető követelmény azonban, hogy a fiatalkorúval szemben személyi szabadság elvonásával, vagy korlátozásával járó kényszerintézkedés csak a rendkívüli esetekre korlátozottan és a minimálisan szükséges időtartamban legyen alkalmazható. A fiatalkorúakkal szembeni „más elbánás” eszméjét szem előtt tartva, a fiatalkorú letartóztatásának a 276. § (2) bekezdésében meghatározott okok esetében is csak akkor van helye, ha az a bűncselekmény különös tárgyi súlya folytán szükséges. A letartóztatás fiatalkorúakra vonatkozó szabályaival a törvény azt a jogpolitikai célt kívánja kihangsúlyozni, hogy a személyi szabadságot korlátozó kényszerintézkedések megválasztásakor a jogalkalmazók határozott különbséget tegyenek a kis-közepes tárgyi súlyú bűncselekményt, valamint a súlyos, erőszakos bűncselekményt elkövető, és a „bűnözői karrierjük” magasabb fokán álló fiatalkorúak között.

A fiatalkorúval szemben elrendelt letartóztatás maximális tartamát alapvetően a fiatalkorú életkora, míg a végrehajtási helyét az életkorán túl továbbra is a fiatalkorú személyisége és a terhére rótt bűncselekmény jellege határozza meg.

A 689. §-hoz

Ha a vádirat benyújtása előtt a kényszerintézkedésekkel kapcsolatos eljárásban a nyomozási bíró ülést tart, arról a fiatalkorú ügygondnokát, vagy törvényes képviselőjét az általános szabályok szerint, míg a gondozóját, ha nem azonos a törvényes képviselőjével a külön eljárás alapján kell értesíteni. Az értesítési kötelezettség nem jelenti az ügygondnok, a törvényes képviselő, illetőleg a gondozó részvételi kötelezettségét, a nyomozási bíró az ülést a felsorolt személyek távollétében is megtarthatja.

A 690. §-hoz

Napjainkra általánosan elfogadott állásponttá vált, hogy a fiatalkorúak elleni büntetőeljárásban lehetőség szerint kerülni kell a represszív megközelítést, és törekedni kell a nevelést és a szocializációt leginkább elősegítő alternatív szankciók, valamint a helyreállító igazságszolgáltatás széleskörű alkalmazására. A törvény ennek megfelelően a fiatalkorú helyes irányú fejlődésének elősegítése érdekében az általános szabályok adta lehetőségeknél szélesebbre tárja az ügyész diszkrecionális jogkörébe tartozó feltételes ügyészi felfüggesztés alkalmazhatóságát. A fiatalkorú elleni büntetőeljárásban a feltételes ügyészi felfüggesztés keretében előírható egyedi magatartási szabályok helyes megválasztását jelentősen megkönnyíti az ilyen esetben kötelezően beszerzendő pártfogó felügyelői vélemény, amely többek között tartalmazza a fiatalkorú nyilatkozatát arról, hogy vállalja-e a kilátásba helyezett magatartási szabály teljesítését.

A 691-692. §-hoz

A fiatalkorú elleni büntetőeljárásban az előkészítő ülésről, valamint a tárgyalásról az arra alapot adó általános okokon túl akkor is ki lehet zárni a nyilvánosságot, ha az a fiatalkorú érdekében szükséges. A bíróság elrendelheti továbbá, hogy a tárgyalásnak azt a részét a fiatalkorú távollétében tartsák meg, amely a fiatalkorú helyes irányú fejlődését károsan befolyásolja. Ebben az esetben a fiatalkorút utóbb olyan formában kell tájékoztatni a távollétében lefolytatott tárgyalás lényegéről, hogy az a helyes irányú fejlődését ne veszélyeztesse. A nyilvánosság kizárását és a fiatalkorú távollétében folytatható eljárási cselekményeket lehetővé tevő szabályok egyaránt szolgálják a fiatalkorú magán és családi életének védelmét, a helyes irányú fejlődését és a társadalmi beilleszkedésének elősegítését, ezzel teremtve meg annak feltételét, hogy a büntetőeljárás jellegéből következő szükségszerű káros hatások a fiatalkorú esetében minimalizálhatóak legyenek.

A gyakorlati tapasztalatok alapján nehezen lenne cáfolható, hogy a fiatalkorúak elleni büntetőeljárásban a hivatásrendek részéről csak kellő szakismerettel és tapasztalattal rendelkező személyek képesek az eljárás sajátos céljait megvalósítani, ennek érdekében a törvény a bírósági eljárásban kizárja az ügyészségi fogalmazó és alügyész, valamint az ügyvédjelölt részvételét.

A 693. §-hoz

A fiatalkorú elleni büntetőeljárás sajátos céljával az áll összhangban, ha a fiatalkorú kötelezően részt vesz az előkészítő ülésen és a tárgyaláson. A büntetőjogi szankció megfelelő egyéniesítéséhez nélkülözhetetlen a fiatalkorú egyéni értékelése során beszerzett speciális bizonyítási eszközök megismerése, ezért a törvény az ügydöntő határozat meghozatala előtt minden esetben kötelezővé teszi a környezettanulmány, a pártfogó felügyelői vélemény és az összefoglaló pártfogó felügyelői vélemény ismertetését. Az általános szabályok szerint az ügyész a tárgyaláson nem tehet indítványt a büntetés, illetve az intézkedés meghatározott mértékére. Ez a szabály értelemszerűen irányadó a bűnösséget megállapító ítéletben alkalmazható javítóintézeti nevelés tekintetében is.

A 694. §-hoz

A terhelti együttműködés új rendszerének elveivel az áll összhangban, ha a fiatalkorú a részére biztosított többletgaranciák mellett megalapozott döntést hozhat a bűnössége elismerése, vagy el nem ismerése, valamint az eljárás további menetének megválasztása tekintetében. A törvény ezért teremti meg annak lehetőségét, hogy a fiatalkorú terhelttel szemben is alkalmazható legyen a XCIX. fejezet szerinti „eljárás egyezség esetén” külön eljárás.

A CI. és a CII. Fejezet lehetővé teszi az ismeretlen helyen, vagy külföldön tartózkodó terhelt távollétében az eljárás lefolytatását. A fiatalkorú elleni eljárás sajátos céljából következően indokolt a távollévő terhelttel szembeni külön eljárás alkalmazásának korlátozása, oly módon, hogy az előkészítő ülés és a tárgyalás a fiatalkorú távollétében nem tartható meg. Ebben az esetben a bíróságnak a fiatalkorú felkutatása iránt kell intézkednie, majd annak eredménytelensége esetén az eljárást fel kell függeszteni.

Ha a bíróság a fiatalkorúval szemben több javítóintézeti nevelést rendelt el és ennek folytán a Btk. 124. § szerinti egységes intézkedésnek van helye, a törvény az erre irányuló eljárás lefolytatására az összbüntetési eljárás szabályainak értelemszerű alkalmazását írja elő.

XCVI. Fejezet

A katonai büntetőeljárás

A 695. §-hoz

A büntetőeljárásról szóló jogszabály 1962 óta külön eljárásként tartalmazza a katonai büntetőeljárás szabályait. A katonai büntetőeljárásban a rendes eljárásban szereplő személyekhez képest speciális jogállású jogalanyok vesznek részt, magának az eljárásnak a célja is a szolgálati rend és fegyelem fenntartása. Ezt a jogalkotó a rendes eljárás szabályai keretében, de a speciális szabályokra figyelemmel kívánja elérni.

A katonai büntetőeljárás is szoros kapcsolatban áll az anyagi büntetőjoggal, a speciális alany gyűjtőfogalmába tartozó személyi kört, a katona fogalmát ez utóbbi adja, illetőleg a Btk. Különös Rész egésze képezi a Honvédség állományába tartozó katonára, valamint szűkebb körben a rendőrség, a büntetés-végrehajtási szervezet, az Országgyűlési Őrség, a katasztrófavédelmi szerv, a polgári titkosszolgálatok hivatásos személyi állományára vonatkozó tárgyi hatályt.

A 696. §-hoz

A törvény - megtartva a hatályos rendszert - megkülönböztetve rendelkezik a személyi hatály alá tartozó egyes csoportok tárgyi hatályhoz való kapcsolatáról.

Míg a tényleges állományú honvédnél bármely bűncselekmény esetén katonai büntetőeljárást kell megindítani, addig a rendőr, az Országgyűlési Őrség tagja, a büntetés-végrehajtás, a hivatásos katasztrófavédelmi szervek és polgári titkosszolgálatok beosztottainak katonai bűncselekményei, továbbá a szolgálati helyen, illetőleg a szolgálattal összefüggésben elkövetett más bűncselekményei miatt is katonai büntetőeljárás lefolytatásának van helye.

A szolgálati hely a szolgálat ellátásának helyét jelenti, vagyis azt a körletet, objektumot, ahol szolgálati feladatát a katona a törvényesség, illetve parancsok és utasítások alapján ellátja.

A szolgálattal összefüggésben történő elkövetés esetén a büntetőeljárás alapján olyan jellegű magatartás értendő, ami a szolgálat során, a szolgálati feladat ellátása során, illetve azzal összefüggésben valósul meg.

A Btk. által kijelölt alanyi kört tekintve a Magyar Honvédség, a rendőrség, az Országgyűlési Őrség, a hivatásos katasztrófavédelmi szerv, a polgári nemzetbiztonsági szolgálatok és büntetés-végrehajtás személyi állományában érvényesül a hivatásos és nem hivatásos szolgálati feladatot ellátó személyi állomány megkülönböztetése, mert míg előbbiek kimerítik a katona fogalmát, utóbbiak köztisztviselői illetve közszolgálati jogviszonyban állnak a munkáltatóval, vagyis rájuk nem a katonai büntetőeljárás különleges szabályai, hanem a büntetőeljárás általános szabályai vonatkoznak.

A katonai büntetőeljárás tárgyi hatálya a terhelt által elkövetett valamennyi bűncselekményre kiterjed, amennyiben ezek közül valamelyik esetében katonai büntetőeljárásnak van helye, és a bűncselekmények elkülönítése nem lehetséges. Ilyen, ha a terhelt katonai büntetőeljárás hatálya alá tartozó cselekménye az általános büntetőeljárás során elbírálandó cselekménnyel természetes vagy törvényi egységet képez.

Több terhelt esetében a katonai büntetőeljárásnak akkor van helye, ha a terheltek valamelyikének bűncselekménye katonai büntetőeljárásra tartozik és az eljárás elkülönítése - tekintettel a tényállás szoros összefüggésére - nem lehetséges. Míg az 1973. évi I. törvény rendelkezése szerint az elkülönítés indokoltságát kellett vizsgálni, addig a hatályos szabályozás és a törvény szerint is a lehetőséget, vagyis azt, hogy a terhelti cselekmények milyen mértékben függnek össze egymással. Szakmai indoka is van az egy eljárásban történő elbírálásnak, mert az elkülönült eljárás eredményeként felmerülhet az eltérő ténymegállapítás veszélye is. Ugyancsak szakmai indoka van a jogszabályban kiemelten említett orgazda és bűnpártoló magatartásának azonos eljárásban történő elbírálása is.

A 697. §-hoz

A katonai büntetőeljárásra tartozó ügyekben elsőfokon a bíróságok elnevezéséről, székhelyéről és illetékességi területének meghatározásáról szóló törvényben kijelölt törvényszék katonai tanácsa jár el.

E külön törvény melléklete határozza meg, hogy mely törvényszékeken működnek katonai tanácsok, illetve ezen katonai tanácsoknak mi az illetékességi területe. Az általános illetékességen túlmenően a Fővárosi Törvényszék Katonai Tanácsa kizárólagos illetékességébe tartozik a Magyarország határain kívül elkövetett bűncselekmények elbírálása is.

A katonai büntetőeljárásra tartozó ügyekben meghatározott kivétellel másodfokon a Fővárosi Ítélőtábla katonai tanácsa jár el. A perújítás megengedhetőségének kérdésében, valamint perújítás elrendelése esetén a perújítási eljárásban hozott ítélet felülbírálata során másodfokon a Fővárosi Ítélőtábla más tanácsa is eljárhat.

A (3) bekezdésben lévő rendelkezés hiánya értelmezési anomáliákra vezethet, abban a körben, hogy katonai bíró katonai büntetőeljárásra tartozó ügyön kívül, nem katonai büntetőeljárásra tartozó ügyek tárgyalására felhatalmazással rendelkezik-e. A rendelkezés deklaratív módon teszi egyértelművé a katonai bíró ilyen ügyekben való eljárási lehetőségét.

A 698. §-hoz

A hatályos szabályok szerint a bíróság összetételére a katonai büntetőeljárásban az általános szabályok képezik a kiindulópontot az elsőfokú eljárás során, a Be. az elsőfokú bíróság összetételét ugyanúgy egy hivatásos bíróból és két ülnökből álló tanácsként határozta meg azon bűncselekmények vonatkozásában, amelyeket nyolcévi vagy azt meghaladó szabadságvesztéssel szankcionált, ahogy azt a járásbíróság összetétele vonatkozásában is megtette.

Ugyanakkor, míg a törvény az ülnök jogintézményét már az általános eljárásban nem alkalmazza, a bűncselekmények jellegére és az eljárásban résztvevők speciális jogi helyzetére tekintettel a katonai büntetőeljárásban fenntartja. Ezzel érvényesülnek az Alaptörvény 27. §-ban foglalt rendelkezések, mert az (1) bekezdés alapján a bíróság - ha törvény másképp nem rendelkezik - tanácsban ítélkezik, a (2) bekezdés pedig lehetőséget biztosít arra, hogy törvény által meghatározott ügyekben és módon nem hivatásos bírák is részt vehetnek az ítélkezésben.

Amennyiben a vád tárgyává tett cselekmény járásbíróság hatáskörébe tartozik és a büntetési tétele nem éri el a nyolcévi szabadságvesztést, akkor a katonai bíró egyesbíróként, azaz ülnökök közreműködése nélkül jár el.

Abban az esetben, ha a bűncselekmény büntetési tétele eléri vagy meghaladja a nyolcévi szabadságvesztést, illetőleg a cselekmény elbírálása egyébként törvényszék hatáskörbe tartozik, úgy a katonai eljárás során a bíróság tanácsban jár el.

A bíróság ítélkezési feladatát első és másodfokon hivatásos bíróként katonai bíró, elsőfokon ülnökként katonai ülnök látja el. Ülnökök részvétele esetén a tanács elnöke mindig katonai bíró.

A törvény korábban nem szabályozott, de a gyakorlatban felmerült esetekhez nyújt segítséget annyiban, hogy ha a katonai büntetőeljárásban fiatalkorú terhelt vesz részt, és a bíróság elsőfokon tanácsban jár el, akkor a bíróság egyik tagja olyan katonai ülnök, aki a 680. § (5) bekezdésében meghatározott feltételnek is megfelel. A katonai bírák vagy a törvényszékeknek, vagy a Fővárosi Ítélőtáblának a tagjai. A katonai bírót a katonai tanácsba a bíróság elnökének javaslatára az OBH elnöke osztja be.

A törvény megtartja azt a szabályozást, hogy az arányos munkamegosztás szempontjaira figyelemmel a katonai bíró nem katonai büntetőeljárásra tartozó ügyekben is eljárhat.

A törvény megőrzi a hatályos törvény ülnök rendfokozatára vonatkozó szabályozás alapjait, de újabb kisegítő rendelkezést vezet be. A katonai ülnök a vádlottnál alacsonyabb rendfokozatú nem lehet, ezt a katonai alá-, fölérendeltségi viszonyok indokolják. Amennyiben a vádlott tábornok, akkor előfordulhat, hogy nincsen az adott katonai tanács illetékességi területére megválasztott, a vádlottal legalább azonos rendfokozatú katonai ülnök. Erre az esetre teszi lehetővé a törvény az állománygyűlésen megválasztott tábornoki rendfokozatú ülnök eljárását országosan, függetlenül attól, hogy hol van a szolgálati helye.

A tanácsot lehetőség szerint annak a szervnek az ülnökeiből kell megalakítani, amelyben a vádlott az elkövetés időpontjában szolgálatot teljesített.

A 699. §-hoz

A törvény megőrzi a bíróságok illetékességére vonatkozó hatályos szabályozást. A bíróságok elnevezéséről, székhelyéről és illetékességi területének meghatározásáról szóló törvény szerint az általános illetékességi szabályoktól eltérően alakul a katonai tanácsok illetékességi területe.

A Magyarország határain kívül elkövetett bűncselekmény elbírálására a Fővárosi Törvényszék katonai tanácsa illetékes.

A 700. §-hoz

A katonai ügyészségek 2012. január 1-jével történt megszüntetését követően a katonai ügyészek az ügyészség részeként, szervezetileg a Központi Nyomozó Főügyészséghez tartozva végzik munkájukat. A katonai ügyészek jogállásukat megőrizték, azonban nem kizárólag katonai bűncselekmények felderítését, illetve vádképviseletét végzik katonák, rendőrök, büntetés-végrehajtási dolgozók, polgári titkosszolgálatok hivatásos állományú tagjai vonatkozásában, hanem más ügyekben is eljárnak.

A katonai büntetőeljárásban a katonai ügyészek, illetőleg a legfőbb ügyész által kijelölt ügyészek látják el az ügyészség feladatát.

A katonai büntetőeljárásban a vádat ügyészségi fogalmazó és alügyész nem képviselheti. Ez a rendelkezés összhangban van azzal az általános szabállyal, amely szerint ügyészségi fogalmazó és alügyész csak a járásbíróság előtt járhat el.

A katonai ügyész feladatát a nyomozással összefüggésben főszabályként az általános szabályok határozzák meg.

Speciális szabályok érvényesülnek az ügyészi nyomozás alá tartozó ügycsoportok terén, mert a katonai eljárásban az ügyészség végzi a nyomozást a katonai bűntett miatti eljárásban, a katonai vétség miatti eljárásban, amennyiben a katona azzal kapcsolatban más bűncselekményt is elkövetett, vagy ha több terhelt esetén az elkülönítés nem lehetséges, illetve nem katonai bűncselekmény miatt.

Személyi körben az ügyészség végzi a nyomozást a Honvéd Vezérkar főnöke és helyettese, a Katonai Nemzetbiztonsági Szolgálat főigazgatója és helyettesei, az országos rendőrfőkapitány és helyettesei, a Terrorelhárítási Központ főigazgatója és helyettesei, a Nemzeti Védelmi Szolgálat főigazgatója és helyettesei, az Országgyűlési Őrség parancsnoka és helyettesei, a büntetés-végrehajtás országos parancsnoka és helyettesei, az Országos Katasztrófavédelmi Főigazgatóság főigazgatója és helyettesei, a polgári nemzetbiztonsági szolgálatok főigazgatói és helyettesei, a más szervnél szolgálatot teljesítő katona, valamint a rendészeti felsőoktatási intézmény ösztöndíjas és kettős jogállású hallgatója által elkövetett katonai vétség miatt, a szövetséges fegyveres erő tagja által belföldön, valamint az e személynek a Magyarország határain kívül tartózkodó magyar felségjelű úszólétesítményen vagy magyar felségjelű légi járművön elkövetett, magyar büntető joghatóság alá tartozó bűncselekménye miatt. Ugyancsak az ügyészség jár el, ha a parancsnok tekintetében kizáró ok áll fenn, illetve ha a katona szolgálati viszonya időközben megszűnt.

Katonai büntetőeljárásban magánvádas eljárásnak nincs helye. A magánvádas ügyekben is a katonai ügyész jár el. Viszonvád a katonai büntetőeljárásban kizárt, hiszen az ügyész közvádlóként jár el.

A 701-703. §-hoz

Azokban az ügyekben, ahol a katonai ügyész kizárólagos nyomozási hatásköre nem érvényesül − és ide a törvényi összevetés alapján csak a katonai vétségek tartoznak −, általában az illetékes parancsnok végzi a nyomozást. A jogszabály a parancsnok számára biztosítja annak lehetőségét, hogy jogkörét nyomozószerv, vagy a feladat ellátásával megbízott nyomozótiszt útján is gyakorolhassa. Amennyiben az adott szervnél nincs nyomozószerv illetve nyomozótiszt, illetve a végrehajtás vonatkozásában akadályoztatva vannak, vagy ki vannak zárva, úgy a parancsnok vagy személyesen végzi a nyomozást, vagy kérheti elöljáróján keresztül nyomozószerv vagy nyomozótiszt kijelölését.

A parancsnoki nyomozási jogkör katonai vétség esetében is csak akkor állhat fenn, amennyiben a katona szolgálati viszonya még nem szűnt meg, illetőleg a katonai vétség mellett halmazatban más bűncselekmény nem áll, vagy több terhelt esetében az elkülönítés nem lehetséges.

A parancsnok illetékességet főszabály szerint a szolgálati rend határozza meg, az illetékességi ok változása esetén a bűncselekmény elkövetésekor irányadó szolgálati rend. Főszabály szerint a nyomozást az a parancsnok folytatja le, akinek a büntetőeljárás megindításakor a terhelt a szolgálati alárendeltségébe tartozott. Amennyiben a terhelt szolgálati helye az elkövetés után megváltozott, úgy az eljárást az a parancsnok folytatja le, akinek alárendeltségébe az elkövetés időpontjában tartozott. Amennyiben a parancsnok észleli, hogy a terhelt által elkövetett egy vagy több bűncselekmény nem tartozik a hatáskörébe, úgy a feljelentést, illetve a nyomozás során keletkezett ügyiratokat három napon belül megküldi az ügyészségnek vagy az illetékes katonai nyomozó hatóságnak.

Több elkövető miatt konkuráló illetékességi okok esetén a megelőzés szabályai irányadók. Illetékességi összeütközés esetén nyomozást lefolytató parancsnokot a nyomozást felügyelő katonai ügyész jelöli ki.

A helyőrség területén elkövetett ismeretlen tettes elleni, parancsnoki hatáskörbe tartozó nyomozást a helyőrségparancsnok folytatja le. Ismertté vált terhelt eljárásának ügyiratait − a katonai ügyész egyidejű értesítése mellett − további intézkedés végett a terhelt állományilletékes parancsnokának kell megküldeni. Ha az illetékességi okot meghatározó tény, az elkövető kiléte az eljárás alatt válik ismertté, úgy annak megfelelően kell rendelkezni az áttételről.

Illetékességi összeütközés esetén a nyomozást lefolytató parancsnokot a nyomozás felügyeletét ellátó ügyészség jelöli ki.

A 704. §-hoz

A katonai büntetőeljárásban az általános eljárási szabályoktól eltérően kerül szabályozásra a tanú védelme. A rendelkezés a sorkatonai szolgálatot töltő személyek részére szolgáló szabályozásként született, azonban a sorkatonaság megszüntetése, illetve a katonai szolgálatot ellátó szerződéses vagy hivatásos állományú katonák alkalmazására figyelemmel a családi, egzisztenciális kötődésük folytán nagyon szűk körben merülhet fel igényként a más szolgálati helyre történő vezénylés vagy áthelyezés. Ilyen helyzetet indokolhat például a terhelti pozícióban lévő, vagy irányukban elfogult munkatársak felőli fenyegetés, nyomásgyakorlás. A védelem elrendelésére a tanú kérelme alapján határozattal kerül sor. Amennyiben az ügyészség, illetve a bíróság a kérelmet elutasítja, azzal szemben a tanú részéről panasznak van helye.

Pozitív döntés esetén a tanú szolgálati helye szerinti illetékes személyügyi szerv hetvenkét órán belül végrehajtja a vezénylést vagy áthelyezést.

A 705. §-hoz

A katonai büntetőeljárás során is érvényesülnek az őrizetre vonatkozó általános szabályok. Őrizet esetén azonban nem csak értesíteni kell huszonnégy órán belül az ügyészséget, hanem a terheltet is át kell adni. A parancsnoki nyomozás során elrendelt őrizetet rendőrségi fogdában kell végrehajtani.

Katonával szemben a hatályossal egyező kiegészítő letartóztatási ok, ha ellene katonai bűncselekmény vagy a szolgálati helyen, illetve a szolgálattal összefüggésben elkövetett, szabadságvesztéssel büntetendő más bűncselekmény miatt folyik az eljárás, és a terhelt szolgálati vagy fegyelmi okból nem hagyható szabadlábon. Az ezen ok alapján elrendelt letartóztatás - mivel a szolgálati viszonyhoz kötődik - annak megszűntével egyidejűleg megszűnik.

A Magyar Honvédség tényleges állományú tagjával szemben elrendelt bűnügyi felügyelet megtartását a parancsnok, akadályoztatása esetén más elöljáró ellenőrzi.

A 706. §-hoz

A törvény megőrizte a hatályos szabályozás azon védekezési garanciáira vonatkozó szabályát, hogy a terhelt jogát ne lehessen korlátozni szolgálatba vezényléssel. A terhelt védelemhez való joga megelőzi a speciális katonai szolgálati érdekeket, ezért nem lehet erre hivatkozással korlátozni. A szolgálatmentesség a katona terhelt számára akkor is eljárási jogosultság, ha az eljárási cselekményen való részvétele nem kötelező, de a katona azon részt kíván venni.

A 707-709. §-hoz

A törvény új szabályokat emel törvényi szintre a parancsnoki nyomozásra vonatkozóan. Rögzíti a parancsnok és a nyomozótiszt viszonyát, irányító és felügyeleti jogkörrel felruházva a parancsnokot. A törvény ezzel összefüggésben határozza meg azokat a kizárólagos jogköröket, amelyeket csak a parancsnok gyakorolhat. Mindez nem változtat a nyomozó hatóság és az ügyészség viszonyán, ezért a parancsnok az ügyészi döntés szükségessége esetén az előterjesztés megtételét írja elő, ugyanez a szabály érvényesül a nyomozás során hozott határozattal szembeni panasszal, illetve a gyanúsítással összefüggésben bejelentett panasszal összefüggésben is. A nyomozás során tett panaszt írásba kell foglalni.

A nyomozást a parancsnok irányítja és felügyeli. A nyomozótiszt a nyomozás során a parancsnok utasítása szerint jár el. A törvény a parancsnok és az eljáró nyomozótiszt számára biztosítja a tájékoztatás lehetőségét a sajtó irányába.

A 710-711. §-hoz

Katonai vétség esetén speciális elterelést engedő intézményként alkalmazható a fegyelmi eljárásban való elbírálás. Ennek különös indokoltsága van például a külföldi szolgálatteljesítésnél, ahol mind a célszerűségi szempontok, mind a szolgálati érdekek a jogsértés gyors és egyszerű eljárásban való szankcionálást indokolják.

A katonai ügyész − elégségesnek találva a fegyelmi fenyítést − a feljelentést határozattal elutasítja, illetve a nyomozást megszünteti és az ügyiratokat fegyelmi eljárásra küldi meg a fegyelmi jogkör gyakorlójának. A katonai vétség miatti feljelentést a gyakorlatban szinte kizárólag az illetékes parancsnok teszi meg, mégpedig oly módon, hogy felterjesztésében egyúttal javasolhatja a katonai ügyésznek a bűncselekmény fegyelmi eljárásban történő elbírálását, amennyiben álláspontja szerint annak van helye. A katonai ügyésznek 72 óra áll a rendelkezésére, hogy döntsön arról, hogy a javaslattal egyező határozatot hoz, avagy azt indokolatlannak tartva, elrendeli a nyomozást. Utóbbi esetben, ha az ügyet nem vonja magához, úgy a feljelentést is megküldi a fegyelmi jogkör gyakorlójának. A fegyelmi jogkör gyakorlója jellemzően az illetékes parancsnok, azonban vannak olyan beosztások, ahol már nem beszélhetünk elbírálásra jogosult illetékes parancsnokról, ennek ellenére előállhat ezen beosztások betöltői esetében is az a helyzet, hogy a katonai ügyész az általuk elkövetett katonai vétségek elbírálását fegyelmi eljárásra utalja. Erre figyelemmel a törvény akkor, amikor a bűncselekménynek a fegyelmi eljárásban történő elbírálásáról rendelkezik, címzett jogosultként nem az illetékes parancsnokot, hanem a fegyelmi jogkör gyakorlóját nevesíti.

Feltétele továbbá a fegyelmi eljárásra utalásnak az, hogy az ennek elrendelése tárgyában hozott határozatot a gyanúsított tudomásul vegye. A törvény lehetőséget biztosít, hogy a terhelt a fegyelmi eljárásra utalásról történt tudomásszerzést követően válasszon a fegyelmi eljárás és a büntetőeljárás között. Amennyiben a gyanúsított vagy a védője a feljelentést elutasító, illetőleg a nyomozást megszüntető határozat ellen panasszal él, akkor a nyomozást el kell rendelni, illetőleg az eljárást folytatni kell.

Amennyiben a gyanúsított vagy a védője nem élt panasszal az ügy fegyelmi eljárásra történő utalása ellen, akkor a fegyelmi jogkör gyakorlója a szolgálati viszonyt szabályozó törvények rendelkezései szerint lefolytatja a fegyelmi eljárást, és annak keretében bírálja el a katonai bűncselekményt. A fegyelmi eljárás részletes szabályait a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény (a továbbiakban: Hszt.) és a honvédek jogállásáról szóló törvény tartalmazza, beleértve az alkalmazható fenyítéseket és a jogorvoslati lehetőség szabályozását is.

A fegyelmi eljárás során kiszabott fenyítésről a határozatot tájékoztatás céljából a katonai ügyésznek is kézbesíteni kell. A katonai ügyész a határozat tekintetében semmilyen utólagos jogkörrel nem bír.

A jogszabály három napos jogvesztő határidőt biztosít a megfenyített és védője számára, hogy bírósági felülvizsgálati indítványt terjesszen elő a fegyelmi fenyítést kiszabó határozattal illetve paranccsal valamint a fegyelmi eljárásra utalt bűncselekmény panasszal nem támadható részével összefüggésben a fegyelmi jogkör gyakorlójánál.

Az indítványt a fegyelmi jogkör gyakorlója a területileg illetékes törvényszék katonai tanácsa elé terjeszti. A bíróság egyesbíróként eljárva tárgyalás keretében végzéssel dönt az indítványról, a határozatot vagy parancsot helybenhagyja, amennyiben az indítvány alaptalan, a fenyítés mértékét csökkenti vagy enyhébb fenyítést alkalmaz, vagy a fenyítést kiszabó határozatot vagy parancsot megsemmisíti, ha az ügy büntetőeljárásban történő elbírálása esetén felmentő vagy az eljárást megszüntető rendelkezést kellene hozni. A bíróság határozatával összefüggésben az általános szabályok szerint lehet a fellebbezést előterjeszteni.

A 712. §-hoz

A törvény korlátozza a közvetítői eljárásra utalás lehetőségét. A Btk. 127. § (1) bekezdésében meghatározott szervek sérelmére elkövetett vagyon elleni bűncselekmények esetén ugyanis nincs helye közvetítői eljárásnak. Ennek az oka az, hogy a sajátos katonai életviszonyok miatt összeegyeztethetetlen az adott szerv és a vele szolgálati viszonyban lévő terheltek közötti jóvátételben való megállapodás.

A 713. §-hoz

A katonai büntetőeljárásban a bírósági feladatait a vádemelést megelőzően a törvényszék katonai bírája nyomozási bíróként látja el. Amennyiben a nyomozási bíró határozatával szemben fellebbezést jelentenek be, azt a törvényszék másodfokú tanácsa bírálja el.

A 714. §-hoz

Annak indokául, hogy a katonai büntetőeljárásra vonatkozó szabályok között külön rendelkezés található az eljárás megszüntetésére vonatkozóan, az szolgál, hogy a katonai vétséget elkövető terhelt szolgálati viszonyának megszűnésétől számított egy év eltelte, mint speciális büntethetőséget megszüntető ok a büntetőeljárás bármely szakaszában felmerülhet. Abban az esetben, ha a szolgálati viszony megszűntétől számított egy év a vádemelésig telik el, úgy a katonai ügyész, azt követően a bíróság rendelkezik az eljárás megszüntetéséről.

A 715-717. §-hoz

A tanácskozás és a szavazás rendjét a katonai büntetőeljárásban a rendfokozat határozza meg, mivel a katonai sajátos életviszonyok között annak nagyobb jelentősége van, mint az életkornak. Mindig az alacsonyabb rendfokozatú bíró szavaz előbb, azonos rendfokozat esetén pedig az, aki a rendfokozatba később lépett elő. Ha a rendfokozatba történő előrelépés is megegyezik, akkor jön számításba az életkor. A tanács elnöke − rendfokozatától függetlenül − utoljára szavaz. Emiatt előfordulhat, hogy a tanács elnökének a rendfokozata alacsonyabb, mint a tanácsban résztvevő katonai ülnököké, hiszen a törvény csak azt követeli meg, hogy az ülnök rendfokozata a vádlotténál nem lehet alacsonyabb. Ugyanakkor a szavazás során a tanács elnökének önálló döntési jogosultságát biztosítja, hogy utolsónak adhatja le a szavazatát. Az általános szabályok szerint a tanács elnökének meg kell adnia minden szükséges felvilágosítást a katonai ülnököknek, köteles tájékoztatni őket a vonatkozó jogszabályi rendelkezésekről, büntetési nemekről és intézkedésekről.

A 718. §-hoz

Az állományilletékes parancsnok fogalmát a Hszt. és a honvédek jogállásáról szóló 2012. évi CCV. törvény egyes rendelkezéseinek végrehajtásáról szóló 9/2013. (VIII. 12.) HM rendelet tartalmazza. Eszerint állományilletékes parancsnok a rendvédelmi szerv általános munkáltatói jogkört gyakorló azon hivatásos állományba tartozó elöljárója vagy nem hivatásos állományba tartozó munkahelyi vezetője, aki a rendvédelmi szerv olyan szervezeti egységét vezeti, amely önálló állománytáblázattal rendelkezik. Az állományilletékes parancsnok gyakorolja mindazon munkáltatói jogokat, és teljesíti azokat a kötelezettségeket, amelyeket a Hszt. vagy a végrehajtására kiadott kormányrendelet nem határoz meg más parancsnok vagy vezető részére. A 9/2013. (VIII. 12.) HM rendelet felsorolásszerűen adja meg az állományilletékes parancsnok fogalmát. A két jogszabály fogalomkörébe sorolja jelen jogszabály a nyomozó hatóságként eljárásra illetékes vezetőt is.

XCVII. Fejezet

Eljárás a mentességet élvező személyek ügyében

A 719. §-hoz

A törvény a mentességet élvező személyek elleni külön eljárásra vonatkozó hatályos szabályokat jelentősebb részében átveszi. Továbbra is irányadó, hogy a mentességet élvező személyek elleni eljárás szabályozásának alapját a büntetőeljárási jog körén kívül eső normák határozzák meg. Ehhez képest az eljárási szabályok speciális jellegűek, elsősorban azokra a követelményekre vannak figyelemmel, amelyeket a mentességet megállapító jogszabályok írnak elő.

A hatályos szabályokhoz képest különbségként jelentkezik viszont az elnevezés fogalmi meghatározása, ugyanis a törvény a koherencia kodifikációs irányelvét tartja szem előtt és erre tekintettel a háttérjogszabályok fogalomhasználatát átveszi. Így a szövegezésben „közjogi tisztség betöltésén alapuló mentesség” kifejezés helyett „mentelmi jogon alapuló mentesség”, „közjogi tisztséget betöltő személyek” kifejezés helyett „mentelmi joggal rendelkező személyek”, „személyes mentesség” kifejezés helyett „mentelmi jog” kerül bevezetésre, ezáltal a fogalomhasználat a magyar jogrendszerben egységessé válik.

A törvény - a gyakorlatban felmerült értelmezési problémák miatt - egyértelművé kívánja tenni, hogy a mentelmi jog fennállása esetén miben nyilvánul meg a büntetőeljárás megindításának és folytatásának az akadálya és ez milyen eljárási cselekmények tilalmát (gyanúsítotti kihallgatás, kényszerintézkedés alkalmazása, vádemelés) foglalja magában.

A hatályos szabályozás kiegészítésre kerül a pótmagánvád intézményével, (aminek a rögzítése eddig elmaradt,) különös tekintettel arra, hogy már az Országgyűlésről szóló 2012. évi XXXVI. törvény 74. § (3) bekezdése is úgy rendelkezett, hogy nemcsak magánvádas, hanem pótmagánvádas ügyben is a bíróságnak van lehetősége a mentelmi jog felfüggesztése iránti indítvány előterjesztésére.

A 720-721. §-hoz

A hatályos szabályokhoz képest a törvény egy egységesebb, átláthatóbb szabályrendszert alakít ki.

A törvény a koherencia irányelvét a nemzetközi jogon alapuló mentesség tárgykörében is alkalmazza, mégpedig a diplomáciai mentesség fogalmának elhagyásával és egyúttal a nemzetközi jogon alapuló mentesség gyűjtőfogalmának egységes alkalmazásával. A hatályos törvény fogalmi kategóriája, azaz „a diplomáciai vagy a nemzetközi jogon alapuló más mentesség (a továbbiakban együttesen: diplomáciai mentesség)” helyett szükséges és elégséges „a nemzetközi jogon alapuló mentesség” alkalmazása, hiszen ezen alapul a hatályos törvényben még külön kiemelt diplomáciai mentesség is.

A törvény a nemzetközi gyakorlatra vonatkozó állásfoglalás kiadása kérdésében a hatályos szabályt kiegészíti azzal, hogy az állásfoglalást az igazságügyért felelős miniszter a külpolitikáért felelős miniszterrel egyetértésben teszi meg. Ennek indokaként szolgál, hogy a nemzetközi gyakorlat a külpolitikáért felelős miniszter felügyelete alá tartozó szervezeti egységek tevékenységét közvetlenül érinti.

A törvény a nemzetközi jogon alapuló mentesség szabályait is kiegészíti a pótmagánvád intézményével, így ahol a magánvádra vonatkozó speciális szabályokat ismerteti, azok a pótmagánvádra is érvényessé válnak.

A törvény új eleme, hogy egységesen szabályozza a részvételi feltételeket - a terhelt, a magánvádló és a pótmagánvádló kivételével -, ha nemzetközi jogon alapuló mentességet élvező személy büntetőeljárásban való részvétele válik szükségessé. A terhelt, a magánvádló és a pótmagánvádló kivételével a többi személy esetében nem indokolt a büntetőeljárás felfüggesztése a nemzetközi jogon alapuló mentesség fennállásáról vagy fenn nem állásáról szóló döntésig, mivel e személyek részvétele nélkül is működőképes a büntetőeljárás (tekintettel arra, hogy e személyek nem a vád képviselői és nem is terhelti pozíciót foglalnak el, ahol a mentesség fennállása eljárási akadályt képez).

A törvény meghatározza, hogy a büntetőeljárás különböző szakaszaiban ki jogosult előterjesztést tenni, illetve az előterjesztésnek mire kell irányulnia. A törvény biztosítja a hatáskört a külpolitikáért felelős miniszter számára, hogy a mentesség fennállása vonatkozásában az állásfoglalást megadja. Továbbá a Bécsi Egyezménnyel összhangban meghatározásra kerül az is, hogy a külpolitikáért felelős miniszter a büntető joghatóság alóli mentességről lemondás érdekében a szükséges intézkedéseket megteszi (figyelemmel természetesen az Egyezmény rendelkezéseire, mely egyrészt kimondja, hogy „a diplomáciai képviselő mentes a fogadó állam joghatósága alól”, másrészt azonban lehetőséget biztosít arra, hogy „a küldő állam lemondhat a diplomáciai képviselő joghatóság alóli mentességéről”).

Az előterjesztésre érkezett válasz dönti el, hogy az érintett személy részt vehet-e a büntetőeljárásban, ugyanis amennyiben nem áll fenn mentesség vagy a küldő állam élt a lemondás lehetőségével, úgy a büntetőeljárásban való részvételnek akadálya nincs.

A törvény ezen új szabályrendszere bevezetésének szükségességét indokolja a Be. logikus és megalapozott válaszának hiánya a diplomáciai mentességgel rendelkező személyek közötti válaszvonal tekintetében. Ugyanis a jelenlegi szabályozás nem igazít el abban a kérdéskörben, hogy diplomáciai mentesség fennállása esetén milyen megfontolásból zár ki a törvény egyes eljárási szereplőket (védő, szakértő, hatósági tanú, magánfél, tanú) a büntetőeljárásból, illetve miért nem rendelkezik más eljárási szereplőkről (pl. segítő, támogató, képviselő, szaktanácsadó, egyéb érdekelt), azaz az ő esetükben mi alapján teszi lehetővé a büntetőeljárásban való esetleges részvételt. A törvény a megjelölt három kivételtől eltekintve nem lát és ezáltal nem is tesz különbséget az egyes eljárási szereplők között, hanem előírja a nemzetközi jogon alapuló mentesség fennállásának vizsgálatát és így a büntetőeljárásban való részvételük feltételeit, lehetőségeit.

XCVIII. Fejezet

Eljárás bíróság elé állítás esetén

A 722. §-hoz

A bíróság elé állítás az eljárást gyorsító és egyszerűsítő külön eljárások körébe tartozik. A jogintézmény a büntetőügyek időszerű befejezésének biztosításán túl a büntetési célok fokozott érvényesítésére is alkalmas azáltal, hogy az ügyet egy egyszerűsített eljárási rendben, az elkövetés után rövid időn belül a bíróság elé juttatja. Ennek érdekében a törvény a beismerésben lévő terhelt, valamint a tetten ért terhelt esetében lehetőséget biztosít a nyomozó hatóság és az ügyészség számára a nyomozásra és vádemelésre fordított idő radikális lerövidítésére, egyúttal csökkenti a tárgyalás előkészítésének formalitását, és az ennek során ellátandó adminisztratív jellegű feladatokat megosztja az ügyészség és a bíróság között. Abból a célból, hogy az eljárás az elsőfokú ügydöntő határozat elleni jogorvoslat esetén se húzódjon el, a törvény az általános szabályok alóli kivételként kötelező határidőt ír elő a másod- és harmadfokú bíróság számára a fellebbezés elbírálására.

A külön eljárások szabályozásának technikáját követve a törvény e fejezetében az általános eljárási szabályoktól való eltérések szerepelnek.

A 723-724. §-hoz

A bíróság elé állítás megőrzi azt a kettősséget, hogy a külön eljárás a bűncselekmény elkövetésén tetten ért, vagy a bűncselekmény elkövetését beismerő terhelttel szemben alkalmazható. A jogintézmény hagyományos funkciójának megerősítését szolgálja viszont, hogy tettenérés esetén a terheltet a bűncselekmény elkövetésétől számított tizenöt napon belül bíróság elé kell állítani. Beismerés esetén a külön eljárás továbbra is a gyanúsítotti kihallgatás időpontjához kötődik, amely lehetővé teszi a jogintézmény széles körű alkalmazását.

Mindkét esetben általános feltétel, hogy az ilyen módon elintézendő bűncselekményre a törvény tízévi szabadságvesztésnél nem súlyosabb büntetést rendeljen, az ügy megítélése legyen egyszerű, és az ügy elbírálásához szükséges bizonyítékok rendelkezésre álljanak.

A bíróság elé állítás keretein belül elbírálható bűncselekményekre irányadó büntetési tétel felső határának felemelésével a törvény lehetőséget kíván biztosítani arra, hogy a külön eljárásra jellemző fokozott prevenciós hatás a súlyosabb megítélésű, széles körű társadalmi érdeklődésre számot tartó bűncselekmények esetén is alkalmazható legyen.

A megítélés egyszerűségének követelményén az ügy jogi és ténybeli megítélésének egyszerűségét egyaránt érteni kell. A bíróság elé állítás során az ügyész feladata annak mérlegelése, hogy az ügy alkalmas-e a külön eljárásban történő elbírálásra, a megítélés egyszerűségére vonatkozó ügyészi álláspontot a bíróság nem bírálhatja felül, ezen a címen az ügyet nem küldheti vissza az ügyészségnek.

A bizonyítás nehézségének megítélése azonban a bírósági tárgyaláson változhat, a tárgyalás eredményéhez képest további bizonyítási eszközök felkutatása és beszerzése válhat szükségessé, ezért ennek érdekében a bíróság az ügyiratot visszaküldheti az ügyészségnek.

A 725. §-hoz

A bűncselekmény elkövetését beismerő terhelt esetében indokolatlan a személyi szabadságot korlátozó kényszerintézkedések alkalmazási körének kiterjesztése, ezért a törvény a bíróság elé állítás céljából alkalmazható őrizet esetét leszűkíti a bűncselekmény elkövetésén tetten ért terheltre. Az a körülmény, hogy a tetten ért terhelt utóbb beismerheti a terhére rótt bűncselekmény elkövetését, természetesen nem írja felül a bíróság elé állítás céljából alkalmazott őrizet jogszerűségét.

A tárgyalás előkészítésének eltérő jellegéből következően a bíróság elé állítást megelőzően a bíróságnak a vádirat alapján nincs lehetősége rendelkezni a személyi szabadságot korlátozó kényszerintézkedésekről, ezért a törvény az általános szabályoktól eltérően állapítja meg a bíróság elé állítás előtt elrendelt kényszerintézkedések tartamát, és ezzel összefüggésben pontosan rögzíti a bíróság feladatait a tárgyalás elnapolása, vagy az ügyirat ügyésznek történő visszaküldése esetére.

A 726-727. §-hoz

A bíróság elé állítás jellegéből fakad, hogy a bíróság a tárgyalás megtartásának feltételeiről, az ügyész pedig a tárgyalás előkészítésének adminisztratív jellegű előkészítéséről gondoskodik. A szabályozás új elemként emeli be a törvénybe azt az ügyészségi gyakorlatot, hogy az ügyész a bíróság elé állítás esetén feljegyzést köteles készíteni, amely a szóban előterjesztendő vád alapvető elemeit, így a terhelt személyes adatait, az ügy tárgyát képező cselekmény leírását, és annak jogi minősítését, valamint a bizonyítási eszközök felsorolását tartalmazza. A törvény egyúttal rögzíti a feljegyzés kézbesítésére vonatkozó speciális szabályokat.

Az ügyész részéről a vádemelés a vád szóbeli előterjesztésével történik. Az ügyészi feljegyzés tehát nem veszi át a vádirat szerepét, az kizárólag a tárgyalásra való felkészülés megkönnyítését, ezáltal a tisztességes eljárás általános követelményének való minél teljesebb megfelelést szolgálja.

A bíróság elé állítás külön eljárásban a védő részvétele attól az időponttól kezdve kötelező, ahogy az ügyészség döntött a terhelt bíróság elé állításáról. Ezért az ügyészség a döntés megszületését követően haladéktalanul védőt köteles kirendelni, ha a gyanúsított nem kíván védőt meghatalmazni. Tekintettel arra, hogy a tárgyalás előkészítésének lehetőségei korlátozottak az eljárás során, az ügyészségnek fokozott figyelmet kell fordítania a terhelt és a védő tájékoztatására, valamint arra, hogy a lehetőségekhez képest a terhelt és a védő megfelelően felkészülhessen a tárgyalásra.

A 728-729. §-hoz

A bíróság a tárgyalást az elsőfokú bírósági eljárás szabályai szerint folytatja le azzal, hogy a tárgyalás során hivatalból köteles vizsgálni, helye van-e az ügyiratok ügyészséghez való visszaküldésének. Az ügyész a vádat akkor módosíthatja, ha a bíróság elé állítás feltételei a módosított vád szerinti bűncselekményre is fennállnak. A bíróság a tárgyalást legfeljebb egy alkalommal, legfeljebb tizenöt napra elnapolhatja. A Be. rendelkezéséhez képest meghosszabbított tárgyalási időköz reálisabb lehetőséget biztosít a tanúk, és szakértők eredményes idézésére, vagy annak biztosítására, hogy egyes okiratok és egyéb tárgyi bizonyítási eszközök a tárgyaláson rendelkezésre álljanak.

A 730. §-hoz

A bíróság elé állítás külön eljárás lényegi elemét jelentő időszerűség biztosítása érdekében a törvény az elsőfokú bíróság eljárásához hasonlóan konkrét, jelen esetben az ügy másodfokú bíróságra érkezését követő két hónapon belüli határidőt állapít meg az elsőfokú bíróság ügydöntő határozata elleni fellebbezés elbírálására. A harmadfokú bírósági eljárásnak a másodfokú bírósági eljárásra visszautaló szabályozása folytán az ügy elbírálására előírt határidő a harmadfokú bíróságra is értelemszerűen kötelező.

XCIX. Fejezet

Eljárás egyezség esetén

A 731. §-hoz

A törvény alapkoncepciója, hogy a tisztességes eljárás elemeit képező garanciák biztosítása mellett lehetőséget teremtsen az eljárások egyszerűsítésére és gyorsítására. Ennek érdekében a törvény a terhelttel való együttműködés komplex rendszerét teremtette meg, melynek egyik formája a nyomozás kereteibe illeszkedő és az ügyészi tevékenységhez köthető „Egyezség a bűnösség beismeréséről” (LXV. fejezet) együttműködés. Az ügyész és a terhelt közötti egyezség ugyanakkor csak az e fejezet szerinti külön eljárás lefolytatása céljából jöhet létre, hiszen annak jóváhagyására és arra alapítva ügydöntő határozat meghozatalára kizárólag a bíróság jogosult.

A jogintézmény előzményének a Be.-ben „Lemondás a tárgyalásról” elnevezéssel 2000. március 1. napjától alkalmazható külön eljárás tekinthető, amely azonban nem váltotta be a hozzá fűzött reményeket. A törvény arra törekszik, hogy a külföldi jogrendszerek haladó elveinek átvételével egyszerre csökkentse a külön eljárás szereplőinek az egyezség megkötésével és annak bírói jóváhagyásával kapcsolatos bizonytalanságát, valamint az őket terhelő adminisztrációs terheket.

A külön eljárás „célcsoportját” elsősorban azok az elsőfokú bíróság előtt folytatott eljárások jelentik, ahol az elhúzódó bizonyítási eljárást követően már elsőfokon jogerős ügydöntő határozat születik. Ezekben az ügyekben indokolatlannak tűnik a tárgyaláson történő teljes körű bizonyítás felvétele, amikor a törvény lehetőséget ad arra, hogy az egyezséggel érintett felek akaratának megfelelő bírói döntés egyszerűsített eljárási rendben is megszülethessen.

A terhelt és az ügyészség között létrejött egyezség bírói jóváhagyására irányuló külön eljárás az eljárás egyszerűsítését és gyorsítását azáltal biztosítja, hogy lehetőséget teremt a terhelt rendelkezési jogának érvényesülésére a bírósági eljárás formájának megválasztásában. Ennek elvi alapját a terhelt tárgyaláshoz, és a tárgyalásról történő lemondáshoz való joga teremti meg, amellyel kapcsolatban először az egyezség megkötésekor, majd a bíróság előtti kihallgatásakor kell nyilatkoznia.

Az egyezség jóváhagyására irányuló bírósági eljárásban a védő részvétele garanciális okokból kötelező.

A 732-735. §-hoz

A bíróság az ügyet a külön eljárásban meghatározott eltérésekkel előkészítő ülésen bírálja el, ahol főszabály szerint az ügydöntő határozatot is meghozhatja.

Az előkészítő ülésen az ügyész a vádat, az egyezség jóváhagyására irányuló indítványával ismerteti. A bíróság ezután tájékoztatja a vádlottat az egyezség jóváhagyásának következményeiről. A bíróság ennek során felhívja a vádlott figyelmét arra, hogy az egyezségben szereplő és a vád tárgyává tett bűncselekmény beismerése és az egyezség jóváhagyása esetén az ítéletét kizárólag erre, valamint az eljárás ügyirataira alapítja, illetve tájékoztatja arról, hogy az ilyen módon meghozott ítélettel szemben nincs helye fellebbezésnek, ha annak rendelkezései a bűnösség elismerésére irányuló megállapodásban rögzített feltételeknek megfelelnek.

Ha a vádlott az egyezséggel egyezően beismeri a bűnösségét és lemond a tárgyaláshoz való jogáról, a bíróságnak először az egyezség jóváhagyásáról kell döntenie. A bíróságnak több szempontot kell vizsgálnia, így különösen azt, hogy az egyezség megkötése és tartalma megfelel-e a törvény előírásainak, a vádlott tisztában van-e az egyezség természetével és következményeivel, a bűnösségét saját elhatározásából ismerte-e el, valamint azt, hogy a bűnösséget beismerő vallomása egyértelmű-e és azt az eljárás ügyiratai alátámasztják-e. Ha a bíróság a vádlott nyilatkozata, vagy az ügyiratok alapján szükségesnek tartja, kihallgatja a vádlottat. Ebben az esetben a vádlott vallomást tesz a vád tárgyává tett cselekménnyel kapcsolatban. A bíróság a kihallgatás során ellenőrizheti, hogy a beismerés a releváns tények előadásán túl a bűnösségre is kiterjed-e. A lehetséges következményekről a bíróságnak még a kihallgatás előtt tájékoztatnia kell a vádlottat.

A bíróság tájékoztatási kötelezettsége és az egyezséggel kapcsolatos vizsgálata a tisztességes eljárás elvének maradéktalan érvényesülését, valamint az egyezség és az azt megelőző eljárás törvényességének ellenőrzését szolgálja. Fontos eljárási garancia, hogy a bíróságot nem köti az egyezség jóváhagyására irányuló ügyészi indítvány.

A bíróság a mérlegelő tevékenysége eredményeként kétféle döntést hozhat: ha az egyezség jóváhagyásának törvényi feltételei fennállnak, és a jóváhagyás megtagadásának nincs helye, az egyezséget az előkészítő ülésen jóváhagyja, ellenkező esetben az egyezség jóváhagyását megtagadja.

A bíróság az egyezség jóváhagyása, vagy megtagadása tárgyában végzéssel határoz, amellyel szemben nincs helye fellebbezésnek.

A 736-737. §-hoz

Miután a bíróság az egyezség jóváhagyása tárgyában határozott, az eljárás az egyezség tartalmától és a bíróság végzésétől függően az előkészítő ülésre vonatkozó szabályok szerint folyik tovább. Ennek megfelelően, ha a jóváhagyott egyezség az ügydöntő határozatban eldöntendő valamennyi kérdésre kitért, akkor a bíróság az ügyiratok ismertetését követően az előkészítő ülésen meghozza az ítéletet. Az egyezség nem feltétlenül terjed ki valamennyi, az ügydöntő határozat meghozatalához szükséges kérdésre, hiszen az elkobzás vagy vagyonelkobzás kérdésében az egyezséget maga a törvény zárja ki, de az is előfordulhat, hogy valamely kérdésben - pl. a bűnügyi költség mértékét, megalapozottságát érintő vita miatt - az ügyészség és a terhelt nem tudott megegyezni. Erre tekintettel, ha az egyezséggel nem rendezett, de kötelezően eldöntendő kérdések maradtak fenn, a további eljárás kizárólag ezen kérdések tisztázására korlátozódik. Ha ez lehetséges, a bíróság még az előkészítő ülés folyamán tisztázza az egyezséggel nem rendezett kérdéseket, ellenkező esetben tárgyalást tart és az addig eldöntetlen kérdések keretei között bizonyítást vesz fel. Ha az ilyen, korlátozott keretek között felvett bizonyítás eredményéhez képest a bíróság úgy látja, hogy a tényállás, illetve a jogi minősítés változása folytán az egyezség megtagadásának lett volna helye, az egyezséget jóváhagyó végzést hatályon kívül helyezheti és az eljárást az általános szabályok szerint folytatja. Az eljárás folytatásához kötődő fontos garanciális elem, hogy ebben az esetben az egyezséghez fűződő joghatások a továbbiakban nem alkalmazhatóak, illetve ismét megnyílik a bizonyítási indítványok korlátok nélküli előterjesztésére szolgáló tizenöt napos határidő.

Ha a bíróság az egyezséget jóváhagyta, a vádlott bűnösségét a bűnösség beismerésére, az egyezség jóváhagyására és az eljárás ügyirataira alapítja. A bíróság az ítéletben a vád szerinti tényállástól, jogi minősítéstől és a jóváhagyott egyezségben szereplő büntetéstől, intézkedéstől és egyéb rendelkezésektől nem térhet el. Ez utóbbi szabály azt jelenti, hogy a bíróságnak a büntetéskiszabással kapcsolatban megszűnik a mérlegelési lehetősége és az egyezség törvényessége esetén az abban meghatározott szankciót kell alkalmaznia. Az új keletű korlátozás azonban sok esetben csak látszólagos, hiszen a korábbi szabályozás is lehetőséget biztosított arra, hogy az ügyész és a terhelt olyan szűk tartományban határozza meg a kiszabható joghátrányt, amely a bíróság számára nem biztosított tényleges mozgásteret. Az egyezséggel nem érintett kérdésekről a bíróság a törvénynek megfelelően dönt, azonban a polgári jogi igényt nem utasíthatja el.

Ha a bíróság az egyezség jóváhagyását megtagadja, az eljárást az előkészítő ülésre vonatkozó általános szabályok szerint folytatja, ahol a terhelt nincs elzárva attól, hogy akár a vád tárgyává tett, akár az ügyész által időközben módosított váddal egyező beismerő vallomást tegyen, és ezáltal teremtse meg az eljárás egyszerűsített módon történő befejezésének lehetőségét.

A terhelti együttműködés rendszerében jóváhagyott egyezség komoly előnyökkel jár az eljárás résztvevői számára, hiszen a terheltnek a Btk. alapján enyhébb szankciót, a sértettnek biztos jóvátételt, a bíróságnak, az ügyészségnek és a nyomozó hatóságnak idő, munka és költségmegtakarítást biztosít. A törvény az egyezség jóváhagyásával, valamint az azt megelőző eljárással szemben szigorú feltételeket támaszt, ugyanakkor az egyezség jóváhagyására irányuló bírósági eljárás a jellegéből fakadóan együtt jár számos eljárási jog korlátozásával. Lényeges elv azonban, hogy a terhelt jogról való lemondása önkéntes és egyértelmű legyen, melynek elengedhetetlen előfeltétele, hogy a terhelt megismerhesse az ügy releváns tényeit és a tárgyalásról történő lemondás jogi következményeit.

A 738. §-hoz

A külön eljárásban a jogorvoslathoz fűződő jog lényeges sérelme nélkül akként korlátozható a fellebbezési jog, hogy megalapozatlanság miatt nem lehet fellebbezést bejelenteni a bűnösség megállapítása, a váddal egyező tényállás és jogi minősítés, a büntetés vagy intézkedés neme, tartama vagy mértéke, illetve az ítélet egyéb rendelkezése ellen, ha az ítélet a bűnösség elismerésére irányuló, bíróság által jóváhagyott megállapodáson alapul, és az ítélet e rendelkezései a bűnösség elismerésére irányuló megállapodásban rögzített feltételeknek megfelelnek.

Az elsőfokú ítélet felülbírálatának terjedelme a fellebbezési jog korlátaihoz igazodik, e szerint a másodfokú bíróság az előbbi esetben akkor változtathatja meg az ítéletet, ha tárgyalás nélkül megállapítható, hogy a terhelt felmentésének, vagy az eljárás megszüntetésnek van helye. Az ítélet hatályon kívül helyezésére pedig akkor kerülhet sor, ha a jóváhagyás megtagadásának lett volna helye, a bíróság az eljárása során jelentős eljárási hibát vétett, illetve a terhelt felmentésének, vagy az eljárás megszüntetésének kérdésében való döntéshez további bizonyítás felvétele szükséges.

C. Fejezet

Büntetővégzés meghozatalára irányuló eljárás

A 739. §-hoz

A „Büntetővégzés meghozatalára irányuló eljárás” megnevezés a korábbi „a tárgyalás mellőzése” elnevezéstől eltérően nem az eljárás formájára, hanem a külön eljárással megcélzott eredményre, a büntetővégzésre utal. A büntetővégzés meghozatalára irányuló írásbeli eljárás lehetővé teszi az egyszerű megítélésű, tömegesen előforduló, legfeljebb kis-közepes tárgyi súlyú ügyek időszerű befejezését, ezáltal társadalmi méretekben is jelentősen hozzájárulhat a büntetőügyek hatékony és gyors befejezéséhez. A terhelt és az eljárásban résztvevők számára megmarad a legfontosabb eljárási garancia, hogy a büntetővégzéssel szemben indítványozhatják a tárgyalás tartását, amely alapján az eljárást az általános szabályok szerint kell folytatni.

A büntetővégzés a bűnösséget megállapító ítélettel egyenértékű ügydöntő határozat.

A 740. §-hoz

A jogtörténeti hagyományokra és a nemzetközi mintákra figyelemmel a büntetővégzés meghozatalára irányuló külön eljárás feltételei a szerint változnak, hogy a terhelt beismerte-e a terhére rótt bűncselekmény elkövetését, vagy sem.

A beismeréshez nem kötött büntetővégzés a legfeljebb három évig terjedő, míg a beismeréshez kötött büntetővégzés a legfeljebb öt évig terjedő szabadságvesztéssel büntetendő bűncselekmények esetében alkalmazható, ha az ügy megítélése egyszerű, a vádlott szabadlábon van, vagy más ügyben tartják fogva, és a büntetés célja tárgyalás nélkül is elérhető. A külön eljárás alkalmazási feltételeiben a korábbiakhoz képest további változást jelent, hogy a tényállás egyszerűsége helyett a jövőben az ügy ténybeli és jogi megítélésének kell egyszerűnek lennie, illetve a szabadon lévő vádlott mellett a más ügyben fogva lévő vádlottal szemben is hozható büntetővégzés.

A beismeréshez kötött büntetővégzés alkalmazásának az előzőekhez képest további feltétele, hogy a vádlott a bűncselekményt megvalósító tényeket a vádemelést megelőzően előadja.

A büntetővégzésben alkalmazható legsúlyosabb joghátrány a végrehajtásában felfüggesztett szabadságvesztés.

A büntetővégzés differenciált szabályozásának legfontosabb következménye, hogy érdekeltté teszi a terheltet az eljárás egyszerűsítésében és gyorsításában, egyúttal biztosítja az egyszerű megítélésű, legfeljebb kis-közepes tárgyi súlyú és tömegesen előforduló ügyek időszerű befejezését, és jelentősen csökkenti az eljáró hatóságok munkaterhét.

A 741. §-hoz

A büntetővégzés meghozatalára a törvény egy hónapos határidőt állapít meg, amelyet közvádas ügy esetében az ügy bíróságra érkezésétől, magánvádas ügyben a személyes meghallgatás napjától kell számítani. A magánvádas ügyeket érintő szabály azon alapul, hogy a büntetővégzés alkalmazására csak a személyes meghallgatás után, a békítés sikertelensége esetén kerülhet sor.

A bíróság büntetővégzést az ügyészség indítványára, vagy hivatalból hozhat. Ha a büntetővégzés meghozatalát az ügyészség indítványozta, akkor bírósági titkár is eljárhat. A bíróság a jogkövetkezmények ismertetett korlátai között büntetést, és katonai mellékbüntetést szabhat ki, illetve a személyi szabadság korlátozásával nem járó intézkedést, valamint a Btk.-ban meghatározott feltételek szerint ezek kombinációját alkalmazhatja. A polgári jogi igény elbírálásánál a bíróság jogköre korlátozott, mivel a polgári jogi igényt érdemben nem utasíthatja el. A sértettel szemben méltánytalan lenne, ha kárigényét a meghallgatása vagy az általa indítványozott bizonyítás nélkül utasítaná el a bíróság, miközben a terhelt felelősségét az igény alapjául szolgáló cselekményben megállapítja.

A büntetővégzés rendelkező része és indokolása tekintetében a törvény a büntetővégzés jellegéből következően speciális tartalmi követelményeket határoz meg, amelyek egyben egyszerűsítést jelentenek az ügydöntő határozatokra vonatkozó általános szabályokhoz képest. A végzésben rendelkezni kell a bűnügyi költségről is.

A 742-744. §-hoz

A külön eljárás sajátossága, hogy a büntetővégzéssel szemben kizárt a fellebbezés, ugyanakkor a jogosultak a kézbesítéstől számított nyolc napon belül tárgyalás tartása iránti indítványt terjeszthetnek elő. A jogosultak indítványára, és abban az esetben, ha a vádlott részére nem lehetett a büntetővégzést kézbesíteni a bíróság köteles az általános szabályok szerint előkészítő ülés tartásával folytatni az eljárást.

A terhelt jogorvoslati joga, valamint a bejelentett jogorvoslattal való rendelkezési joga korlátlan, amely kifejezésre jut abban is, hogy a tárgyalás tartása iránt előterjesztett indítványt az előkészítő ülés megkezdéséig kötöttségek nélkül visszavonhatja. Az ügyészség azonban nem élhet azon a címen jogorvoslattal, hogy a bíróság az indítványának megfelelően büntetővégzés meghozatalára irányuló eljárásban járt el. A magánfél a polgári jogi igényt elbíráló rendelkezéssel, míg az egyéb érdekelt csak az őt közvetlenül érintő rendelkezésekre tekintettel tehet indítványt a tárgyalás tartására. A vádlott javára más által - kivéve az ügyészséget - bejelentett jogorvoslatot az indítványozó csak a vádlott hozzájárulásával vonhatja vissza.

A tárgyalás tartása iránti indítvány visszavonásának kell tekinteni azt az esetet, ha az indítványozó az előkészítő ülésen nem jelenik meg, és magát alapos okkal, előzetesen nem menti ki.

A 745-746. §-hoz

Az előkészítő ülés megkezdése után a bíróság ismerteti a büntetővégzés és a tárgyalás tartása iránti indítvány lényegét. A tárgyalás tartása iránti indítványt önállóan előterjesztő védő mulasztása ugyanakkor nem róható a vádlott terhére, ha a vádlott az előkészítő ülésen megjelenik és fenntartja a védő indítványát.

A büntetővégzés elleni jogorvoslat esetében is alapvető követelmény, hogy az indítványozó pontosan megjelölje azt, hogy a büntetővégzést miért tartja sérelmesnek. Ha a jogorvoslat kizárólag a járulékos kérdéseket sérelmezi, a bíróság csak a jogorvoslattal támadott kérdésben határoz, míg a polgári jogi igényre vonatkozó rendelkezést sérelmező jogorvoslat esetén e rendelkezést hatályon kívül helyezi és a polgári jogi igény érvényesítését egyéb törvényes útra utasítja.

Minden egyéb esetben a bíróság az előkészítő ülésen hatályon kívül helyezi a büntetővégzést és az általános szabályok szerint folytatja az eljárást. A vádlott terhére megállapított joghátrány azonban csak akkor súlyosítható, ha a jogorvoslatot a vádlott terhére jelentették be, illetve az előkészítő ülésen, vagy a tárgyaláson új bizonyíték merül fel és ennek alapján a bíróság olyan új tényt állapít meg, amely alapján súlyosabb minősítést, vagy jelentősen súlyosabb joghátrányt kell alkalmazni.

CI. Fejezet

Eljárás a távollévő terhelttel szemben

A távollévő terheltre vonatkozó különleges szabályok továbbra is a büntető igazságszolgáltatás működésével kapcsolatos társadalmi elvárások és a terhelt alkotmányos jogainak védelme közti összhang megteremtését szolgálják. A külön eljárás szabályrendszerének elvi kereteit az Alkotmánybíróság határozatai, az Emberi Jogok Európai Egyezménye, az Emberi Jogok Európai Bírósága esetjoga, továbbá a Polgári és Politikai Jogok Nemzetközi Egyezségokmánya, valamint az Európai Parlament és a Tanács büntetőeljárás során az ártatlanság vélelme egyes vonatkozásainak és a tárgyaláson való jelenlét jogának erősítéséről szóló, (EU) 2016/343 irányelve képezik.

A törvény nem szakított azon szemlélettel, hogy a terhelt távollétében történő eljárás szabályaiban a kivételesség és az átmenetiség követelményeinek kell érvényesülniük. Így a szabályrendszer gerincét a következő pillérek adják. A büntetőeljárásban eljáró szerveknek kötelezettsége, hogy a törvény által rendelkezésre álló valamennyi lehetőséget kihasználva törekedjenek a terhelt felkutatására. Az eljárás jogszerűségének előfeltétele annak megalapozott feltételezése, hogy az illető tudatosan vonja ki magát az igazságszolgáltatás alól. A terhelt távollétében történő eljárásban a védő részvétele kötelező. Végül feltétel, hogy a vádlottnak legyen lehetősége az ügy érdemi és teljes felülvizsgálatát elérni.

A törvény alapvetően átveszi a Be. rendszerét, abban egyrészt a joggyakorlatban kimunkált, a jogértelmezést könnyítő módosításokat hajt végre, másrészt a szabályozást az eljárási szakaszokat érintő újításokhoz igazítja.

A 747. §-hoz

A törvény a Fejezet elején rögzíti a terhelt távollétében folytatott eljárás általános feltételeit: a (3) bekezdésben az értékelést és mérlegelést igénylő feltételeket, míg a (4) bekezdésben az objektív feltételeket. Hangsúlyozva, hogy a bíróság és az ügyészség csak a felsorolt feltételek fennállása esetén folytathatja le az eljárást, a törvény külön bekezdésben is utal arra, hogy ha a távollévő terhelttel szembeni eljárás lefolytatásának feltételei nem állnak fenn, az eljárást fel kell felfüggeszteni.

A 748. §-hoz

A nyomozásnak továbbra sem akadálya a terhelt ismeretlen helyen tartózkodása, hiszen annak egyik fő feladata az elkövető és a bizonyítási eszközök felderítése, felkutatása és biztosítása. A törvény egyértelművé teszi, hogy a nyomozó hatóság befejezheti a nyomozást, az ügyész pedig vádat emelhet anélkül, hogy megtörtént volna a gyanúsítás közlése. A gyanúsítás közlésének a 14/2004. (V. 7.) AB határozatban is hangsúlyozott alaptörvényi jelentőségéből következik, hogy ezen aktus nélkül a vádemelésnek csak az eljárás kivételességét biztosító feltételek mellett lehet helye. A külön eljárás általános feltételeinek meghatározása mellett a törvény úgy biztosítja az elvárt garanciális keretet, hogy már a vádemelést megelőzően előírja annak deklarálását, hogy az eljárás a terhelt távollétében zajlik. Ez nem csupán egy formális aktus, hiszen a törvény alapján ettől az időponttól kezdve a védő részvétele az eljárásban kötelező, aki számára az általános rendelkezések szerint megnyílik az ügyiratok megismerésének lehetősége. E megoldással a törvény a védekezéshez való jog érvényesülését a Be. rendelkezéseihez képest javítja.

A 749. §-hoz

A törvény az általános eljárási szabályok alóli kivételként rögzíti, hogy a terhelt távollétében előkészítő ülésnek nincs helye, és e külön eljárás kizárólag az arra vonatkozó ügyészi indítvány esetén folytatható le.

A 750. §-hoz

A törvény a joggyakorlat átvételével pontosította azon eljárásrendet, amely abban az esetben követendő, ha a vádlott tartózkodási helye a vádemelést követően válik ismeretlenné. Ha a terhelt távollétében folytatható eljárás feltételei fennállnak, a vádlott felkutatására tett intézkedéseket követően felfüggesztett eljárást folytatni kell, ha az ügyész az eljárás felfüggesztése után indítványozza a tárgyalás vádlott távollétében való lefolytatását és annak feltételei megállapíthatók.

A 751-753. §-hoz

A törvény a bírósági eljárás lehetséges szakaszaihoz igazodóan rendelkezik arról, ha a vádlott tartózkodási helye a későbbiekben ismertté válik. Ha ez az elsőfokú bíróság ügydöntő határozatának kihirdetése előtt történik meg, a bíróság a tárgyalást a vádlott jelenlétében folytatja, szükséges esetben a bizonyítási eljárást újból megnyithatja.

Változást jelent a szabályozásban, hogy ha az elsőfokú bíróság ügydöntő határozatának meghozatala után - de még a fellebbezésre nyitva álló határidő letelte előtt - válik ismertté a vádlott tartózkodási helye, a vádlott fellebbezést jelenthet be, az elsőfokú bíróságnál nem kérheti a tárgyalásnak a jelenlétében való megtartását. A fellebbezés folytán a terhelt számára a másodfokú bíróság biztosítja a vallomás tételének lehetőségét, az ügy teljes felülvizsgálatát és szükség esetén további bizonyítás felvételével a tényállás tisztázását.

Ha a vádlott felkutatására tett intézkedések a másodfokú bírósági eljárásban vezettek eredményre, a másodfokú bíróság tárgyalást tűz ki, és azon a vádlottat kihallgatja, ismerteti a vádlott távollétében tartott tárgyalás anyagának lényegét, valamint − ha szükséges − a vádlott által indítványozott további bizonyítást vesz fel.

A terhelt távollétében folytatható eljárás alapelveire figyelemmel a törvény úgy rendelkezik, hogy ha a vádlott felkutatására tett intézkedések a harmadfokú bírósági eljárásban vezettek eredményre, a harmadfokú bíróság a fellebbezést érdemben megvizsgálja, és a feltárt hibák függvényében az első vagy a másodfokú bíróságot - határozatuk hatályon kívül helyezése mellett - új eljárásra utasítja. Ugyanezen eljárásrend követendő, ha a vádlott felkutatására tett intézkedések a harmadfokú bíróság hatályon kívül helyező végzése ellen bejelentett fellebbezés elbírálása során vezettek eredményre. A törvény ezen rendelkezéseinek célja annak rögzítése, hogy az eljárást lehetőleg attól az eljárási szakasztól legyen indokolt megismételni, amelyik során egyrészt bizonyítás felvételére kerülhet sor, másrészt, amelyik eljárásban hatályon kívül helyezésre okot adó szabálysértés történt.

Továbbra is irányadó szabály, hogy ha a terhelt tartózkodási helye a jogerős határozat meghozatala után válik ismertté, a javára perújítási indítványt lehet előterjeszteni.

CII. Fejezet

Eljárás a külföldön tartózkodó terhelt távollétében

A törvény a külföldön tartózkodó terhelt esetén a távollétes eljárás szabályait az európai és a nemzetközi bűnügyi együttműködés szabályaihoz igazítja annak érdekében, hogy a nemzetközi bűnügyi együttműködés során a kiadatás és átadás gyakorlatában felmerült helyzetekre is megoldást nyújtson.

A 754-756. §-hoz

A törvény a terhelt távollétében folytatható eljárás feltételeit azzal egészíti ki, hogy ezen esetekben az eljárás akkor is lefolytatható, ha a terhelt hazatérése nem a terhelt akaratán múlik. Így lehetővé válik, hogy a külföldön fogva tartásban lévő terhelt esetében - ha cselekmény jellege, illetve tárgyi súlya okán a terhelt jelenlétének biztosítása nem szükséges - a bíróság a terhelt távollétében is eljárjon. A törvény a terhelt tárgyaláshoz való jogát azzal biztosítja, hogy a távollétes eljárás lefolytatására a külföldön fogva tartásban lévő terhelt esetén csak a terhelt hozzájárulása esetén van lehetőség.

A nemzetközi és az európai elfogatóparanccsal szemben támasztott arányosság biztosítása érdekében a törvény több rendelkezést is tartalmaz, amelyek alapján az európai, illetve a nemzetközi elfogatóparancs kibocsátása nem szükségszerű feltétele a távollétes eljárásnak külföldön tartózkodó terhelt esetén.

Arra figyelemmel, hogy az európai, illetve a nemzetközi elfogatóparancs kibocsátása már nem minden esetben lehetséges, a külföldön szabadlábon tartózkodó terhelt esetében a távollétes eljárás általános feltételeként azt kell meghatározni, hogy a bíróság, illetve az ügyészség köteles a terhelt jelenléti joga gyakorlásának biztosítására valamennyi lehetséges intézkedést megtenni. Ennek alapvető eleme az, hogy a terhelt az eljárás folytatásáról tudomást szerezzen, ami a szabadlábon lévő terhelt esetében szabályszerű idézéssel biztosítható.

CIII. Fejezet

Biztosíték letétbe helyezésével folyó eljárás

A 757-758. §-hoz

A Be.-vel szemben, amely a biztosíték jogintézményét a különleges eljárásokhoz sorolja, a törvény a biztosíték letétbe helyezésével folyó eljárást a külön eljárások közé illeszti. A biztosíték hatályos törvényben elfoglalt helye a különleges eljárások között már csak azért is megkérdőjelezhető, mert a biztosíték megállapítására vonatkozó eljárás során a különleges eljárásokra vonatkozó általános szabályok általában nem alkalmazhatók, az eljárás pedig nagyobb hasonlóságot mutat a távollévő terhelttel szembeni eljárással, mint a különleges eljárásokkal, továbbá a biztosíték jogintézményének nincs alapügye, ez az eljárás maga az alapügy. Jellemzőit, sajátosságait tekintve ezért az új törvény a biztosíték letétbe helyezésével folyó eljárást a külön eljárások közé illeszti.

A hatályos törvény gyakorlatilag nem tartalmaz rendelkezéseket arra vonatkozóan, hogy biztosíték engedélyezésének mikor van helye, erről a szöveg legfeljebb áttételesen ad információkat. A törvény pótolja ezt a hiányosságot, és egyértelművé teszi a biztosíték letétbe helyezése engedélyezésének feltételeit. Ezek:

- az adott bűncselekményre a törvény ötévi szabadságvesztésnél nem súlyosabb büntetést rendel,

- a terhelttel szemben előreláthatóan pénzbüntetés kiszabására, illetve vagyonelkobzás elrendelésére kerül sor,

- a terhelt tárgyalástól és az eljárási cselekményektől való távolmaradása az eljárás érdekeit nem sérti, és

- a terhelt megbízta a védőjét a kézbesítési megbízotti feladatok ellátásával.

A törvény azzal, hogy ötévi szabadságvesztésnél nem súlyosabban büntetendő bűncselekmények kapcsán teszi lehetővé a biztosíték letétbe helyezésének engedélyezését (szemben a hatályos nyolcévi szabadságvesztésnél nem súlyosabban büntetendő bűncselekmények körével), szűkíti a biztosíték alkalmazási lehetőségeit. Tekintettel azonban arra, hogy a jogintézmény eredeti célja az a praktikus megfontolás, hogy az enyhébb megítélésű, viszonylag kisebb súlyú bűncselekményt elkövető, nem Magyarországon élő személyekkel szemben minél gyorsabban távollétükben is befejezhető legyen a büntetőeljárás, ez a módosítás szükséges és indokolt. Az intézmény céljával ellentétes lenne, ha annak engedélyezése révén jelentősebb tárgyi súlyú cselekmény elkövetésével meggyanúsított, megvádolt személyek hagyhatnák el az országot.

A biztosíték jogintézményének 1987-es bevezetésekor a törvény még nem adott arra lehetőséget, hogy a terhelt bejelenthesse, nem kíván részt venni a tárgyaláson. Ezért az érintett terheltnek idézésre minden tárgyalási napon, eljárási cselekményen meg kellett jelennie, vagy ha őrizetbe vették, előzetes letartóztatását stb. rendelték el, akkor külföldre utazási tilalom alatt állt. Ebben az időben tehát különös jelentősége volt a biztosíték jogintézményének. Jelenleg azonban a terheltnek lehetősége van bejelenteni, hogy a tárgyalástól távol kíván maradni, így a biztosíték jogintézményét többletelemmel, valamilyen többletlehetősséggel kellett ellátni. Ez pedig az új törvénynek azon rendelkezése, amely szerint a biztosíték letétbe helyezését követően az eljárási cselekmények és a tárgyalás a terhelt távollétében is megtartható. Ezt azt jelenti, hogy a terhelt nemcsak a tárgyalástól, hanem akár nyomozási cselekményektől is „legálisan” távol maradhat. Erre az új elemre tekintettel került bele a törvénybe az a rendelkezés, amelynek értelmében a biztosíték letétbe helyezése csak akkor engedélyezhető, ha a terhelt eljárási cselekményektől való távolmaradása az eljárás érdekeit nem sérti.

A törvény a hatályos szabályozást követi, amennyiben változtatás nélkül átveszi azt a rendelkezést, amely szerint nem engedélyezhető biztosíték letétbe helyezése, ha a bűncselekmény halált okozott. Ennek a rendelkezésnek a fenntartása mindenképpen indokolt volt.

Az új törvény változatlanul hagyja azt a rendelkezést is, amely szerint a vádemelés előtt az ügyészség, azt követően a bíróság dönt a biztosíték letétbe helyezéséről és a biztosíték összegéről. Ennél fogva a terheltnek vagy védőjének értelemszerűen az eljárást folytató bíróságnál vagy ügyészségnél kell a biztosíték letétbe helyezésének engedélyezése iránti indítványát előterjesztenie. Mivel a bíróság, illetve az ügyészség döntése a biztosíték letétbe helyezéséről alapvetően befolyásolja a terhelt helyzetét (elhagyhatja-e Magyarország területét vagy sem), ezért a törvény előírja, hogy a terhelt indítványát soron kívül kell elbírálni.

A biztosíték letétbe helyezésének engedélyezése iránti indítvány elbírálásáról hozott ügyészségi döntés ellen panasznak, a bíróság döntése ellen fellebbezésnek van helye. A panasznak, − ha e törvény kivételt nem tesz − nincs halasztó hatálya. A nem ügydöntő végzést a véglegessé válására tekintet nélkül kell teljesíteni, illetve végrehajtani, kivéve, ha a fellebbezés halasztó hatályát a törvény kimondja. A biztosítékkal kapcsolatos jogorvoslatoknak halasztó hatályúaknak kell lenniük, hiszen a terhelt számára nem mindegy, hogy Magyarországon kell maradnia vagy elhagyhatja az ország területét. Mivel a fenti rendelkezések értelmében a halasztó hatályra kifejezetten utalni kell, a törvény szövege ennek megfelelően egyértelműen kimondja, hogy az indítvány tárgyában hozott határozat elleni jogorvoslat halasztó hatályú.

Tekintettel arra, hogy a biztosíték engedélyezését és letétbe helyezését követően a terhelt az eljárási cselekményekről és a tárgyalásról is távol maradhat, a bíróság, az ügyészség és a nyomozó hatóság a tárgyalásról és az eljárási cselekményekről a terheltet - a kézbesítési megbízott útján - nem idézi, hanem csak értesíti. Figyelemmel arra, hogy a terhelt „engedéllyel” marad távol az eljárástól, szükséges volt annak egyértelmű rögzítése, hogy sem a távollévő terhelttel szembeni, sem a külföldön tartózkodó terhelt távollétében történő eljárás rendelkezéseit nem lehet alkalmazni, továbbá indokolt volt annak egyértelmű kimondása is, hogy nincs helye az eljárás felfüggesztésének azon az alapon, hogy a terhelt külföldön van.

A 759. §-hoz

Új rendelkezése a törvénynek, hogy a biztosíték letétbe helyezésével folyó eljárás nem akadálya annak, hogy uniós vagy nemzetközi bűnügyi együttműködés keretében, ha az szükséges, a bíróság vagy az ügyészség eljárási jogsegély iránti megkeresést küldjön valamely külföldi államnak. Az eljárási jogsegély kiterjedhet különösen eljárási cselekmények teljesítésére, bizonyítási eszközök felkutatására, a terhelt kihallgatására, szemlére, házkutatásra, motozásra, lefoglalásra.

A törvény egyértelműen rendezi azokat az eseteket, hogy ha a vádemelést megelőzően derül ki, hogy a terhelt más bűncselekmény elkövetésével gyanúsítható megalapozottan vagy más bűncselekmény elkövetésével is megalapozottan gyanúsítható, mint amelyre tekintettel az ügyészség a biztosíték letétbe helyezését engedélyezte, vagy, ha a vádemelést követően az ügyészség a vádat módosítja, vagy a bíróság megállapítja, hogy a vád tárgyává tett cselekmény a vádtól eltérően minősülhet, és biztosíték letétbe helyezésének az újabb bűncselekmény miatt nincs helye, a már letétbe helyezett biztosítékot a terheltnek vissza kell adni, a továbbiakban pedig a büntetőeljárást az általános szabályok szerint kell folytatni.

A 760-761. §-hoz

A törvény a hatályos szabályozáshoz képest pontosítja azokat az eseteket, amikor a biztosíték az államra száll, és egyértelművé teszi azt is, hogy az államra szállt biztosítékot a kiszabott pénzbüntetés, alkalmazott vagyonelkobzás vagy a bűnügyi költség megfizetésének végrehajtására kell fordítani.

A törvény szakít azzal a hatályos szabályozási megoldással is, amely szerint a pénzbüntetés és a vagyonelkobzás kivételével az állam a biztosíték összege által jelentett hátrányon túl büntetőjogi igényét nem tudja érvényesíteni, az egyéb büntetések, intézkedések végrehajtása iránt nem tud intézkedni, ezekben az esetekben a biztosíték elvesztése a terheltet érintő „szankció”. Az új rendelkezés értelmében ugyanis a pénzbüntetéstől, vagyonelkobzástól eltérő más büntetés vagy intézkedés végrehajtása iránt is intézkedni kell, ha szükséges, akár az Európai Unió tagállamaival folytatott bűnügyi együttműködésről szóló törvény vagy a nemzetközi bűnügyi jogsegélyről szóló törvény rendelkezései szerint, jogsegély keretében. A rendelkezés célja, hogy az állam büntető igénye a lehető legnagyobb mértékben érvényesülhessen. Ezekben az esetekben, ha a büntetést vagy az intézkedést végrehajtották, a végrehajtás befejezése után a biztosítékot az elítéltnek vissza kell adni, kivéve, ha a bíróság a büntetés vagy az intézkedés mellett pénzbüntetést szabott ki, vagyonelkobzást alkalmazott, illetve a terheltet a bűnügyi költség megfizetésére kötelezte. Ebben az esetben a biztosítékot ezek végrehajtására kell fordítani, és az esetleg fennmaradó különbözetet kell a terheltnek visszafizetni.

A törvény szabályozza azt az esetet is, hogy ha a kiszabott pénzbüntetés, az alkalmazott vagyonelkobzás, illetve a bűnügyi költség összege meghaladja és azt is, ha nem éri el a letétbe helyezett biztosíték összegét. Az első esetben a hiányzó összeg erejéig a pénzbüntetés és a vagyonelkobzás végrehajtása, illetve a bűnügyi költség összegének megfizettetése iránt kell intézkedni. A második esetben a különbözet összegét kell a terheltnek visszafizetni, kivéve, ha a fennmaradó összeget a sértett által előterjesztett polgári jogi igény kielégítésére kell fordítani.

A sértetti igényérvényesítés elősegítésére irányuló fokozott erőfeszítések a biztosíték intézménye kapcsán is felfedezhetők az új törvényben. A törvény ugyanis úgy rendelkezik, hogy ha a bíróság a sértett által előterjesztett polgári jogi igénynek helyt adott, a biztosíték összegét (ha az teljes egészében visszajárna neki), vagy a biztosítéknak a pénzbüntetés, a vagyonelkobzás vagy a bűnügyi költség összegének levonását követően fennmaradó összegét a polgári jogi igény kielégítésére kell fordítani. Az új Be. egyik fő célja a sértetti jogok hatékonyabb érvényesítésének megteremtése. A biztosíték összegének felhasználása a polgári jogi igény kielégítésére e cél irányába tett újabb lépés.

A törvény egyértelműen rendelkezik arról is, hogy milyen esetekben kell a biztosítékot a terheltnek visszaadni, valamint arról is, hogy ha az eljárást a terhelt halála miatt szüntették meg, akkor a biztosítékot a terhelt örökösének kell kiadni.

CIV. Fejezet

Magánvádas eljárás

A 762-764. §-hoz

A törvény alapvetően követi a Be. rendelkezéseit, ugyanakkor újrastrukturálja, logikusabb felépítésűvé teszi, pontosítja a magánvádas eljárás rendelkezéseit tartalmazó fejezetet, és törekszik arra, hogy a magánvádlóra vonatkozó valamennyi szabály ebben a külön fejezetben nyerjen elhelyezést.

A törvény a magánvádas eljárás általános szabályai között rögzíti, hogy magánvádas eljárásnak nincs helye, ha a feljelentett vagy a terhelt fiatalkorú vagy katona. Ezt arra tekintettel szükséges előírni, mivel a magánvád intézménye nem egyeztethető össze sem a fiatalkorúak elleni, sem a katonai büntetőeljárás jellegével. A sértettől ugyanis nem várható el, hogy a vád képviselete során figyelembe vegye a fiatalkorú terhelt helyes irányú fejlődésének előmozdulását vagy a katonai büntetőeljárás sajátosságait.

A magánvádas eljárás sajátossága, hogy abban nincs helye a közvetítői eljárásra vonatkozó rendelkezések alkalmazásának. A közvetítői eljárás célja, hogy a bíróságtól és az ügyészségtől független harmadik személy bevonásával a sértett és a terhelt közötti konfliktust rendező megállapodás jöjjön létre. Az ügyészség, illetve a bíróság nem vesz részt a konfliktus rendezésében, az kizárólag a sértett, a terhelt és a közvetítő személyére tartozik. Ebből következik, hogy ha a sértett a büntetőeljárásban egyben vádlói jogokat is gyakorol, akkor egyidejűleg közvetítői eljárás alanya nem lehet. A törvény ezért kifejezetten rendelkezik arról, hogy a magánvádas ügyben közvetítői eljárásnak nincs helye. A törvény a magánvádas eljárásban egyébként is szabályoz kibékítést célzó eljárást (vö. személyes meghallgatás).

A viszonvádra vonatkozó szabályok alapvetően követik a hatályos rendelkezéseket, azonban az új törvény itt is a szöveg pontosítására törekszik. Ennek keretében a törvény megadja a viszonvád fogalmát, továbbá mivel erre vonatkozó szabály jelenleg nincs a törvényben, rögzíti, hogy viszonvád emelése esetén az ügyészség a viszonvád képviseletét akkor veheti át, ha a vád képviseletét nem vette át vagy a vád képviseletétől elállt.

A törvény értelmében megszűnik az ügyészség azon lehetősége, hogy a vád képviseletét a magánvádlótól az eljárás bármely szakaszában átvegye. Az új szabályozás értelmében erre az eljárásban egy alkalommal van lehetősége. A rendelkezés célja, hogy egyszerűbbé tegye az eljárás szabályait, és hogy elkerülhető legyen az eljárásnak a magánvádló és az ügyészség közötti „ide-oda pattogása”. Ez a korlátozás nem vonatkozik arra az esetre, ha az ügyészség a viszonvád képviseletét kívánja átvenni, és korábban már a vád képviseletét átvette, majd a vád képviseletétől elállt.

A törvény azt is egyértelműen rögzíti, hogy ha az ügyészség a vád képviseletét átvette, akkor az eljárásra a magánvádas eljárás szabályait kell alkalmazni. Az ügyészség tehát a magánvádas eljárásban nem ugyanolyan jogkörrel járhat el, mint közvádas bűncselekmények esetében az általános szabályok szerint (pl. nyomozati jogköre korlátozott marad, részt kell vennie a személyes meghallgatáson), jogai a magánvádlónak biztosított jogokat követik. Nem szabad elfelejteni ugyanis, hogy itt magánvádra üldözendő bűncselekményről van szó, amellyel kapcsolatban bár az ügyészség képviseli a vádat, de amely a sértett személyes sérelmét, illetve a sértettek közötti személyes konfliktust jelenti. A törvény azt is egyértelművé teszi, hogy a vád képviseletének átvétele nem jelenti azt, hogy a sértettnek az üggyel kapcsolatos rendelkezési joga megszűnik, a vádat ugyanis ilyenkor is bármikor ejtheti.

Tekintettel arra, hogy a vádképviselet átvételével a magánvádló csupán a sértetti jogokat gyakorolhatja, vádlói minőségben nem járhat el, ezért méltánytalan helyzetet eredményezne számára, ha az ügyész a személyes meghallgatásról vagy a tárgyalásról távol maradna. Ezért a törvény rögzíti, hogy ha az ügyészség a vád képviseletét átvette, de az ügyész a személyes meghallgatáson vagy a tárgyaláson nem jelent meg, úgy kell tekinteni, hogy a vád képviseletétől elállt.

A 765-767. §-hoz

A magánvádas eljárás a hatályos szabályozáshoz hasonlóan feljelentésre indul. Tekintettel arra, hogy nem kizárt, hogy a feljelentést az általános szabályok szerint az arra jogosult az ügyészségnél vagy a nyomozó hatóságnál teszi meg, ezekre az esetekre vonatkozóan is indokolt volt szabályozást kialakítani. Ennek megfelelően a feljelentés elintézésére vonatkozó általános szabályok közé olyan rendelkezések kerültek beillesztésre, amelyek egyértelműen jelzik, hogy mi a teendő akkor, ha a feljelentést magánvádra üldözendő bűncselekmény miatt a nyomozó hatóságnál, illetve az ügyészségnél teszik. Az ügyészség természetesen ebben az esetben is dönthet arról, hogy a bűncselekmény miatt a vád képviseletét átveszi. A leírtaknak megfelelően a magánvádas eljárásra vonatkozó külön fejezetben csak arra történik utalás, hogy a feljelentést a bíróságon kell megtenni.

A törvény rögzíti, hogy a magánvádló feljelentése esetén a 21. § (3) bekezdés b) pontja nem alkalmazható. A sértett lakóhelye szerinti bíróság illetékessége kizárásának ebben az esetben alapvetően célszerűségi okai vannak. A rendelkezés értelmében a tilalom csak arra az esetre vonatkozik, ha az ügy a magánvádló feljelentése alapján, tehát a magánvádló „kezdeményezésére” kerül először a bíróság elé, nem az ügyészség vádemelése folytán. Nem akadálya azonban annak, hogy ha az adott ügyben az ügyészség már vádat emelt, de aztán közvádra üldözendő bűncselekmény hiányában a vádat ejti, akkor a magánvádas eljárás (ha a sértett magánvádlóként lép fel) az ügyben addig eljárt bíróságnál folytatódjon.

A bíróság a feljelentést és az ügyiratokat megküldi az ügyészségnek, ha közvádas bűncselekmény látszik megállapíthatónak, vagy ha szükségesnek tartja, hogy az ügyészség a vád képviseletének átvételét egyéb okból (pl. közérdekre hivatkozással) megfontolja. Az első esetben az ügyészség közvádra üldözendő bűncselekmény miatt nyomozást kell, hogy elrendeljen. Abban az esetben, ha az ügyészség az elrendelt nyomozás eredményeként közvádra üldözendő bűncselekményt nem állapít meg, az új szabályok értelmében az eljárást megszünteti. Ekkor megnyílik a sértett lehetősége, hogy akár pótmagánvádlóként, akár magánvádlóként fellépjen és folytassa az eljárást. Ha az eljárás megszüntetését követően a sértett a vádat magánvádlóként kívánja képviselni, az ügyészségnek még mindig lehetősége van a vád képviseletének átvételére. Ha az ügyészség a vád képviseletét nem veszi át, az ügyiratokat a bíróságnak küldi meg, és a továbbiakban a sértett magánvádlóként léphet fel. A második esetben az ügyészség dönthet arról, hogy a magánvádra üldözendő bűncselekmény miatt a vád képviseletét átveszi-e. Ha az ügyészség a vád képviseletét átveszi, erről a sértettet tájékoztatja. Ellenkező esetben az ügyiratokat visszaküldi a bíróságnak.

Meg kell jegyezni, hogy azokban az esetekben, amikor a feljelentést a nyomozó hatóságnál vagy az ügyészségnél tették, a bíróságnak már nincs lehetősége a fent ismertetett két esetre hivatkozással az ügyiratokat az ügyészségnek ismét megküldeni. Ennek oka, hogy az ügyészségnek már volt lehetősége tanulmányozni a feljelentést, felmérhette, hogy a bűncselekmény nem közvádra üldözendő-e, vagy más okból kívánja-e a vád képviseletének átvételét. A törvény ezzel is egyszerűsíteni kívánja az eljárást.

Ami a magánvádas eljárásban a bíróság által elrendelhető nyomozást illeti, kiemelendő, hogy az egy rendkívül szűk körű nyomozást jelent, amely csak a feljelentett kilétének, személyes adatainak vagy tartózkodási helyének, valamint a bizonyítási eszközöknek a felkutatására irányulhat. A nyomozást a rendőrség végzi, azonban a nyomozást nem szüntetheti meg, nem függesztheti fel. A rendőrségnek ugyanis az üggyel kapcsolatban rendelkezési joga nincs, a bíróság az ügy ura. Ez a szakasz nem azonosítható a közvádas büntetőeljárás nyomozati szakaszával. A magánvádas eljárásban az ügyészség is elrendelhet nyomozást, de csak akkor, ha a vád képviseletét a személyes meghallgatásra idézés kibocsátása előtt átvette. Az ügyészség ugyancsak a bíróság esetében már ismertetett szűk körben folytathat nyomozást.

A 768-772. §-hoz

Ha a bíróság, illetve az ügyészség a feljelentést követően a szükséges előkészítő intézkedéseket megtette, a bíróság ülést, személyes meghallgatást tart. A személyes meghallgatásra vonatkozó rendelkezések alapvetően követik a hatályos szabályozást. Új rendelkezést jelent annak előírása, hogy ha az ügyészség a vád képviseletét átvette, az ügyész jelenléte a személyes meghallgatáson kötelező. Ha nem jelenik meg, úgy kell tekinteni, hogy a vád képviseletétől elállt. A személyes meghallgatáson természetesen a sértett képviselője is jelen lehet, ezt a szöveg egyértelműen rögzíti.

Ha kölcsönösen elkövetett könnyű testi sértés, rágalmazás vagy becsületsértés esetén mindkét érintett személy feljelentést tett, a személyes meghallgatáson mindkét érintett személy sértettként és feljelentettként is részt vesz. Erről a hatályos szöveg nem rendelkezik, azonban az egyértelműség érdekében szükséges rögzíteni.

A törvény egyértelműen kimondja, hogy ha a személyes meghallgatáson a sértett és a feljelentett kibékítése nem jár eredménnyel, a továbbiakban a sértett magánvádlóként, a feljelentett vádlottként vesz részt az eljárásban. Vagyis magánvádlóról, vádlottról, vádról és viszonvádról a személyes meghallgatást követően lehet beszélni az új törvény szerint.

A törvény kifejezetten rendelkezik arról, hogy ha a személyes meghallgatáson a sértett és a feljelentett kibékítése eredményes, az eljárást meg kell szüntetni. Ebben az esetben az ügyészség fellebbezése akkor is kizárt, ha a vád képviseletét átvette.

A 773-777. §-hoz

A törvény egyértelműen rögzíti, hogy előkészítő ülés tartásának a magánvádas eljárásban nincs helye. Az előkészítő ülés célja, hogy a vádlott és a védő a tárgyalást megelőzően kifejthesse a váddal kapcsolatos álláspontját, és közreműködhessen a büntetőeljárás további menetének alakításában. A magánvádas eljárásban ezt a célt szolgálja a személyes meghallgatás. Erre tekintettel a törvény a magánvádas eljárásban kizárja az előkészítő ülés tartásának lehetőségét.

A törvény egyértelműen kimondja, hogy a magánvádló jelenléte a tárgyaláson kötelező. Ez kézenfekvő, hiszen saját döntése volt a magánvádlóként történő fellépés, és így a jelenlét is elvárható tőle. A magánvádló képviselete nem kötelező, így a képviselőt (ha a magánvádlónak van képviselője) a bíróság a tárgyalásról értesíti. Mivel a törvény előírja, hogy a tárgyaláson a magánvádlónak jelen kell lennie, ehhez a kötelezettséghez a nem teljesítés esetére szankciót is kellett kapcsolni. Ez a szankció pedig az, hogy ha a magánvádló a tárgyaláson nem jelenik meg, és magát alapos okkal, előzetesen, haladéktalanul nem mentette ki, úgy kell tekinteni, hogy a vádat ejtette. A magánvádló kötelező jelenléte okán a tárgyalásról nem utasítható ki, és nem vezettethető ki. Ha a magánvádló a rendzavarással nem hagy fel, úgy kell tekinteni, hogy a vádat ejtette.

A törvény már nem tartalmazza azokat a rendelkezéseket, amelyek annak tisztázására irányulnak, hogy mi történik akkor, ha az ügyben több magánvádló lép fel. Ezzel kapcsolatban a törvény kiindulópontja az volt, hogy a sértettek abban az esetben, ha sérelmük közös, dönthetnek úgy, miszerint egyikük jár el magánvádlóként. Megegyezés hiányában a magánvádlót a bíróság jelöli ki. Mivel több sértett esetén megegyezés hiányában végső soron a bíróság köteles a magánvádló kijelölésére, így több magánvádló fellépése csak akkor merülhet fel, ha az ügyek egyesítésére a személyes meghallgatást követően kerül sor. Meg kell jegyezni, hogy a több magánvádló fellépése komoly problémákat okozhat. Pl. előfordulhat, hogy az egyik magánvádló ejti a vádat, amelynek következtében a bíróság az eljárást megszünteti, azonban a határozat ellen egy másik magánvádló fellebbezést jelent be. A vádejtésre tekintettel a másodfokú bíróságnak helyben kellene hagynia az eljárást megszüntető határozatot. A jogorvoslat tehát semmiképpen nem vezethet eredményre. Előfordulhat az is, hogy valamelyik magánvádló indítványára a másodfokú bíróság az elsőfokú bíróság ítéletét hatályon kívül helyezi, és az eljárást megszünteti. Így akár az is megtörténhet, hogy a vádképviseletre jogosult magánvádló fellebbezése ellenére a másodfokú bíróságnak meg kell szüntetnie az eljárást egy másik magánvádló indítványára. A probléma kiküszöbölése érdekében a törvény kimondja, hogy a személyes meghallgatást követően a folyamatban lévő magánvádas ügyhöz más magánvádas ügyet nem lehet egyesíteni.

A törvény elhagyja az arra vonatkozó rendelkezést, hogy a vádlottat a magánvádló távollétében kell kihallgatni. Bár a magánvádló tanúkénti kihallgatása is lehetséges, de az eljárásban mégis elsősorban vádlóként lép fel. Ezért annak kizárása, hogy a vádlott kihallgatásán jelen legyen, mindenképpen hátrányos helyzetet jelentene számára. A magánvádló képviselete sem kötelező, tehát előfordulhat, hogy a vádlott kihallgatásán még a magánvádló képviselője sem venne részt. Mivel az általános szabályok értelmében a vádlott kihallgatásán a még ki nem hallgatott tanú nem lehet jelen, ezt a problémát a törvény akként oldja fel, hogy ha a magánvádló tanúkénti kihallgatása szükséges, a bizonyítási eljárás az általános szabályoktól eltérően a magánvádló kihallgatásával kezdődik, és ezt követi a vádlott kihallgatása. Így elkerülhető az a helyzet, hogy a vádlott kihallgatásán még ki nem hallgatott tanú vegyen részt, és a magánvádló is jelen lehet a vádlott kihallgatásán.

A magánvádló a vádat bármikor ejtheti, amelyet nem is köteles indokolni. Vádejtés esetén a bíróság az eljárást megszünteti.

A törvény kifejezetten rögzíti, hogy a tárgyalás vezetése és rendjének fenntartása körében hozott határozat kivételével a határozatot közölni kell a magánvádlóval. Az ügyészség részére az ügydöntő határozatot akkor kell kézbesíteni, ha a vád képviseletét átvette.

A 778-781. §-hoz

A törvény a hatályos törvénnyel egyezően fenntartja a magánvádló fellebbezési jogát. A fellebbezést a magánvádlónak írásban indokolnia kell. Az elsőfokú eljáráshoz hasonlóan a magánvádló a másodfokú és a harmadfokú eljárásban is köteles a tárgyaláson, illetve a nyilvános ülésen jelen lenni. Képviselőt ebben az esetben is igénybe vehet.

A 782. §-hoz

A törvény a bűnügyi költségre vonatkozó rendelkezéseket igyekszik jobban áttekinthetővé, egyértelművé tenni. A magánvádas eljárásban a magánvádló akkor viseli a bűnügyi költséget, ha a bíróság a vádlottat felmentette vagy az eljárást megszüntette. Ez a kötelezettség a magánvádlót a 145. §-ban foglalt valamennyi bűnügyi költség kapcsán terheli, továbbá a törvény értelmében neki kell megfizetni felmentés, illetve az eljárás megszüntetés esetén azt a költséget is, amely annak kapcsán merült fel, hogy a vádlott hallássérült, beszédfogyatékos, vak, siketvak, illetve a magyar nyelvet nem ismeri.

A Be. 339. § (3) bekezdésének mintájára került be a magánvádas eljárásba az a rendelkezés, amelynek értelmében, ha a bíróság a vádlottat a kóros elmeállapot miatti felmentés kivételével felmentette, vagy vele szemben az eljárást vádejtés miatt szüntetette meg, a magánvádló a jogszabályban meghatározott mértékben köteles megtéríteni a vádlott meghatalmazott védőjének azon díját és költségét, amely a magánvádas eljárásban keletkezett. Ezzel kapcsolatban az merült fel problémaként, hogy a Be. ezt a megtérítési kötelezettséget csak közvádas ügyekben biztosítja, magánvádas (és pótmagánvádas) eljárásban nem. Így közvádas ügyekben vagy pótmagánvádas, illetve magánvádas eljárásban felmentett vagy a megszüntetett eljárásokban szereplő vádlott meghatalmazott védője költségének és díjának megtérítésében különbség van. Ez a jogalkalmazás során rendszeresen kezelhetetlen helyzeteket eredményez. A módosítás ennek a jogilag rendezetlen helyzetnek a kezelésére teremt megoldást. Így ugyanolyan rend szerint kell megtéríteni a költségeket és a díjat a közvádas és a pótmagánvádas, illetve a magánvádas eljárásokban is. Előbbi esetben az állam, utóbbi esetben értelemszerűen a pótmagánvádlót, illetve a magánvádlót terheli a megtérítés kötelezettsége. Ki kell emelni, hogy a magánvádas (és a pótmagánvádas) eljárásban a vádlott költségeinek utólagos megtérítéséről a szöveg nem szól, azt ugyanis (mivel bűnügyi költség) a magánvádló felmentés vagy az eljárás megszüntetése esetén a bűnügyi költségek keretében viseli.

A 783-786. §-hoz

Az új törvény a hatályos szabályozástól eltérően nem csak a perújításra, hanem a felülvizsgálati eljárásra, a törvényesség érdekében bejelentett jogorvoslatra, a jogegységi eljárásra és az egyszerűsített felülvizsgálati eljárásra vonatkozóan is megállapít eltérő szabályokat. A bíróság a perújítás kapcsán is vizsgálja, hogy az érintett bűncselekmény nem közvádra üldözendő-e. Ha az ügyészség a vád képviseletét átvette, közvádra üldözendő bűncselekmény miatt perújítási nyomozást rendelhet el.

A törvény fenntartja a hatályos törvényi szabályozást, amely szerint a magánvádló felülvizsgálati indítványt nem terjeszthet elő.

A magánvádló a vádlottat nem állíthatja bíróság elé, a vádlottal nem köthet egyezséget, a büntetővégzés meghozatalára irányuló eljárás lefolytatását, a távollévő terhelttel szembeni, illetve a külföldön tartózkodó terhelt távollétében történő bírósági eljárást, illetve a különleges eljárások lefolytatását nem indítványozhatja.

CV. Fejezet

Pótmagánvádas eljárás

A pótmagánvád hatályos szabályozásának legszembetűnőbb vonása az, hogy a jogintézményre vonatkozó rendelkezéseket nem a Be. azonos fejezetén belül, hanem különböző fejezeteiben találjuk. Ez nem célszerű szabályozási mód, ezért indokolt volt a törvényben jelenleg szétszórtan elhelyezkedő rendelkezéseknek egy helyen történő szabályozása. A jelenlegi megoldás ugyanis megnehezíti a szabályozás áttekinthetőségét, átláthatóságát. A törvény így nemcsak, hogy külön fejezetben, de a magánvádas eljáráshoz hasonlóan külön eljárásként szabályozza a pótmagánvádas eljárás teljes folyamatát.

A 787. §-hoz

Az új szabályok értelmében a sértett a törvényben meghatározottak szerint feljelentés elutasítása, eljárás megszüntetése és vádejtés esetén léphet fel pótmagánvádlóként. A hatályos szabályozásban szereplő további két eset, vagyis a vádemelés részbeni mellőzése, és az, ha az ügyész a tárgyaláson a vádat azért ejtette el, mert megítélése szerint a bűncselekmény nem közvádra üldözendő, az új törvényben a pótmagánvádlói fellépés önálló eseteiként már nem szerepel. A vádemelés részbeni mellőzése a nyomozás részbeni mellőzésének megfelelő eljárás megszüntetési okként marad fenn, az az eset pedig, hogy közvádra üldözendő bűncselekmény nem állapítható meg, egyrészt eljárás megszüntetési okként, másrészt a vádejtés egyik okaként kerül szabályozásra.

A törvény azt is összegyűjtve, egy helyen szabályozza, hogy pótmagánvádlóként történő fellépésnek mely esetekben nincs helye. Ezek közül kiemelendő, hogy a magánvádas eljárásban foglaltakhoz hasonlóan pótmagánvádas eljárásnak sincs helye, ha a feljelentett vagy a terhelt fiatalkorú vagy katona. Az okok hasonlóak, mint a magánvádas eljárásnál, vagyis a pótmagánvád intézménye nem egyeztethető össze sem a fiatalkorúak elleni, sem a katonai büntetőeljárás jellegével. A sértettől ugyanis nem várható el, hogy a vád képviselete során figyelembe vegye a fiatalkorú terhelt életkori sajátosságait, előmozdítsa a fiatalkorú nevelését, testi, értelmi, erkölcsi és érzelmi fejlődését vagy, hogy a katonai büntetőeljárás sajátosságait szem előtt tartsa.

A hatályos szabályozáshoz képest az új törvény csak a gyermekkor és a kóros elmeállapot kapcsán tartja fenn a pótmagánvádlóként történő fellépés tilalmát, ellenben az elkövető halálára történő utalást elhagyja a szövegből. Ennek a tilalomnak a fenntartása fölösleges, hiszen büntethetőséget megszüntető ok miatta feljelentés elutasítása, illetve az eljárás megszüntetés esetén a törvény egyébként sem engedi meg a pótmagánvádlókénti fellépést.

A sértett fogalma a hatályos szabályozáshoz képest kiegészül a közvetlenségre történő utalással. A sértetti fogalom és a pótmagánvádlókénti fellépés közötti szoros kapcsolatra tekintettel a törvény kizárja a pótmagánvádlóként történő fellépés lehetőségét, ha a bűncselekmény a sértett jogát vagy a jogos érdekét közvetlenül nem sértette vagy veszélyeztette.

A 42/2005. (XI. 14.) AB határozatra, a Kúria 4/2015. BJE határozatára figyelemmel, valamint a büntetőeljárásban az állam oldalán történő fellépés egységes szabályozása érdekében a törvény átfogóan rendezi a költségvetést károsító bűncselekmények, valamint az állam sérelmére elkövetett más bűncselekmények esetén a sértetti érdekek képviseletének kérdését. Az Alkotmánybíróság 42/2005. (XI. 14.) AB határozatában megállapította, hogy állami szerv (legyen az közhatalommal rendelkező szerv, vagy akár állami vállalat, egyéb állami gazdálkodó szerv vagy költségvetési szerv) pótmagánvádlóként nem léphet fel a büntetőeljárásokban. A pótmagánvád intézményére irányadó alkotmányos követelmény ugyanis, hogy közhatalmi funkcióval rendelkező egyetlen állami szervezet se vehesse át az ügyészségtől a vádemelés és vádképviselet közhatalmi jogkörét. Erre tekintettel a törvény egyértelműen úgy fogalmaz, hogy pótmagánvádlóként történő fellépésnek nincs helye, ha a sértett az állam vagy közhatalmat gyakorló szerv.

Pótmagánvádlóként történő fellépésnek nincs helye, ha a bűncselekmény elkövetésével fedett nyomozó, a leplezett eszközök alkalmazására feljogosított szerv tagja vagy ilyen szervvel titkosan együttműködő személy gyanúsítható megalapozottan, és az ügyészség a feljelentést elutasította vagy az eljárást megszüntette, hiszen ilyen esetekben a bűnüldözési, nemzetbiztonsági érdek jelentősebb, mint az adott személy büntetőjogi felelősségre vonásához fűződő érdek. Ugyanígy, ha a gyanúsított az ügy, illetve más büntetőügy felderítéséhez, bizonyításához hozzájárulva olyan mértékben együttműködik, hogy az együttműködéshez fűződő nemzetbiztonsági vagy bűnüldözési érdek jelentősebb, mint az adott személy büntetőjogi felelősségre vonásához fűződő érdek, akkor a törvény kizárja, hogy a sértett pótmagánvádlóként lépjen fel.

A törvény értelmében a sértett pótmagánvádlóként léphet fel a 398. § (2) bekezdésének e) pontja esetében, vagyis akkor, ha az ügyészség megszünteti az olyan bűncselekmény miatt indított büntetőeljárást, amelynek az elkövetett jelentősebb súlyú bűncselekmény mellett az elkövető felelősségre vonása szempontjából nincs jelentősége. Ugyanakkor, ha az ügyészség egyezség keretében állapodik meg a terhelttel ugyanerről, akkor a törvény kizárja a pótmagánvádlóként történő fellépés lehetőségét. Ennek indoka, hogy egyezség esetében egy már „lezárt jogviszonyt” írna felül a pótmagánvádlókénti fellépés, ami megengedhetetlen. Az egyezség keretében megállapodás születik a bűnösség beismeréséről és annak következményeiről. Az egyezség maradéktalan érvényesülése így a jogbiztonság érdekében is szükséges, és bűnüldözési érdek is, ami megelőzi a sértett pótmagánvádlóként történő fellépéséhez kapcsolódó érdeket.

A 788. §-hoz

A pótmagánvádas eljárásban a sértett kötelező jogi képviselete megteremtésének alapvető oka az volt, hogy a törvény elejét vegye a pótmagánvádló alaptalan fellépésének. Mind a vádindítvány megszerkesztéséhez, mind a vád képviseletének hatékony ellátásához ugyanis szaktudás szükséges. Ezért tartja fenn az új törvény a hatályos Be. szabályozását a kötelező jogi képviselettel kapcsolatban. A hatályos megoldáshoz képest azonban eltérést jelent, hogy a jogi képviselet akkor is kötelező, ha a sértett jogi szakvizsgával rendelkezik. Ezzel egyrészt tovább növelhető a pótmagánvádas eljárások eredményessége (amely értelemszerűen a pótmagánvádlóként fellépő sértett érdeke), másrészt kiküszöbölhető az a hatályos szabályozással kapcsolatban fennálló probléma is, amely szerint a bíróság a jogi szakvizsgával rendelkező pótmagánvádló tárgyaláson való megjelenésének biztosításához nem rendelkezik megfelelő „kényszerítő” eszközökkel. A pótmagánvádlót a hatályos rendelkezések szerint a tárgyalásról értesíteni kell, részvétele nem kötelező; a jogi képviselőt a bíróság viszont idézi. A bíró persze dönthet úgy, hogy az önmagát képviselő pótmagánvádlót a tárgyalásra idézi. A hatályos rendelkezések azonban nem adnak megfelelő eszközt a bíróság kezébe arra az esetre, ha a pótmagánvádló az ilyen idézésnek nem tesz eleget. A bíróság ugyanis csak a pótmagánvádló jogi képviselőjével szemben szabhat ki rendbírságot, a pótmagánvádlóval szemben nem. A jogi szakvizsgával rendelkező pótmagánvádló mulasztása így nem szankcionálható, akkor sem, ha idézést kap a tárgyalásra. Ez viszont azt is eredményezheti, hogy a vádlott a pótmagánvádló tetszésétől függő ideig állhat egy olyan büntetőeljárás hatálya alatt, amelynek lefolytatását az ügyészség korábban nem találta indokoltnak. Ez ellentmond a tisztességes eljárás követelményének is.

Az új szabályok szerint a közvádas eljárásban a sértett a polgári jogi igényt az elsőfokú bíróságnál a tárgyalás előkészítése során, de legkésőbb azon tárgyalási határnapon terjesztheti elő, amelyen jelen volt, vagy jelen lehetett. Ezzel a törvény elősegíti, hogy a polgári jogi igény miatt a büntetőjogi felelősség elbírálásának időszerűsége nem kerül hátrányba. A törvény ennek megfelelően rendelkezik arról, hogy a pótmagánvádas eljárásban a sértett a polgári jogi igényét legkésőbb a vádindítványban terjesztheti elő.

A pótmagánvádas eljárás sajátossága, hogy abban nincs helye a közvetítői eljárásra vonatkozó rendelkezések alkalmazásának. A közvetítői eljárás célja, hogy a bíróságtól és az ügyészségtől független harmadik személy bevonásával a sértett és a terhelt között írásbeli megállapodás jöjjön létre. Ennek értelmében az ügyész, illetve a bíróság nem vesz részt a sértett és a terhelt közötti konfliktus közvetítői eljárással történő rendezésében, az kizárólag a sértett és a terhelt, illetve a közvetítő személyére tartozik. Ebből következik, hogy ha a sértett a büntetőeljárásban pótmagánvádlóként vádlói jogokat is gyakorol, akkor egyidejűleg közvetítői eljárás alanya nem lehet. Pótmagánvád esetén a sértett szándéka arra irányul, hogy az ügyben a bíróság hozzon érdemi, a terhelt bűnösségét megállapító döntést. Erre tekintettel rendelkezik úgy a törvény, hogy a pótmagánvádas eljárásban közvetítői eljárásnak csak akkor van helye, ha az ügyészség a vád képviseletét átvette.

A 789. §-hoz

A törvény a magánvádas eljáráshoz hasonlóan arról rendelkezik, hogy az ügyészség a vád képviseletét a pótmagánvádlótól az eljárásban egy alkalommal veheti át. Ha az ügyészség a vád képviseletét átvette, a pótmagánvádlót a továbbiakban a sértett jogai illetik, és a sértett kötelezettségei terhelik, vádlói jogokat nem gyakorolhat. Azonban ekkor is a sértett marad az „ügy ura”, hiszen a vádat bármikor ejtheti. Ha az ügyészség a vád képviseletét átvette, a vádat nem ejtheti, de a vád képviseletétől elállhat. Ebben az esetben a sértett ismételten pótmagánvádlóként léphet fel. Tekintettel arra, hogy a vádképviselet átvételével a pótmagánvádló csupán a sértetti jogokat gyakorolhatja, vádlói minőségben nem járhat el, ezért méltánytalan helyzetet eredményezne számára, ha az ügyész a tárgyalásról távol maradna. Ezért a törvény rögzíti, hogy ha az ügyészség a vád képviseletét átvette, de az ügyész a tárgyaláson nem jelent meg, úgy kell tekinteni, hogy a vád képviseletétől elállt.

A 790-795. §-hoz

A törvény elkülönítve szabályozza a pótmagánvádlóként történő fellépést a feljelentés elutasítása és az eljárás megszüntetése, valamint a vádejtés esetén. A feljelentés elutasítása és az eljárás megszüntetése esetén a pótmagánvádlóként történő fellépés feltétele, hogy a feljelentést meghatározott okból elutasító, az eljárást meghatározott okból megszüntető határozat ellen a sértett panasszal él, azt az ügyészség elutasítja, továbbá, hogy a pótmagánvádlóként történő fellépést kizáró ok nem állapítható meg. A feljelentés elutasításának és az eljárás megszüntetésének azon okai, amely megalapozhatják a pótmagánvádló fellépését, néhány eltéréssel követik a hatályos szabályozást. Az említett okok mindegyikének megállapítása mérlegelést igényel, az ilyen esetekben ezért indokolt a sértettnek megadni azt a lehetőséget, hogy a nyomozó hatóság, illetve az ügyészség döntése ellenére a bíróság előtt kísérelje meg jogainak érvényesítését. Ezen gondolatmenetet követve a törvény a feljelentés elutasításának okai közül a „bűncselekmény gyanúja hiányzik” esetet is a pótmagánvádlói fellépést megalapozó esetek közé sorolja.

Mind a feljelentés elutasításának, mind az eljárás megszüntetésének sajátos esetét jelenti az, ha a cselekményről kiderül, hogy nem közvádra üldözendő bűncselekmény. A hatályos szabályozás szerint ezek az esetek a pótmagánvádlói fellépés külön kategóriáját jelentik, az új szabályok értelmében azonban beleolvadnak a feljelentés elutasításába, az eljárás megszüntetésébe és a vádejtésbe. Ezek az esetek azért is sajátosak, mert azok kapcsán a pótmagánvádlóként és a magánvádlóként történő fellépés kollíziója figyelhető meg. Az új szabályozás lehetővé teszi, hogy ha a cselekmény nem közvádra üldözendő bűncselekmény, a sértett válasszon, a továbbiakban magánvádlóként vagy pótmagánvádlóként kívánja a vádat képviselni. Az erre vonatkozó részletszabályokat a feljelentés elutasítására, az eljárás megszüntetésére és a vádejtésre vonatkozó általános rendelkezések tartalmazzák.

Az új szabályok értelmében a sértett a költségkedvezmény engedélyezése iránti kérelmét a panaszt elutasító határozat közlésétől számított egy hónapon belül terjesztheti elő. A hatályos törvény nem ír elő határidőt, csak arra utal, hogy a kérelem előterjesztése esetén a pótmagánvádlókénti fellépésre vonatkozó határidőt attól az időponttól kell számítani, amikor a személyes költségmentességre vonatkozó kérelem tárgyában jogerős határozatot hoztak [lásd pl. a hatályos Be. 312. § (4) bekezdését]. Mivel a joghézag az eljárás jelentős elhúzódását eredményezheti, indokolt volt a költségkedvezmény engedélyezése iránti kérelemre vonatkozóan határidőt illeszteni az új törvénybe.

A feljelentés elutasítása és az eljárás megszüntetése esetén a hatályos szabályozásnak megfelelően a sértettnek vádindítványt kell benyújtania a panaszt elutasító ügyészségnél. A vádindítványt a jogi képviselőnek is el kell látnia aláírásával. Ennek a rendelkezésnek az előírása a minden esetben kötelező jogi képviselet bevezetésével függ össze, és kapcsolódik ahhoz is, hogy a jogi képviselőnek már a vádindítvány megfogalmazásakor rendelkezésre kell állnia.

A törvény rögzíti, hogy vádindítvány benyújtása esetén a 21. § (3) bekezdés b) pontja nem alkalmazható. A magánvádas eljárásban írtakhoz hasonlóan, a sértett lakóhelye szerinti bíróság illetékessége kizárásának a pótmagánvádas eljárásban is célszerűségi okai vannak. A rendelkezés értelmében a tilalom csak arra az esetre vonatkozik, ha a sértett a feljelentés elutasítása vagy az eljárás megszüntetése esetén vádindítványt nyújt be, vagyis, ha a pótmagánvádas eljárás alapjául szolgáló ügy még nem járt a bíróság előtt. A rendelkezés azonban nem akadályozza azt (mivel ilyen esetekben a sértettnek nem kell vádindítványt benyújtania), hogy ha az adott ügyben a pótmagánvádló az ügyészség vádejtése miatt lép fel, akkor az ügyben addig eljárt bíróság előtt folytatódjon az eljárás, akkor is, ha az a sértett lakóhelye szerint illetékes bíróság.

A vádindítvány elutasításának okai alapvetően követik a hatályos szabályozást, az új törvény azonban külön elutasítási okként szerepelteti azt az estet, ha a törvény alapján pótmagánvádlóként történő fellépésnek nincs helye. Ez magában foglalja mindazokat az eseteket, amikor a pótmagánvádlókénti fellépés valamely törvényben meghatározott feltétele nem teljesül (pl. ha a terhelt gyermekkorú vagy kóros elmeállapotú, fiatalkorú vagy katona;ha a feljelentés elutasításakor vagy az eljárás megszüntetésekor a sértett nem merítette ki panaszjogát stb.).

Problémát jelent, ha a vádindítványban olyan személy van megjelölve, akivel kapcsolatban felmerül, hogy mentességet élvező személy, de akinek a mentessége nincs felfüggesztve. Ez a feljelentés elutasítása és az eljárás megszüntetése esetében merülhet fel. Ekkor a bíróságnak először azt kell vizsgálnia, hogy a vádindítvány elutasításának egyéb esetei fennállnak-e. Ha egyéb ilyen ok nem állapítható meg, a bíróság az eljárás felfüggesztése nélkül indítványozza a mentesség felfüggesztésére jogosult döntését. Ebben az esetben az eljárás felfüggesztéséről ugyanis nem beszélhetünk, hiszen az eljárás a vádindítvány elfogadásával indulhatna meg, aminek azonban a mentelmi jog akadályát képezi, következésképpen nincs is mit felfüggeszteni. Addig, amíg az arra jogosult meg nem hozza a felfüggesztés kérdésében a döntését, a bíróság sem tud a vádindítvány kérdésében dönteni (ez egy kvázi „függő állapot”). Ha a jogosult végül felfüggeszti a mentességet, a bíróság a vádindítványt elfogadja. Ellenkező esetben a vádindítványt el kell utasítani. A hatályos szabályok szerint azonban nem szerepel olyan elutasítási ok a Be.-ben, amelybe a mentesség beilleszthető lenne. Így indokolt volt e) pontként erre vonatkozóan új rendelkezést elhelyezni a szövegben.

Újdonságot jelent az a rendelkezés is, amelynek értelmében a sértettnek 15 napja van, hogy a vádindítványt ismételten benyújtsa, ha azt a bíróság a jogi képviselő hiánya vagy a vádindítvány hiányossága miatt utasította el, és az elutasítás oka már nem áll fenn.

Ha a bíróság a vádindítványt elfogadja, a sértett attól fogva pótmagánvádlóként léphet fel. Erről a bíróság haladéktalanul tájékoztatja a sértettet, továbbá a vádindítvány megküldésével a terheltet és a védőt is. Új szabályként jelenik meg a szövegben a vádindítvány lefordítására vonatkozó rendelkezés, ha a terhelt az eljárásban nem a magyar nyelvet használta.

A 796-800. §-hoz

Ha az ügyészség a vádat ejtette, a sértett pótmagánvádlóként akkor léphet fel, ha a törvényben foglalt kizáró okok egyike sem áll fenn. Ebben az esetben a sértetti panaszjog gyakorlása értelemszerűen nem jön figyelembe. Az ügyészség vádejtése esetén a sértett az ügyészség erre vonatkozó nyilatkozatának kézhezvételétől számított 15 napon belül léphet fel pótmagánvádlóként, azzal, hogy a bíróságnál bejelenteni a vád további képviseletére vonatkozó szándékát. Az új törvény értelmében tehát vádejtés esetén nem kell vádindítványt előterjeszteni, ami az eljárás jelentős egyszerűsítését és gyorsítását jelenti. A pótmagánvádló által képviselendő vád ugyanis nem más, mint amit az ügyész ejtett. Ebben az esetben a pótmagánvádlókénti fellépésre lényegesen rövidebb határidő előírása is megfelelő. A 15 nap ugyanis csak arra szolgál, hogy a sértett megfontolhassa a vád képviseletének átvételét és gondoskodni tudjon jogi képviseletről. A határidő számításánál ebben az esetben is figyelembe kell venni a költségkedvezmény engedélyezése iránti kérelem előterjesztése esetén a kérelem elbírálásig eltelt időt.

Ha a bíróság a vád további képviseletére vonatkozó bejelentést elfogadja, tájékoztatja a sértettet, hogy a továbbiakban pótmagánvádlóként léphet fel. Ha az eljárásban pótmagánvádló lép fel, a tárgyalást folytatni kell, és alkalmazni kell a tárgyalás folytonosságára vonatkozó szabályokat.

Az új törvény a hatályos szabályozással ellentétben nemcsak arra az estre utal, hogy a sértett hogyan léphet fel, ha a büntetőeljárás több bűncselekmény miatt folyik, és az ügyészség a vádat ezen ügyek valamelyikében ejti, hanem arra is, ha a büntetőeljárás ugyanazon bűncselekmény miatt több terhelttel szemben folyik, és az ügyészség a vádat a terheltek valamelyikével kapcsolatban ejti. A két esetre az új törvény ugyanazokat a szabályokat rendeli alkalmazni: a sértett pótmagánvádlóként akkor léphet fel, ha az az ügy, amelyben a vádat az ügyészség ejtette, elkülöníthető. Az új törvény egyértelműen rögzíti, hogy a bíróság először a sértett bejelentésének elfogadhatóságát vizsgálja. Ha a bejelentés elfogadható, akkor az ügyet elkülöníti.

A 801. §-hoz

Előkészítő ülés megtartásának a pótmagánvádas eljárásban is helye van. Az előkészítő ülésre vonatkozó általános szabályok értelmében azon az ügyész és a vádlott jelenléte kötelező. Mivel pótmagánvádas eljárásban a vádló jogait a pótmagánvádló gyakorolja, az új szöveg egyértelműen rögzíti a pótmagánvádló és a jogi képviselő kötelező részvételét. A törvény tételesen rendelkezik a pótmagánvádló és a jogi képviselő előkészítő ülésről történő távolmaradásának következményeiről is. A jogi képviselő ilyen esetben - megfelelő kimentés hiányban - rendbírsággal sújthatja, továbbá az ülés nem tartható meg. Ha pedig az előkészítő ülésen sem a pótmagánvádló, sem jogi képviselője nem jelenik meg, megfelelő kimentés hiányában úgy kell tekinteni, hogy a pótmagánvádló a vádat ejtette.

A 802-808. §-hoz

A pótmagánvádló és jogi képviselője, ahogy az előkészítő ülésen, úgy a tárgyaláson is köteles részt venni. Az eljárás ugyanis - a feljelentés elutasítása, az eljárás megszüntetése vagy a vádejtés után - a pótmagánvádló „kívánságára” folyatódik. Indokolt tehát a pótmagánvádló részvételét a tárgyaláson megkövetelni. A pótmagánvádló és a jogi képviselő mulasztása ugyanazokat a következményeket vonja maga után, mint az előkészítő ülés során.

A törvény rendelkezik a pótmagánvádló és a jogi képviselő rendzavarása esetén felmerülő következményekről. A pótmagánvádló - kötelező részvétele okán - a tárgyalásról ismételt vagy súlyos rendzavarása esetén sem utasítható ki. Ellenben, ha a rendzavarással nem hagy fel, és ezzel lehetetlenné teszi a tárgyalás folytatását, úgy kell tekinteni, hogy a vádat ejtette. Ugyan így a jogi képviselő sem utasítható ki a tárgyalásról még súlyos rendzavarás esetén sem. Ha azonban a rendzavarással nem hagy fel, a bíróság a tárgyalást megszakítja, és felhívja a pótmagánvádlót, hogy más jogi képviselő részvételéről gondoskodjon. Ha ez nyomban nem lehetséges, a bíróság a tárgyalást a rendzavaró jogi képviselő költségére elnapolja.

A törvény a magánvádas eljáráshoz hasonlóan kimondja, hogy a folyamatban lévő pótmagánvádas ügyhöz más pótmagánvádas ügyet nem lehet egyesíteni. Ez azt jelenti, hogy ugyanabban az ügyben több pótmagánvádló nem léphet fel. Ennek oka, hogy a több pótmagánvádló fellépése komoly problémákat okozhat. Pl. előfordulhat, hogy az egyik pótmagánvádló ejti a vádat, amelynek következtében a bíróság az eljárást megszünteti, azonban a határozat ellen egy másik pótmagánvádló fellebbezést jelent be. A vádejtésre tekintettel a másodfokú bíróságnak helyben kellene hagynia az eljárást megszüntető határozatot. A jogorvoslat tehát semmiképpen nem vezethet eredményre. Előfordulhat az is, hogy valamelyik pótmagánvádló indítványára a másodfokú bíróság az elsőfokú bíróság ítéletét hatályon kívül helyezi, és az eljárást megszünteti. Így akár az is megtörténhet, hogy a vádképviseletre jogosult pótmagánvádló fellebbezése ellenére a másodfokú bíróságnak meg kell szüntetnie az eljárást egy másik pótmagánvádló indítványára. A probléma kiküszöbölése érdekében a törvény kimondja, hogy a vádindítvány vagy az írásbeli bejelentés bíróság általi elfogadását követően a folyamatban lévő pótmagánvádas ügyhöz más pótmagánvádas ügyet nem lehet egyesíteni.

Mivel pótmagánvádas eljárásban a pótmagánvádló az „ügy ura”, a vádat kívánsága szerint bármikor ejtheti. Ennek indokait nem köteles közölni. Vádejtés esetén a bíróság az eljárást megszünteti. Abban az esetben, ha az ügyészség a vád képviseletét átvette, a pótmagánvádló a továbbiakban kizárólag sértettként járhat el, a sértett jogait gyakorolhatja, a sértett kötelezettségeit kell teljesítenie. Ha az ügyészség a vád képviseletétől elállt, a vádat ismét a pótmagánvádló képviseli.

Az új szöveg egyértelműen rögzíti, hogy - az ügyészséghez hasonlóan - a tárgyalás vezetése és rendjének fenntartása körében hozott határozat kivételével a határozatot közölni kell a pótmagánvádlóval. Az ügyészség részére pótmagánvádas eljárásban az ügydöntő határozatot akkor kell kézbesíteni, ha a vád képviseletét átvette.

A 809-812. §-hoz

A törvény a hatályos törvénnyel megegyezően fenntartja a pótmagánvádló fellebbezési jogát, amellyel az új törvény a pótmagánvádló hozzájárulásával a jogi képviselőt önállóan is felruházza. A kötelező jogi képviseletre tekintettel a jogi képviselőt ugyanis nem indokolt attól elzárni, hogy a pótmagánvádlóval egyeztetve önállóan jelentsen be fellebbezést. A fellebbezést a pótmagánvádlónak írásban indokolnia kell.

Az elsőfokú eljáráshoz hasonlóan a pótmagánvádló és a jogi képviselő a másodfokú és a harmadfokú eljárásban is köteles a tárgyaláson, illetve a nyilvános ülésen jelen lenni. A szöveg azt is egyértelműen rögzíti, hogy, ha a pótmagánvádló az elsőfokú bíróság ügydöntő határozata ellen a vádlott terhére nem jelentett be fellebbezést, a másodfokú bíróság ügydöntő határozata ellen csak a vádlott felmentése vagy az eljárás megszüntetése miatt fellebbezhet.

A 813. §-hoz

A törvény a bűnügyi költségre vonatkozó rendelkezéseket igyekszik jobban áttekinthetővé, egyértelművé tenni. A pótmagánvádas eljárásban a pótmagánvádló akkor viseli a bűnügyi költséget, ha a bíróság a vádlottat felmentette vagy az eljárást megszüntette. Ez a kötelezettség a pótmagánvádlót a 145. §-ban foglalt valamennyi, a pótmagánvádló fellépése után keletkezett bűnügyi költség kapcsán terheli. A törvény értelmében a pótmagánvádlónak kell megfizetni felmentés, illetve az eljárás megszüntetése esetén azt a költséget is, amely a pótmagánvádló fellépése után annak kapcsán merült fel, hogy a vádlott hallássérült, beszédfogyatékos, vak, siketvak, illetve a magyar nyelvet nem ismeri.

A hatályos Be. 344. § (4) bekezdésének mintájára került be a pótmagánvádas eljárásba az a rendelkezés, amelynek értelmében, ha a bíróság a vádlottat a kóros elmeállapot miatti felmentés kivételével felmentette, vagy vele szemben az eljárást vádejtés miatt szüntette meg, a pótmagánvádló a jogszabályban meghatározott mértékben köteles megtéríteni a vádlott meghatalmazott védőjének azon díját és költségét, amely a pótmagánvádas eljárásban, vagyis a pótmagánvádló fellépése után keletkezett.

A 814-817. §-hoz

Az új törvény a perújításra,a felülvizsgálati eljárásra, a törvényesség érdekében bejelentett jogorvoslatra, a jogegységi eljárásra és az egyszerűsített felülvizsgálati eljárásra vonatkozóan is megállapít eltérő szabályokat. A törvény fenntartja a hatályos törvényi szabályozást, amely szerint a pótmagánvádló felülvizsgálati indítványt nem terjeszthet elő.

A pótmagánvádló a vádlottat nem állíthatja bíróság elé, a büntetővégzés meghozatalára irányuló eljárás lefolytatását, a távollévő terhelttel szembeni, illetve a külföldön tartózkodó terhelt távollétében történő bírósági eljárást, illetve a különleges eljárások lefolytatását nem indítványozhatja.

CVI. Fejezet

Eljárás vagyon vagy dolog elvonása, adat hozzáférhetetlenné tétele érdekében

A 818. §-hoz

Vagyon vagy dolog elvonása, adat hozzáférhetetlenné tétele érdekében külön eljárás lefolytatására akkor kerül sor, ha egyes büntetőjogi intézkedések az általános eljárásban különféle eljárási akadályok miatt nem alkalmazhatók, vagy az eljárás befejezéséig nem voltak alkalmazhatók, ugyanakkor a jogellenes állapot megszüntetése érdekében a büntetőjogi intézkedés alkalmazása nem mellőzhető.

A törvény e Fejezet alatt külön eljárásként szabályoz három ügycsoportot:

1. a korábbi különleges eljárásként szereplő elkobzásra, vagyonelkobzásra, elektronikus adat végleges hozzáférhetetlenné tételére, vagy a lefoglalt dolog állami tulajdonba vételére irányuló eljárást;

2. a bíróság jogerős ügydöntő határozatát követő vagyon-visszaszerzési eljárást; valamint

3. azt az esetet, ha a bíróság jogerős ügydöntő határozatát követően újabb olyan elkobzás, vagyonelkobzás alá eső dolog és vagyon elvonásának a szükségessége, illetve olyan adat végleges hozzáférhetetlenné tételének szükségessége merül fel, amelyről a bíróság jogerős ügydöntő határozatában nem rendelkezett, e rendelkezésének elmaradása azonban nem a bíróság törvénysértésére vezethető vissza.

A 819. §-hoz

A törvény az egyes ügycsoportok szerint szabályozza az eljárás feltételeit.

Az első ügycsoportban akkor kerülhet sor a külön eljárás lefolytatására, ha a szükséges intézkedések - az elkobzás, a vagyonelkobzás, az elektronikus adat végleges hozzáférhetetlenné tétele vagy a lefoglalt dolog állami tulajdonba vétele - valamely eljárási akadály miatt általános eljárás lefolytatása útján nem elérhetők. Ezek az intézkedések egyaránt feltételezik a bűncselekmény gyanújának meglétét, de a törvény az egyértelműség érdekében kimondottan kizárja jelen eljárás megindítását akkor, ha a fenti intézkedések bűncselekmény hiánya miatt nem lennének alkalmazhatók.

A második ügycsoportban a bíróság jogerős ügydöntő határozatát követő vagyon-visszaszerzés alapja olyan vagyonelkobzást kimondó rendelkezés, amelynek végrehajtása az alapügyben biztosított vagyon hiányában nem lehetséges. A végrehajtási szabályok szerint a vagyonelkobzással, mint végrehajtandó követeléssel együtt évül el a végrehajtási jog, ezért az igény a kötelmek elévülésére irányadó polgári jogi szabályok alapján öt év elteltével elévül, ezen túl a törvény szerint vagyonelkobzás követelés végrehajtása érdekében sincs helye eljárásnak.

A harmadik ügycsoportra nézve az eljárás alapja, hogy az elkobzás, vagyonelkobzás vagy az elektronikus adat hozzáférhetetlenné tétele az alapügy jogerős lezárását követően válik szükségessé. Nem kerülhet sor a vagyonelvonásra irányuló eljárásra, ha annak oka az alapügyben meghozott ügydöntő határozat hibája vagy hiányossága, ez esetben egyszerűsített felülvizsgálatnak van helye.

A 820. §-hoz

Annak érdekében, hogy a külön eljárás három tárgykörében megjelölt bírósági döntés előkészíthető legyen, az ügyészség és a nyomozó hatóság vagyonkutatást rendelhet el. Nincs szükség ezen speciális nyomozásra akkor, ha a döntéshez szükséges adatok rendelkezésre állnak, ilyenkor ugyanis a közvetlen bírósághoz fordulás lehetősége adott.

Vagyon-visszaszerzési célból a jogerős bírósági határozatot követő vagyonkutatás különös feltétele, ha a vagyonelkobzást - mert a vagyon nem volt fellelhető - pénzösszegben kifejezve állapította meg a bíróság, és ennek végrehajtása nem vezetett eredményre.

Az utólagos intézkedés érdekében vagyonkutatásra jogalapot teremt az is, ha utóbb felmerülő dolog, vagyon vagy elektronikus adat hatósági elvonása vagy hozzáférhetetlenné tétele szükséges.

Főszabály szerint a nyomozás szabályai érvényesülnek a vagyonkutatás során, ezen szabályok irányadók a nyomozó hatóság, a nyomozó hatóság vagyon-visszaszerzési szerve és az ügyészség kapcsolatára. A törvény szükségszerű eltéréseket is megfogalmaz az általános eljáráshoz képest: meghatározza azokat a szűkített eszközöket, amelyek a vagyonkutatás során igénybe vehetők; rögzíti, hogy a vizsgálat szabályai nem az egyébként hiányzó gyanúsítotti belépéssel, hanem a külön eljárás során alkalmazott vagyoni jellegű kényszerintézkedéstől alkalmazandók.

A 821. §-hoz

A vagyonkutatást a nyomozásnál szűkebb határidőn belül kell lefolytatni, arra csak a vizsgálati szak - a külön eljárásban meg nem hosszabbítható, kétéves - határideje irányadó.

A törvény meghatározza az eljárás megszüntetésének jogcímeit. Eszerint - ami a vagyonkutatás elrendelésének is akadálya - ha a cél elérése nem várható vagy kizárt, továbbá ha a vagyonkutatás határideje lejárt, meg kell szüntetni az eljárást.

A 822. §-hoz

Amennyiben a vagyonkutatás adatai alapján vagy egyébként a rendelkezése álló adatok szerint elkobzás, vagyonelkobzás, elektronikus adat végleges hozzáférhetetlenné tétele, lefoglalt dolog állami tulajdonba vétele, vagy annak megállapítása szükséges, hogy valamely vagyon jogerős vagyonelkobzás hatálya alá tartozik, arra az ügyészség a törvényben meghatározott tartalommal indítványt tesz.

A 823. §-hoz

A törvény a bíróság eljárására kisegítő illetékességi okot is megfogalmaz, eszerint a külön eljárásra okot adó körülmény hatósági észlelése szerint illetékes bíróság is eljárhat.

A bíróság főszabály szerint az ügyiratok alapján dönt, de amennyiben további bizonyítás szüksége merül fel, úgy egyszerűsített szabályok szerint tárgyalást tart.

A 824-825. §-hoz

A bíróság, ha alaposnak tartja az indítványt, többféle döntést hozhat: egyrészt elrendelheti az indítványozott elkobzást, a vagyonelkobzást, az elektronikus adat végleges hozzáférhetetlenné tételét, vagy azt, hogy a lefoglalt dolog az állam tulajdonába kerül; másrészt ha a jogerős ügydöntő határozat meghozatalát követően a vagyon visszaszerzése érdekében indult eljárás, úgy arról hoz döntést, hogy a vagyonkutatás eredményeként felkutatott vagyon az a vagyon, amely a jogerős ügydöntő határozattal elrendelt vagyonelkobzás hatálya alá tartozik.

A bíróság végzése ellen a törvény a bíróság eljárásának formájától függően a büntetővégzésre irányadó eljárásnak megfelelő szabályokat, illetve az általános szabályokat írja elő. Nem fellebbezést, hanem tárgyalás tartásának indítványozását teszi lehetővé abban az esetben, ha a bíróság az ügyiratok alapján döntött. Egyéb esetben, ha a bíróság tárgyalást tartott, úgy az általános szabályok szerint végzése fellebbezéssel támadható.

A 826. §-hoz

A törvény alapján a terhelt csak akkor kötelezhető a bűnügyi költség viselésére, ha az indítványban megjelölt vagyon jogerős vagyonelkobzás hatálya alá tartozik.

CVII. Fejezet

Eljárás határzárral kapcsolatos bűncselekmény esetén

A 827. §-hoz

A törvény külön eljárásként tartja meg a határzárral kapcsolatos bűncselekmények miatt indult büntetőeljárások szabályozását, a hatályos törvény főbb szabályozási irányait megőrizve azokon elsősorban garanciális és egyszerűsítési célú korrekciókat hajt végre.

E fejezet hatálya kiterjed a terhelt által elkövetett más bűncselekményre is, ha azt a határzárral kapcsolatos bűncselekménnyel egy eljárásban bírálják el.

A 828. §-hoz

Az egyesbíró a bíróság tanácsa elé utalja az ügyet, ha az eljárás a határzárral kapcsolatos bűncselekmény mellett más bűncselekmény miatt is folyik.

A törvény a bíróság illetékességére vonatkozó szabályokat a külön eljárás keretében írja le. A korábbi kazuisztikus szabályozás helyett egységes elvek alapján meghatározható illetékességi okot, a törvényszék székhelyén lévő járásbíróságot jelöli ki a megye területén elkövetett bűncselekmények miatt a járásbíróság hatáskörébe tartozó ügyekre. Kisegítő illetékességi okként vezeti be a törvény a lakóhely, a tartózkodási hely vagy a fogvatartás helye szerinti székhelyi bíróság illetékességét.

A 829. §-hoz

A törvény a külön eljárásban garanciális szempontokat érvényesítve kötelezővé teszi a védő részvételét.

A 830. §-hoz

A törvény a kényszerintézkedések végrehajtásának szabályai között elvi jelentőséggel hangsúlyozza, hogy a terhelttel együtt érkező tizennyolc év alatti személy érdekei ne sérüljenek, és a család egysége biztosítható legyen. Ezen érdekek elsősorban nem a kényszerintézkedés formájának megválasztásakor kell, hogy érvényesüljenek, - ahogy azt a hatályos törvény előírja - hanem a kényszerintézkedés végrehajtása során, mert a kényszerintézkedések közötti fokozatosságot önálló rendező elvek írják elő, a kényszerintézkedés formáját az általános szabályok szerint is a szükséges legkisebb korlátozás elve alapján kell megválasztani.

A törvény határozottan elkülöníti a különféle személyi szabadságot érintő kényszerintézkedések végrehajtásának helyét. Deklarálja, hogy mind az őrizet, mind a letartóztatás végrehajtási helyeként külön rendelkezés alapján kijelölhető a menedékjogról és a harmadik országbeli állampolgárok beutazásáról és tartózkodásáról szóló törvény hatálya alá tartozó személyek elhelyezésére, ellátására és fogva tartására szolgáló létesítmény, feltéve hogy a büntetőeljárás hatálya alatt nem álló kérelmezőktől való elkülönítés biztosítható.

Fentiektől a bíróság bűnhalmazat esetén eltérhet.

A törvény kisegítő szabályként őrzi meg a letartóztatottak rendőrségi fogdán történő elhelyezésének lehetőségét. Bűnügyi felügyelet esetén a menedékjogról, illetve a harmadik országbeli állampolgárok beutazásáról és tartózkodásáról szóló törvényben meghatározott feltételek fennállása mellett nyitott rezsimű közösségi szállás vagy befogadó állomás jelölhető ki lakásként. Ilyen jogszabályi feltétel hiányában a bűnügyi felügyelet hatálya alatt álló terheltnek a felsorolt más idegenrendészeti vagy menekültügyi intézmény jelölhető ki lakásként, de csak abban az esetben, ha a fogvatartottaktól való elkülönítés és a nyitott végrehajtási rend megoldott. A törvény tehát differenciáltan szabályozza az idegenrendészeti és a menekültügyi hatóság által fenntartott intézményekben való elhelyezés lehetőségét, átvéve a külön jogszabály terminológiáját. Mindezzel a jogalkotó célja annak hangsúlyozása, hogy a különböző fokozatú kényszerintézkedések ugyanazon a helyen, ugyanolyan rezsimben nem hajthatók végre.

A törvény kifejezett felhatalmazást ad arra is, hogy a személy szabadságelvonásával járó kényszerintézkedések a hozzátartozó terheltek elkülönítése nélkül is végrehajthatók legyenek. Az együttes végrehajtás lehetséges a fiatalkorú terhelt és a nagykorú hozzátartozó terhelt között is, ugyanakkor értelemszerűen e körbe nem vonható be az a hozzátartozó, aki a büntetőeljárásban terheltként nem vesz részt. Az együttes elhelyezés korlátja továbbá, hogy emiatt a nyomozás vagy a fiatalkorú terhelt érdekei nem sérülhetnek.

A 831. §-hoz

Mivel a Btk. 59. § (2) bekezdése szerint nem utasítható ki az, aki menedékjogot élvez, ezért a törvény a kérdés elbírálását kifejezetten olyan előzetes kérdésként szabályozza, amely jogalapot teremthet az eljárás bírósági felfüggesztésére. Az ilyen előzetes kérdés tisztázása érdekében szükséges előírni az idegenrendészeti hatóságok és a büntetőügyben eljáró hatóságok közötti kölcsönös értesítési kötelezettséget, amelynek büntetőeljárási alapját tartalmazza a törvény.

A 832. §-hoz

A törvény szűkíti azokat a jogcímeket, amelyek alapján az eljárás akkor is megszüntethető, ha a terhelt ismeretlen helyen tartózkodik. A határzárral kapcsolatos bűncselekményeket olyan személy is elkövetheti, aki jellemzően nem a népvándorlási hullámmal érkezett, esetében viszont e kisegítő szabály alkalmazása nem indokolt. Az egyébként Magyarországon - bejelentett - lakcímmel rendelkező személy, illetve a magyar állampolgár terhelt esetében megalapozottan feltehető, hogy a felfüggesztés ideje alatt a tartózkodási helye ismertté válik. A törvény a nyolcévi szabadságvesztéssel is fenyegetett bűncselekményeket már olyan jelentős tárgyi súlyúnak tekinti, amely esetében nem mellőzhető a terhelt kézre kerítésének megkísérlése. Szintén indokolatlan az eljárás megszüntetése, ha határzárral kapcsolatos bűncselekmény mellett más bűncselekmény miatt is folyik az eljárás, illetve ha másodfokú, harmadfokú bírósági eljárás vagy hatályon kívül helyezés folytán megismételt eljárás van folyamatban.

A 833. §-hoz

A törvény deklarálja, hogy az általános eljárástól eltérően a leglényegesebb iratok írásbeli lefordítása is mellőzhető, ha a fordításra jogosult terhelt erről kifejezetten lemond.

A 834. §-hoz

A törvény a fiatalkorúakra vonatkozó büntetőeljárás szabályainak általános kizárása helyett beépíti annak garanciáit, és a határzárral kapcsolatos eljárás rendeltetésével összefüggő észszerű eltéréseket fogalmaz meg. Ilyen, hogy a bíróság a fiatalkorúakkal szemben is büntetési tételtől függetlenül egyesbíróként jár el abban az esetben, ha az kizárólag határzárral kapcsolatos bűncselekmény miatt van folyamatban. Az egyesbíró csak akkor utalhatja a bíróság tanácsa elé az ügyet.

A környezettanulmány készítése jelentős nehézségekbe ütközne mindazon esetekben, ha a nem magyar állampolgár terhelt nem Magyarországon lakik. A törvény szerint ilyen esetben egyfajta egyszerűsített környezettanulmány készíthető.

A 835. §-hoz

A törvény korábban nem szereplő garanciát épít a bíróság elé állítás szabályaiba is. Bevezeti, hogy a vonatkozó külön eljárás szabályai szerint bíróság elé állítás csak a tízévi szabadságvesztésnél nem súlyosabban büntetendő bűncselekmények miatt lehetséges. E szabály megsértése esetén a bíróság jogosulttá válik az ügyiratok ügyészségnek való visszaküldésére.

A 836. §-hoz

A törvény a jogalkalmazói visszajelzésekre és az elsőfokon jogerőre emelkedett ítéletek magas arányára figyelemmel lehetővé teszi a konszenzuson alapuló írásbeli, büntetővégzés meghozatalára irányuló eljárást a határzárral kapcsolatos bűncselekmények esetén is, továbbá kisegítő szabályként felhatalmazást ad, hogy az ügyet a bíróság büntetővégzéssel bírálja el akkor is, ha a terhelt házi őrizetben van. A törvény erre az eljárásra a bíróság részére ötnapos határidőt állapít meg.

HUSZONEGYEDIK RÉSZ

A KÜLÖNLEGES ELJÁRÁSOK

A törvény amellett, hogy a korábbi különleges eljárások közül a jogorvoslati rendeltetésű eljárásokat egyszerűsített felülvizsgálatként strukturálja át, különleges eljárásokként fenntartja az anyagi jogi intézményekhez kapcsolódó szükségszerű eljárásokat.

A 837. §-hoz

A törvény valamennyi különleges eljárásra közös szabályként rögzíti az eljárás megindítására, a döntés formájára, a fellebbezésre jogosult személyekre és a harmadfokú eljárás kizártságára vonatkozó rendelkezéseket.

A 838. §-hoz

E különleges eljárás alapja a Btk. 45. §-a, amely értelmében ha az elkövetőt az életfogytig tartó szabadságvesztésre ítélése után - annak végrehajtása vagy az abból való feltételes szabadságra bocsátás alatt - határozott idejű szabadságvesztésre ítélik, emiatt a feltételes szabadságra bocsátás legkorábbi időpontját meghatározott időtartammal el kell halasztani. E rendelkezés életfogytig tartó szabadságvesztésre ítélés után keletkezett tényre alapítva hozható, ezért a kérdés a jogerős ügydöntő határozat törvényessége miatt az egyszerűsített felülvizsgálat szabályai szerint nem rendezhető. A döntést az alapügyben elsőfokon eljárt bíróságnak az elítélt meghallgatását követően kell meghoznia.

A 839. §-hoz

Az összbüntetés természetéből eredően csak jogerős ügydöntő határozattal kiszabott büntetés esetén, e döntések után alkalmazható, amely nem egyik vagy másik elítélés orvoslására, hanem a törvényesen kiszabott szabadságvesztés büntetések tartamának a halmazati büntetéskiszabási szabályokhoz hasonló megállapítására szolgál. A törvény ezért a különleges eljárások között tartja meg az összbüntetési eljárást, és azt a hatályos szabályozással lényegében egyezően tartalmazza. A törvény megszünteti a hatályos törvényben a büntetésekből kitöltött idő tisztázásának törvényi szintű formakényszerét.

A 840. §-hoz

A törvény a hatályos törvényben utólagos összbüntetésbe foglalásként szereplő jogorvoslati jellegű különleges eljárást az összbüntetési eljárásba emeli. Más garanciákat igényel az utólagos összbüntetési eljárás, mint amelyek az egyszerűsített felülvizsgálatban adottak, ezért ilyen esetben a törvénysértő rendelkezés hatályon kívül helyezése mellett az összbüntetési eljárás ismételt lefolytatása indokolt.

A 841. §-hoz

A Btk. 66. § (1) bekezdés c) pontja alapján meg kell szüntetni a próbára bocsátást akkor is, ha a próbára bocsátott a pártfogó felügyelet magatartási szabályait súlyosan megszegi. E körülmény csak a jogerős ügydöntő határozat meghozatala után merülhet fel, ezért a próbára bocsátás megszüntetése egyszerűsített felülvizsgálattal nem orvosolható, hiszen a próbára bocsátásról szóló rendelkezés a meghozatalakor nem volt törvénysértő. Az eljárás a vádmonopólium elvére figyelemmel csak az ügyészség indítványára indulhat meg, annak során a bíróság - mivel büntetés kiszabására kerülhet sor - csak a terhelt meghallgatása alapján határozhat.

A 842. §-hoz

A jóvátételi munka intézkedés alkalmazását követően a bíróság a Btk. 68. § (2) bekezdése szerint abban az esetben szab ki büntetést, ha az elkövető a jóvátételi munka elvégzését nem igazolja vagy a pártfogó felügyelet szabályait súlyosan megszegi. Ezzel szemben a bíróság a jóvátételi munka igazolásának határidejét egy alkalommal meghosszabbíthatja, ha a jóvátételi munka elvégzését a terhelt egészségügyi okból nem tudja igazolni.

A felsorolt esetekben tehát a bíróság jogerős ügydöntő határozat meghozatalát követően keletkezett újabb tényekre reagál, amelyek nem érintik a jogerős ügydöntő határozat meghozatalakori törvényességét, ezért a jóvátételi munkával összefüggő egyszerűsített felülvizsgálati ok nem szerepel a törvényben. A Btk. nem ír elő olyan rendelkezést, amely - hasonlóan a próbára bocsátáshoz - az újabb elkövetésre vagy az újabb elítélésre a jóvátételi munka megszüntetését írná elő, ezért a törvény a jóvátételi munkával kapcsolatos különleges eljárást a próbára bocsátás esetén irányadó eljárástól külön alcímen szabályozza.

A törvény a büntetés kiszabásának lehetősége miatt garanciális jelleggel írja elő, hogy a bíróság a kérdésben a terhelt meghallgatását követően dönthet. A meghozható döntések köre nagyrészt megegyezik az anyagi jog által diktált szükségletekkel, de - hasonlóan a közérdekű munka végrehajthatósága megszűnésének megállapításához - a hatályos szabályozáshoz képest kiegészül azzal az okkal, hogy a bíróság a jóvátételi munka végrehajthatósága megszűnését megállapíthatja, ha az elítélt egészségi állapotában olyan tartós változás következik be, amely kizárja a jóvátételi munka végrehajtását. Ezen ok azért nem lenne a büntetés-végrehajtási bírói hatáskörében elhelyezhető, mert az eljárás ezen pontján a bíróság még dönthet arról is, hogy büntetést szab ki, arra pedig a büntetés-végrehajtási bíró semmilyen körülmények között nem jogosult.

A 843. §-hoz

A törvény az eljárás különböző szakaszainak megfelelően több helyen szabályozza a bűnügyi költség halasztására vagy részletfizetés engedélyezésére vonatkozó szabályokat. Ennek megfelelően a jogerős ügydöntő határozat meghozatalát követő eljárási szakaszra vonatkozó rendelkezések a különleges eljárások közé integrálódnak. A törvény megtartja a hatályos szabályozás főbb vonásait, változás, hogy tízezer helyett immár ötvenezer forint összegig engedélyezhető halasztás vagy részletfizetés a végrehajtó által foganatosított foglalás bevárása nélkül.

HUSZONKETTEDIK RÉSZ

A BÜNTETŐELJÁRÁSHOZ KAPCSOLÓDÓ EGYÉB ELJÁRÁSOK

CVIII. Fejezet

Az alaptalanul alkalmazott szabadságkorlátozásért járó kártalanítás

A törvény kiemeli a kártalanítás jogintézményét a különleges eljárásokból és egy új, „A büntetőeljáráshoz kapcsolódó egyéb eljárások” című részben szabályozza.

A kártalanítás szabályai a törvényben az alábbiak szerint épülnek fel: a kártalanítás fogalmi meghatározását követően először a jogalap, majd a kizáró okok kerülnek szabályozásra, ezt követik a kártalanítási eljárás közös szabályai, majd az egyszerűsített kártalanítási eljárás speciális szabályai, továbbá a kártalanítási perrel kapcsolatos rendelkezések, végül a kártalanítás kifizetésére vonatkozó szabályok.

A hatályos szabályozáshoz képest eltérés, hogy a törvény nem a kártalanítás rendelkezéseinél helyezi el a kártalanítási jogosultságról való tájékoztatási kötelezettséget, hanem a gyakorlati tapasztalatokat figyelembe véve (a tájékoztatás elmaradásának elkerülése érdekében) célszerűnek mutatkozik, hogy ez a figyelmeztetés az egyes határozatoknál kerüljön rögzítésre. Így a tájékoztatás egyrészt „Az eljárás megszüntetése” fejezetnek „A határozat közlése az eljárás megszüntetése esetén” alcím alatt, másrészt a „Határozathozatal a bírósági eljárásban” fejezetnek „A határozat közlése” alcím alatt kerül feltüntetésre.

A 844. §-hoz

A törvény a kártalanítás céljának és a kártalanítási helyzeteknek az általános meghatározására törekszik.

Ennek során rögzíti, hogy akkor jár kártalanítás a terheltnek, ha a büntetőeljárásban vagy annak eredményeként a szabadságát alaptalanul korlátozták, illetve elvonták, továbbá a kártalanítás kizárólag a szabadság korlátozásának, illetve elvonásának a ténye és a tartama miatti hátrányok orvoslására szolgál. Ez utóbbi hangsúlyozásának célja annak kifejezése, hogy a kártalanítás megállapításánál nem releváns a gyanúsításban szereplő vagy vád tárgyává tett cselekmény súlya és társadalmi megítélése.

A 845. §-hoz

A törvény a kártalanítás jogalapjait a hatályoshoz képest logikusabban tagolva szabályozza és e rendelkezések egy helyen való elhelyezésével egy átláthatóbb rendszert alakít ki.

A törvény kiegészíti és ezáltal koherenssé teszi a szabályozást annak rögzítésével, hogy kártalanítás az őrizetért is jár, amennyiben ezt követően elrendelik a letartóztatást, az előzetes kényszergyógykezelést vagy azt a bűnügyi felügyeletet, amelynek során lakás, egyéb helyiség, intézmény, vagy ahhoz tartozó bekerített hely engedély nélkül nem hagyható el. Ez az őrizet természetesen kizárólag a büntetőeljárásban elrendelt őrizetet jelenti.

A törvény figyelemmel arra, hogy a nyomozás megszüntetése helyett bevezeti az eljárás megszüntetésének fogalmát, valamint az eljárást megszüntető okok tekintetében részben fogalmi, részben tartalmi változtatásokat, továbbá a kényszerintézkedések elnevezésénél is újításokat eszközöl, így ezzel összhangban természetesen a kártalanítás jogalapjánál is követi a módosításokat.

A 846. §-hoz

A törvény a kizáró okokat - azaz amelyek megléte esetén a kártalanítási jogcímek fennállása ellenére sincs helye kártalanításnak - szintén egy helyen rendezi, ezáltal átláthatóbbá és koherensebbé teszi ennek rendszerét is.

A törvény a hatályos szabályozást módosítva a kártalanításra jogosult személy vonatkozásában a „terhelt” helyett a „kártalanítást igénylő” fogalmát vezeti be. A törvény a fogalmi változtatás során figyelembe veszi azt a rendszeresen előforduló téves ítélkezési gyakorlatot, miszerint a formálisan meg nem gyanúsított személy szökését a bíróságok gyakran fogalmilag kizártnak tartják, holott a bűncselekményt elkövető személy szökése, elrejtőzése a gyanúsítást megelőzően, éppen annak elkerülése érdekében is nyilvánvalóan megtörténhet.

A törvényben a kizáró okok a hatályos szabályozáshoz képest alapvetően nem változnak, némi pontosítással, egyértelműsítéssel kerülnek rögzítésre. Ugyanakkor a törvény szükségesnek tartja bevezetni azt a rendelkezést, miszerint önmagában a vallomás megtagadása nem kizáró oka a kártalanításnak. Ennek rögzítése azért indokolt, mivel a terhelt megtévesztő magatartásának értékelése során a gyakorlatban többször előfordul, hogy a vallomás megtagadására való hivatkozással könnyedén zárják ki a kártalanítást, mert a jogszabályt mereven értelmezik és az elutasítás lehetőségét minden olyan esetben alkalmazzák, ahol a törvény némi lehetőséget biztosít a mérlegelésre. Márpedig ez helytelen, mivel a terhelt jogosult a vallomás megtagadására, különös tekintettel arra, hogy a törvényben is rögzítésre kerül a bizonyítás alapvetései között, miszerint a büntetőeljárásban senki sem kötelezhető arra, hogy önmagát terhelő vallomást tegyen vagy önmaga ellen bizonyítékot szolgáltasson.

A 847. §-hoz

A törvény kezeli a gyakorlatban sok nehézséget okozó és eddig törvény által megoldást nem kínáló azon problémát, hogy mi legyen a sorsa a kártalanítási eljárásnak, illetve a már kifizetett kártalanítási összegnek, ha utóbb úgy alakul az eljárás, hogy a kártalanításnak még sincs jogalapja. Ennek keretében meghatározásra kerülnek azok az esetek, amikor egyáltalán utóbb felmerülhet a kártalanítási jogalap hiánya (a kártalanítási eljárás megkezdődik, de utóbb a nyomozás folytatódik, továbbá ha a felfüggesztett szabadságvesztést utóbb végre kell hajtani, valamint ha utóbb a próbára bocsátást meg kell szüntetni és büntetést kell kiszabni, valamint ha jóvátételi munka esetén utóbb büntetést szabnak ki, illetve ha rendkívüli jogorvoslat során kártalanítást kizáró jogerős ügydöntő határozatot hoznak). Ezek bármelyikének megvalósulása esetére rögzíti a törvény, hogy nem jár kártalanítás, illetve a már kifizetett kártalanítást vissza kell fizetni. E szabályozás régi hiányt pótol, mert bár a hatályos törvény alkalmazása során is szembesültek ezen problémakörrel a jogalkalmazók, mégis törvényi iránymutatás nélkül nem volt alap a helyzet egyértelmű megoldására.

A 848. §-hoz

A törvény a hatályos szabályokhoz képest gyökeresen átalakítja a szabályozást, így a kodifikáció által követett gyorsasági, hatékonysági koncepció által vezérelve bevezetésre kerül az osztott szerkezetű kártalanítás. Ez kétféle eljárási lehetőséget foglal magában, egyrészt az egyszerűsített (tarifális) kártalanítási eljárást, másrészt a kártalanítási pert. Utóbbi szabályai nagyrészt megegyeznek a hatályos törvény szabályaival (kizárólag annyiban kerülnek módosításra, amennyiben azt az osztott szerkezet bevezetése indokolja), előbbi jogintézmény azonban nóvumként kerül a törvénybe, így működési mechanizmusának kidolgozása részletes szabályozást igényel. A törvény megőrzi a kártalanítási per jogintézményének eredeti szerepkörét is, azaz a kártalanítást igénylő az egyszerűsített kártalanítási eljárás igénybevétele nélkül is kártalanítási pert indíthat és így polgári peres eljárás kerül lefolytatásra. Ugyanakkor a törvény legnagyobb újításaként a kártalanítási per elkerülhető és ezáltal az igényérvényesítés sokkal hatékonyabbá válhat az egyszerűsített kártalanítási eljárás szabályainak alkalmazásával.

E legmeghatározóbb újítás, azaz az egyszerűsített (tarifális) kártalanítási eljárás lehetővé tétele azért vált szükségessé, hogy a sokszor alaptalanul elhúzódó, akár évekig tartó, bizonytalan kimenetelű polgári perek helyett gyakorlatilag peren kívüli megegyezésre kerülhessen sor rövid időn belül. Az egyszerűsített eljárás során külön kormányrendeletben meghatározott tarifarendszer szerinti, a személyes szabadság alaptalan korlátozásának vagy elvonásának naptári napjai szerint meghatározott fix összeg jár a kártalanítást igénylőnek a jogalap fennállása esetén, a kártalanítás napi díjtételei pedig aszerint térnek el, hogy letartóztatást vagy előzetes kényszergyógykezelést alkalmaztak a terhelttel szemben, illetve ha olyan bűnügyi felügyeletet írt elő a bíróság a terhelt számára, amelynek során lakást, egyéb helyiséget, intézményt, vagy ahhoz tartozó bekerített helyet engedély nélkül nem hagyhatott el.

A kártalanítást igénylő választása dönti el, hogy melyik eljárás kerül lefolytatásra. Amennyiben az egyszerűsített kártalanítási eljárást választja és ott az igazságügyért felelős miniszterrel - bírósági eljárás nélkül - a megállapodás megtörténik, további igényérvényesítésre (sem jogorvoslatra, sem kártalanítási perre) nem kerülhet sor. Ez az eljárás kiszámíthatóságot, méltányos, fix pénzösszeget, rövidebb eljárást és a bíróságok tehermentesítését szorgalmazza.

A hatályos szabályoknak megfelelően az államot az igazságügyért felelős miniszter képviseli.

A 849. §-hoz

A törvény hat hónapról egy évre emeli az igényérvényesítés határidejét, így kellő idő áll rendelkezésre a kártalanítást megalapozó határozatról való tudomásszerzést követően arra, hogy az igényérvényesítés megtörténjen. Így bár szubjektív-objektív, megkettőzött határidő bevezetésre nem kerül, ezt ellensúlyozva a határidő bővítése alkalmas arra, hogy kellő időt biztosítson a kártalanítás iránti kérelem elkészítésére és benyújtására, esetlegesen ehhez szakember igénybevételére.

Bevezetésre kerül új gyűjtőfogalomként a „kártalanítást megalapozó határozat”, ezzel elkerülhetővé válik a hosszas felsorolása azon határozatoknak, amelyek alapján helye lehet kártalanításnak.

A 850. §-hoz

A törvényben meghatározásra kerül az igazságügyért felelős miniszter adatkérés iránti jogosultsága annak érdekében, hogy akár a megállapodás megkötéséhez, akár a perben való álláspont kialakításához a szükséges adatok törvényes keretek között rendelkezésére állhassanak.

A 851. §-hoz

Az egyszerűsített kártalanítási eljárás lényege, hogy ennek kérelmezése esetén az igazságügyért felelős miniszter megvizsgálja a megállapodás megkötéséhez szükséges törvényi feltételek fennállását, és ha a jogalap nem vitás, továbbá kizáró ok sem merül fel, akkor a kormányrendeletben meghatározott tarifa alapján meghatározza az igénylőnek járó összeget, erről a kártalanítást igénylőt írásban tájékoztatja. A tájékoztatás kiterjed arra is, hogy írásbeli megállapodás zárja le az egyszerűsített kártalanítási eljárást, ha a meghatározott kártalanítási összeg elfogadásra kerül a kártalanítást igénylő részéről.

A törvény szükségesnek tartja pontosan megjelölni, hogy az egyszerűsített kártalanítási eljárásra irányuló kérelmet melyik bíróságnál kell benyújtani. Ha az eljárást az ügyészség vagy a nyomozó hatóság szüntette meg, az egyszerűsített kártalanítási eljárásra irányuló kérelmet annál a bíróságnál kell benyújtani, amelynél az ügyészség a kényszerintézkedés elrendelését indítványozta. A törvényben meghatározott egyéb esetekben természetesen a büntetőügyben eljárt elsőfokú bírósághoz kell benyújtani az egyszerűsített kártalanítási eljárásra irányuló kérelmet, hiszen azon esetekben nála állnak rendelkezésre a kártalanítási igény elbírálása szempontjából releváns iratok. Természetesen amennyiben a megállapodással nem záruló egyszerűsített kártalanítási eljárást követően a kártalanítást igénylő még kártalanítási pert is kezdeményez, úgy a keresetlevelet a fentebb ismertetett okokból az igazságügyért felelős miniszternél kell előterjeszteni.

A törvény konkretizálja a büntetőbíróság által a kártalanítási eljárás lefolytatása érdekében az igazságügyért felelős miniszter felé, illetve a kártalanítási perre hatáskörrel és illetékességgel rendelkező bíróság felé megküldendő iratok körét, azaz a törvény felsorolja a kártalanítási igény elbírálása szempontjából relevánsnak tekintendő iratokat.

A 852. §-hoz

Ha bármilyen okból kifolyólag az egyszerűsített kártalanítási eljárás során a kérelem benyújtásától számított öt hónapon belül nem jön létre a megállapodás, vagy az igazságügyért felelős miniszter álláspontja szerint a kérelem nem megalapozott, úgy a kártalanítást igénylőnek lehetősége kínálkozik arra, hogy a határidő lejártát, illetve a kérelem elfogadhatatlanságáról való miniszteri tájékoztatást követő két hónapon belül kártalanítási pert indíthasson. A törvény előírja, hogy a kártalanítást igénylő a megállapodással nem végződő egyszerűsített kártalanítási eljárást követően a kártalanítási per megindításához szükséges keresetlevelet az igazságügyért felelős miniszternél terjessze elő. A törvény az igazságügyért felelős miniszter kötelezettségévé teszi a keresetlevél és a − korábban a bíróság által neki megküldött − büntetőügy ügyiratainak a kártalanítási perre hatáskörrel és illetékességgel rendelkező bírósághoz való továbbítását. Ennek indokaként szolgál, hogy az eljárás további elhúzódása ezáltal elkerülhetővé válik, mert e rendelkezés bevezetésével nem kell a − már az egyszerűsített kártalanítási eljárás miatt egyébként is az igazságügyért felelős miniszter birtokában lévő − büntetőügy ügyiratait visszaküldeni az ügyiratokat rendelkezésére bocsátó bírósághoz annak érdekében, hogy aztán majd ez a bíróság továbbítsa a kártalanítási perben eljáró bíróságnak a releváns ügyiratokat. Ez az időtakarékossági és gyorsasági szempontból releváns szabály tehát biztosítja, hogy az igazságügyért felelős miniszter a birtokában lévő büntetőügy ügyiratait a keresetlevéllel együtt közvetlenül tudja továbbítani az igazságügyért felelős minisztérium székhelye szerint illetékes és a polgári perrendtartás szabályai szerint hatáskörrel rendelkező bírósághoz a kártalanítási per lefolytatása végett.

A kártalanítási perben eljáró bíróság illetékességét is rendezi a törvény, ezzel egy régóta fennálló hiányt pótol, hiszen a hatályos szabályok okozta értelmezési eltéréseket orvosolva egyértelműen rögzíti, hogy az igazságügyért felelős miniszter székhelye az irányadó.

A 853. §-hoz

A törvény meghatározza, hogy kártalanítási perben milyen igény terjeszthető elő (kár, nem vagyoni sérelemért járó sérelemdíj), továbbá megjelöli a kártalanítás esedékességének napját (a kártalanítást megalapozó eljárást megszüntető határozat közlésének vagy a kártalanítást megalapozó ügydöntő határozat jogerőre emelkedésének napja). A szabadság alaptalan korlátozása vagy elvonása miatt a terheltet vagyoni és nem vagyoni kár egyaránt érheti, így a törvény mindkettő érvényesítésére lehetőséget nyújt, figyelembe véve a Ptk. kár és sérelemdíj fogalmi meghatározását.

A gyakorlatban jelentős problémát okoz a védői díj megtérítése iránti igény érvényesítése a kártalanítás során. A probléma orvoslására a törvény egyértelműen rendelkezik és kimondja, hogy a büntetőügy során eljárt meghatalmazott védő díját és költségeit nem lehet érvényesíteni. Ez mind a nyomozás megszüntetése esetén felmerült meghatalmazott védői díjra és költségre, mind a bírósági eljárásban felmerült meghatalmazott védői díjra és költségre kiterjed. Külön a kirendelt védő díját nem kell kizárni, hiszen annak korábbi előlegezése és ezáltal állam általi viselési kötelezettsége egyértelműen következik a törvény rendelkezéseiből.

A 854. §-hoz

A törvény rögzíti, amennyiben a kártalanítást igénylő egyszerűsített kártalanítási eljárás kezdeményezése nélkül kizárólag kártalanítási pert indít, azt keresetlevéllel kell megindítani. Ennek szabályozása azért is elengedhetetlen, mert a hatályos gyakorlat szerint a polgári bíróságok számos esetben nem kérik számon a beadványokon a polgári perrendtartásról szóló törvénynek a keresetlevélre vonatkozó követelményeit, ami mind az ügy teljes körű elbírálását megnehezíti, mind a törvényességgel szemben kételyeket ébreszt. A keresetlevél kötelező kellékeit azonban szűkebb keretek között határozza meg a törvény a polgári perrendtartásról szóló törvényhez képest, ami az ügy speciális jellemzőiből adódik.

A törvény szükségesnek tartja itt is pontosan megjelölni, hogy a keresetlevelet melyik bíróságnál kell benyújtani. Ha az eljárást az ügyészség vagy a nyomozó hatóság szüntette meg, a keresetlevelet annál a bíróságnál kell benyújtani, amelynél az ügyészség a kényszerintézkedés elrendelését indítványozta. A törvényben meghatározott egyéb esetekben természetesen a büntetőügyben eljárt elsőfokú bírósághoz kell benyújtani a keresetlevelet, hiszen azon esetekben nála állnak rendelkezésre a kártalanítási igény elbírálása szempontjából releváns iratok. A törvény fenntartja a nyilatkozat beszerzésének lehetőségét, de bővítésre kerül a nyilatkozók köre, hiszen a kártalanítási perben eljáró bíróság nemcsak az ügyészség, hanem az ügyben eljárt nyomozó hatóság nyilatkozatának a beszerzésére is jogosult, természetesen csak az alperes indítványára. Az alperes eldöntheti, hogy melyik szerv nyilatkozatát szeretné beszereztetni, nyilván aszerint, hogy álláspontja alapján elsősorban kinek lehet tudomása kártalanítást kizáró ok létéről vagy egyéb, a per során felmerülő tisztázandó körülményről. A hatályos szabályozásban nem került meghatározásra, hogy mit is kell tartalmaznia a nyilatkozatnak, ezt az űrt igyekszik pótolni a törvény, miszerint amennyiben a nyilatkozó szervnek tudomása van bármilyen kártalanítást kizáró okról, illetve a kártalanítási per során felmerülő tisztázandó körülményről, a kártalanítási perben eljáró bíróság megkeresésére erről a jogi álláspontját kifejti, továbbá az ezt igazoló dokumentumokat mellékeli.

A 855. §-hoz

A törvény szintén régóta fennálló hiányosságot igyekszik pótolni a kártalanítás kifizetésével kapcsolatos szabályrendszer kialakításával. Ez azért lényeges újítás, mert előfordulhat a kártalanítást eredményesen igénylő személy vonatkozásában, hogy egyébként a büntetőeljárással felmerült fizetési kötelezettség, így polgári jogi igény, pénzbüntetés, vagyonelkobzás vagy bűnügyi költség megfizetése terheli. A törvény szabályozása mindenképpen ezek megtérülésének sikerét szolgálja, hiszen egyrészt az igazságügyért felelős minisztert felhatalmazza a kártalanítási összeg visszatartására, amennyiben a kártalanítás kifizetéséig a jogerősen megítélt polgári jogi igényt a kártalanítást igénylő nem teljesítette, másrészt felhatalmazza az igazságügyért felelős minisztert arra is, hogy értesítse a végrehajtót a kártalanítás tényéről és összegéről, ezáltal előmozdítva a kártalanítás kifizetéséig végre nem hajtott pénzbüntetés, vagyonelkobzás, illetve bűnügyi költség eredményes végrehajtását.

CIX. Fejezet

A visszatérítés

A 856-857. §-hoz

Az új szabályok értelmében visszatérítésnek a törvényben foglalt esetekben nemcsak a pénzbüntetés és a bűnügyi költség címén befizetett összeg kapcsán, hanem a szabálysértés miatt alkalmazott pénzbírság kapcsán is helye van, tekintettel a bíróságnak azon lehetőségére, hogy ha úgy látja, hogy a vád tárgyává tett cselekmény szabálysértés, a szabálysértést elbírálja. A visszatérítés a hatályos törvényben meghatározott esetek mellett az új Be.-ben akkor is lehetségessé válik, ha a rendkívüli jogorvoslat folytán a jogerős határozat hatályon kívül helyezésére vagy megsemmisítésére kerül sor és megismételt eljárást kell lefolytatni, illetve, ha a rendkívüli jogorvoslat folytán a bíróság a jogerős határozatot hatályon kívül helyezte és az iratokat az ügyészségnek küldte meg. A határozat hatályon kívül helyezése esetén ugyanis (mivel azt a határozatot, amelynek alapján a terhelt a pénzbüntetést, a szabálysértés miatt alkalmazott pénzbírságot vagy a bűnügyi költséget stb. megfizette, a bíróság tulajdonképpen „semmissé nyilvánította”) azonnal helye van a kifizetett összeg visszatérítésének, azzal a megismételt eljárás befejezését, az ügyészség újabb döntését a jelentős időmúlás miatt nem indokolt megvárni.

Külön bekezdésbe kerül az az eset, ha a rendkívüli jogorvoslat folytán hozott határozat alacsonyabb mértékben tartalmaz fizetésre kötelezést. Ilyenkor nem a teljes befizetett összeget kell visszatéríteni, csak a befizetett összeg és az alacsonyabb mértékű kötelezés közötti különbözetet, természetesen az összegnek a befizetéstől a visszatérítés időpontjáig eltelt időre számított mindenkori kamatával együtt.

A visszatérítés másik alapvető esete, ha a bíróság vagyonelkobzást, elkobzást rendelt el, vagy a lefoglalt dolog az állam tulajdonába került. Tekintettel arra, hogy a lefoglalt dolog, illetve vagyon sorsa nem csak az elkobzás vagy a vagyonelkobzás lehet, indokolt volt e harmadik esetről külön is rendelkezni. Ha a visszatérítés alapja vagyonelkobzás, elkobzás, vagy a lefoglalt dolog az állam tulajdonába került, akkor a visszatérítésnek az (1)-(2) bekezdésben foglalt rendelkezései értelemszerűen irányadók ezekre az esetekre is. Mivel azonban elkobzásnak, vagyonelkobzásnak felmentő ítéletben vagy az eljárás megszüntetése esetén is helye lehet, ezért ha a rendkívüli jogorvoslat folytán a bíróság a terheltet felmentette vagy vele szemben az eljárást megszüntette, indokolt volt külön kimondani, hogy visszatérítésnek csak akkor van helye, ha a bíróság a felmentő ítéletben vagy az eljárást megszüntető határozatban vagyonelkobzást vagy elkobzást nem vagy alacsonyabb mértékben rendelt el.

A törvény egyértelműen rendelkezik arról is, hogy a visszatérítést a bíróság hivatalból vagy az ügyészség, a terhelt, a védő vagy az egyéb érdekelt indítványára rendeli el. Azt is kimondja, hogy a terhelt halála esetén a terhelt örököse is jogosult a visszatérítést indítványozni, amely esetben a visszatérítést a terhelt örököse részére kell teljesíteni.

A törvény egyértelműen és pontosan meghatározza, hogy az egyes rendkívüli jogorvoslatok során mely bíróságok jogosultak a visszatérítésről dönteni. A felülvizsgálat, a törvényesség érdekében bejelentett jogorvoslat és a jogegységi eljárás esetén kézenfekvő a Kúria eljárása (a határozat hatályon kívül helyezése esetén is, hiszen a visszatérítéssel nem indokolt megvárni a megismételt eljárás befejeződését). Perújítás kapcsán előfordulhat, hogy a megismételt eljárásban másod- vagy adott esetben harmadfokon hozza meg a bíróság jogerősen azt a felmentő ítéletet, amely alapot ad a visszatérítésre, ahogy az is előfordulhat, hogy már a perújítás kapcsán elsőfokon eljáró bíróság felmenti a terheltet, de az ítélet fellebbezés miatt nem lesz jogerős. Elképzelhető, hogy a másodfokú bíróság helybenhagyja az ítéletet, de az is, hogy megváltoztatja. A félreértések elkerülése végett ezért a törvény arról rendelkezik, hogy perújítás esetén az a bíróság jogosult a visszatérítésről dönteni, amely a jogerős határozatot meghozta. Kivétel ez alól a 665. § (2)-(3) bekezdése, amely egyes esetekben a perújítást elrendelő bíróságra ruházza a határozat hatályon kívül helyezésének, az eljárás megszüntetésének, a törvénynek megfelelő határozat meghozatalának jogát. Alkotmányjogi panasz esetén a hatályos és az új törvény is az ügyben elsőfokon eljárt bíróságra ruház feladatkört, ezért a törvény ebben az esetben az ügyben eljárt elsőfokú bírósághoz telepíti a visszatérítésben való döntés jogát. Egyszerűsített felülvizsgálat esetén az alapügyben jogerős ügydöntő határozatot hozó bíróság jár el.

A törvény új rendelkezésként bevezeti, hogy a visszatérítés összegét vagy annak egy részét a törvényben meghatározott esetekben és feltételekkel a polgári jogi igény kielégítésére kell fordítani. Az új Be. egyik fő célja a sértetti jogok hatékonyabb érvényesítésének megteremtése. A visszatérítés összegének felhasználása a polgári jogi igény kielégítésére e cél irányába tett újabb lépés.

CX. Fejezet

Kegyelem a büntetőeljárás során

A 858. §-hoz

A kegyelmi eljárás szabályait az új törvény átláthatóbbá, egyértelműen szabályozottá és logikusabb felépítésűvé teszi.

Ahogy a hatályos törvény szerint, úgy az új szabályok értelmében is csak a büntetőeljárás megszüntetése iránti kegyelmi eljárást szabályozza a büntetőeljárási kódex. A törvény egyértelműen rögzíti, hogy a büntetőeljárás megszüntetése iránti kegyelmi eljárás kérelemre vagy hivatalból indulhat. A hatályos törvény erről csak áttételesen ad információkat, illetve a hatályos szöveg tévesen utal mindenhol kegyelmi kérelemre. Hivatalból megindított kegyelmi eljárás esetén ugyanis kegyelmi kérelemről nem beszélhetünk. Ezért az új törvény egyértelmű jelzést tartalmaz a kegyelmi eljárás megindulására vonatkozóan, a szabályok pedig természetesen kiterjednek mind a hivatalból, mind a kérelemre indult eljárásokra.

Kegyelmi kérelmet a terhelt, a védő, a terhelt törvényes képviselője, valamint a terhelt hozzátartozója nyújthat be. Az egyértelműség érdekében a törvény utal arra is, hogy a kegyelmi kérelmet írásban kell benyújtani annál a bíróságnál vagy ügyészségnél, amely előtt a büntetőeljárás folyamatban van, továbbá azt is rögzíti, hogy a kegyelmi eljárás megindítását hivatalból az a bíróság vagy ügyészség kezdeményezheti (kegyelmi kezdeményezés), amely előtt a büntetőeljárás folyamatban van.

Tekintettel arra, hogy a terheltet érzékenyen érintheti, ha a büntetőeljárást kegyelmi határozattal szüntetik meg, az nem pl. felmentő ítélettel zárul, ezért indokolt a terhelt hozzájárulásának előírása mindazokban az esetekben, amikor a kegyelmi eljárás kegyelmi kezdeményezéssel indult vagy a kegyelmi kérelmet nem a terhelt, hanem a védő, a terhelt törvényes képviselője vagy a terhelt hozzátartozója nyújtotta be. Ha a terhelt a hozzájárulását megtagadja, a kegyelmi eljárás nem folytatható le.

A 859-860. §-hoz

A törvény részletesen meghatározza, hogy a bíróság vagy az ügyészség (akár kegyelmi kezdeményezés, akár az arra jogosult kegyelmi kérelme alapján folyik a kegyelmi eljárás) milyen, a terheltre vonatkozó adatokat és iratokat szerezhet be. A törvény nyolc napos határidőt szab továbbá arra vonatkozóan, hogy a kegyelmi kérelmet vagy a kegyelmi kezdeményezést, a büntetőeljárás ügyiratait vagy azok egy részét, és az egyéb adatokat, iratokat a bíróság, illetve az ügyészség a legfőbb ügyészhez vagy az igazságügyért felelős miniszterhez felterjessze.

A büntetőeljárás megszüntetésére vonatkozó kegyelem iránti előterjesztést a vádemelés előtt a legfőbb ügyész, a vádemelés után az igazságügyért felelős miniszter tehet a köztársasági elnökhöz.

A törvény, némileg módosítva a hatályos szabályozáson, arról is rendelkezik, hogy a legfőbb ügyész vagy az igazságügyért felelős miniszter a kegyelmi kérelmet, az igazságügyért felelős miniszter a bíróság kegyelmi kezdeményezését a köztársasági elnökhöz akkor is felterjeszti, ha a kegyelem gyakorlása iránt nem tesz előterjesztést. Az Alaptörvénynek azzal a rendelkezésével ugyanis, hogy az egyéni kegyelmezési jogot a köztársasági elnök gyakorolja, az áll összhangban, hogy a legfőbb ügyész, illetve az igazságügyért felelős miniszter akkor is köteles a kegyelmi kérelmet a köztársasági elnökhöz felterjeszteni, ha a kegyelem gyakorlása iránt nem tesz előterjesztést. Ellenkező esetben az előterjesztésre jogosult nemleges állásfoglalása megfosztaná a köztársasági elnököt attól, hogy a kizárólagos jogkörébe utalt kérdésben döntsön. Ugyanez a helyzet akkor is, ha a független bíróság terjeszt elő kegyelmi kezdeményezést az igazságügyi miniszterhez. Az ügyészség esetében azonban más a helyzet. Az ügyészségi szervezet szigorú hierarchián alapuló felépítésével az a gyakorlat áll összhangban, amely szerint az ügyészségi kegyelmi kezdeményezés esetén a főügyész véleményes jelentése szükséges a legfőbb ügyészhez való felterjesztéshez, vagyis, ha a kegyelmi kezdeményezéssel a főügyész nem ért egyet, annak legfőbb ügyészhez történő felterjesztését mellőzi, és erről az előterjesztő ügyészt értesíti. Erre tekintettel a 860. § (4) bekezdésének hatálya alól kikerült az az eset, amikor az ügyészség hivatalból kezdeményezte a büntetőeljárás kegyelemből történő megszüntetését.

A 861-862. §-hoz

A törvény a hatályos szabályozással ellentétben kifejezetten utal az igazságügyért felelős miniszter ellenjegyzési jogára. A Kormány tagjainak feladat- és hatásköréről szóló 152/2014. (VI. 6.) Korm. rendelet 82. § (6) bekezdése szerint az igazságügyért felelős miniszter felel a kegyelmi ügyekért, ennek keretében ellenjegyzi a köztársasági elnök kegyelmi döntéseit. Az ellenjegyzés a kegyelmi döntésből következő joghatás tényleges bekövetkezését teszi lehetővé, vagy ellenjegyzés hiányában ezt akadályozza meg. A törvény ezért egyértelműen kimondja, hogy a köztársasági elnök a kegyelmi döntésről szóló határozatot az igazságügyért felelős miniszternek küldi meg, az igazságügyért felelős miniszter pedig tájékoztatja a köztársasági elnököt az ellenjegyzési jog gyakorlásáról.

A 862. §-ban a törvény a kegyelmi eljárás eredményéről való tájékoztatásra, a kegyelmi döntésről szóló határozatra vonatkozóan egyértelmű és világos szabályokat fektet le. Rögzíti, hogy a kegyelmi döntésről szóló ellenjegyzett határozatot és az eljárás egyéb iratait az igazságügyért felelős miniszter küldi meg a bíróságnak vagy a legfőbb ügyésznek (ha a kegyelem gyakorlása iránt a legfőbb ügyész tett előterjesztést). Az ügyészségnek a legfőbb ügyész továbbítja az ellenjegyzett határozatot, a terheltnek és a kegyelmi kérelem előterjesztőjének pedig az a bíróság vagy ügyészség, amely előtt az eljárás folyamatban van. Az ellenjegyzett határozattal együtt az eljárást megszüntető határozatot is kézbesíteni kell. A törvény arról is kifejezetten rendelkezik, hogy mi történik akkor, ha a kegyelmi döntésről szóló határozatot az igazságügyért felelős miniszter nem ellenjegyzi. Ellenjegyzés hiányában a kegyelmi eljárás befejeződik. Ebben az esetben a kegyelmi eljárás befejeződéséről szóló tájékoztatás kézbesítésére a fent leírt szabályokat kell alkalmazni.

Előfordulhat olyan eset is, hogy a kegyelmi eljárás nem az ellenjegyzés hiánya miatt fejeződik be (ilyen eset lehet pl. a terhelt halála), erre vonatkozóan a törvény egyértelműen rögzíti, hogy ezt a tényt az a szerv vagy személy állapítja meg, amely vagy aki előtt a kegyelmi eljárás folyamatban van.

A köztársasági elnök kegyelmi döntésével szemben, illetve az ellenjegyzés hiánya miatt jogorvoslatnak nincs helye (hiszen a kegyelem feltételei jogilag nem szabályozottak, így a kegyelem elutasítását jogi úton fogalmilag kizárt megtámadni), a kérelmezőnek azonban lehetősége van újabb kegyelmi kérelem benyújtására. Ezért a törvény egyértelműen kimondja, hogy, ha a köztársasági elnök nem gyakorolt kegyelmet vagy a kegyelmi eljárás az igazságügyért felelős miniszter ellenjegyzésének hiányában fejeződött be, nincs akadálya annak, hogy az arra jogosult újabb kegyelmi kérelmet nyújtson be.

CXI. Fejezet

A bűnügyi költség és a rendbírság mérséklése vagy elengedése

A 863-865. §-hoz

Tekintettel arra, hogy a bűnügyi költség vagy a rendbírság olyan vagyoni jellegű joghátrány, amely nem tartozik sem a büntetések, sem az intézkedések közé, így az igazságügyért felelős miniszter részéről történő elengedésük fogalmilag nem tartozik a kegyelmezés körébe. Erre tekintettel az új törvény a bűnügyi költség és a rendbírság mérséklésével vagy elengedésével kapcsolatos rendelkezéseket a kegyelmi eljárást követően, de attól különböző fejezetben helyezi el.

A törvény értelmében az államot illető bűnügyi költség vagy a rendbírság mérséklésére vagy elengedésére vonatkozó kérelmet a fizetésre kötelezett, a fizetésre kötelezett védője, a fizetésre kötelezett képviselője vagy hozzátartozója nyújthatja be. Az új törvény pontosítja azt is, hogy a kérelmet mely bíróságnál, ügyészségnél vagy nyomozó hatóságnál kell előterjeszteni, továbbá külön §-ban rendelkezik arról, hogy a bíróság, az ügyészség vagy a nyomozó hatóság a kérelem igazságügyért felelős miniszterhez történő felterjesztését megelőzően milyen, a fizetésre kötelezettre vonatkozó adatokat és iratokat szerezhet be.

A törvény nyolc napos határidőt állapít meg a bíróság, az ügyészség vagy a nyomozó hatóság számára a kérelemnek és az iratoknak az igazságügyért felelős miniszterhez történő felterjesztésre. Az igazságügyért felelős miniszter a felterjesztett adatok, iratok és az esetlegesen beszerzett további információk birtokában hozza meg döntését.

Az igazságügyért felelős miniszter a kérelem tárgyában hozott döntését a kérelmet felterjesztő bíróságnak, ügyészségnek vagy nyomozó hatóságnak küldi meg, amely továbbítja azt a fizetésre kötelezettnek és a kérelmet benyújtó személynek.

HUSZONHARMADIK RÉSZ

ZÁRÓ RENDELKEZÉSEK

Ez a Rész tartalmazza a felhatalmazó rendelkezéseket, a hatálybalépést, az átmeneti rendelkezéseket, a sarkalatossági záradékot, az Európai Unió jogának való megfelelést, valamint a hatályon kívül helyező rendelkezést. A törvénnyel összefüggő más törvények módosítását külön jogszabály tartalmazza.

-----STARTING---POINT---VEGE---

A 866. §-hoz

A törvény a büntetőeljárás legfontosabb, garanciális kérdéseit teljeskörűen, törvényi szinten szabályozza, a technikai, végrehajtási, szervezeti jellegű részletszabályokat azonban rendeletek tartalmazzák majd. A törvény a rendeleti szintű szabályozás megalkotására a Kormányt, illetve az adott szabályozási tárgykörért felelős minisztereket hatalmazza fel.

A kormányrendeleti szintű jogszabályok esetében négy eltérés van a törvény és a Be. között. Egyrészt a törvény nem tartalmaz a személyi védelemre vonatkozó szabályok kapcsán felhatalmazó rendelkezést, tekintettel arra, hogy a személyi védelem önmagában egy büntetőeljáráson kívüli eszközrendszer, amely nem érinti a büntetőeljárásban részt vevő személyek jogainak gyakorlását, kötelezettségeinek teljesítését. E büntetőeljáráson kívüli eszközrendszernek a részletszabályait más jogszabályok és ezek felhatalmazása alapján kiadott rendeletek kell, hogy rendezzék.

Nem tartalmaz továbbá a törvény a leplezett eszközök alkalmazására felhatalmazott szervezetek és egyéb (pl. elektronikus hírközlési feladatokat, postai szolgáltatást ellátó stb.) szervezetek együttműködésének rendje kapcsán felhatalmazó rendelkezést, tekintve, hogy ezek nem a büntetőeljárási szabályokból fakadnak, hanem szervezeti jellegűek.

A törvény egyik nóvuma az egyszerűsített kártalanítás, amelynek törvényi szintű szabályai a büntetőeljáráshoz kapcsolódó egyéb eljárások között, önálló fejezetben találhatók, a részletszabályok megalkotásához pedig egy újonnan kiadandó kormányrendelethez szükséges felhatalmazó rendelkezés.

A hatályos Be. alapján a nyomozó hatóságok nyomozásának részletes szabályait az adott nyomozó hatóságot irányító miniszter rendelete tartalmazza. Ez jelen esetben két szinte teljesen azonos tartalmú, de két eltérő miniszter által kiadott rendeletet jelent. Ez kodifikációs szempontból több hibalehetőséget is rejt, hiszen a Be. módosítását mindig párhuzamosan több rendeleten kell azonos módon átvezetni, ráadásul a kormányzati szerkezetváltások a felhatalmazó rendelkezés folyamatos módosítását is szükségessé teszik. Mindemellett a törvény olyan új intézményeket is tartalmaz, mint az előkészítő eljárás és alapjaiban szabályozza újra a leplezett eszközök alkalmazásának szabályait, amelyekhez szintén kapcsolódnak majd törvénynél alacsonyabb szintű részletszabályok. Végül a Be. külön felhatalmazó rendelkezése alapján külön miniszteri rendelet van az ügyészség és a Rendőrség szerveinek az ügyészségi nyomozásban való együttműködéséről. Annak érdekében, hogy mindezek − a különböző miniszterek hatáskörébe tartozó kérdések − egységes szabályozást nyerjenek, indokolt a kormányrendeleti szintű szabályozás.

A miniszteri rendeletek kapcsán a törvény megtartja azokat a felhatalmazó rendelkezéseket, amelyek az új törvény alapján is szükségesek, ahol szükséges, elvégzi pl. a jogintézmények átnevezéséből fakadó technikai módosításokat, elhagyja azokat a felhatalmazó rendelkezéseket, amelyek a törvény Be.-től való eltérése miatt szükségtelenek és új felhatalmazó rendelkezésekért ír elő az új jogintézmények miatt újonnan megalkotandó rendeletek vonatkozásában.

A 867. §-hoz

A törvény a hatálybalépés napját 2018. július 1-jében határozza meg. Ez az időpont biztosítja mind a jogalkalmazók, mind az állampolgárok számára, hogy a törvény rendelkezéseit a megfelelő mélységben megismerhessék, és arra felkészülhessenek.

A törvény rendelkezéseire való áttérés jelentős tervezést, anyagi és humán erőforrások átszervezését, technikai eszközök kiépítését, bővítését, illetve informatikai fejlesztéseket igényel, továbbá számos jogszabály módosítását, megalkotását teszi szükségessé, emiatt is indokolt hosszabb felkészülési időt biztosítani.

A 868-876. §-hoz

A törvény az átmeneti rendelkezések körében a törvény hatálybalépésekor szükséges átmeneti szabályokról rendelkezik, főszabályként előírva, hogy a törvény rendelkezéseit a folyamatban lévő büntetőeljárásokban is alkalmazni kell.

Ez alól jelentenek kivételt az egyes átmeneti rendelkezések, amelyek a bíróság hatáskörével, illetékességével és összetételével, a korábbi jogszabály alapján elvégzett eljárási cselekmény, illetve leplezett eszköz alkalmazásának érvényességével, a határidők számításával, a korábbi jogszabály alapján előterjesztett indítvány elbírálásával, a vádemelés elhalasztása jogintézmény megszűnésével, illetve a külön és különleges eljárások megváltozott szabályaival kapcsolatban rögzítik, hogy a Be. rendelkezései mennyiben alkalmazandók a törvény hatálybalépését követően.

A 877. §-hoz

A törvény rögzíti, hogy a törvény mely rendelkezései sarkalatosak, vagyis amelyek elfogadásához és módosításához a jelen lévő országgyűlési képviselők kétharmadának szavazata szükséges. Az Alaptörvény 46. cikk (6) bekezdése alapján a titkosszolgálati eszközök és módszerek alkalmazásának szabályait sarkalatos törvény határozza meg, erre tekintettel a törvény leplezett eszközökkel kapcsolatos szabályai sarkalatosak csakúgy, mint az ezekkel összefüggő átmeneti rendelkezések és a Be. hatályon kívül helyezése, mivel az is tartalmaz sarkalatos rendelkezéseket a titkos adatszerzés kapcsán.

A 878. §-hoz

A törvény jogharmonizációs záradéka sorolja fel azokat az uniós jogi aktusokat, amelyek átültetését a törvény elvégzi.

A 879. §-hoz

A törvény hatálybalépésével egy időben, 2018. július 1-jével hatályon kívül helyezi a Be.-t, annak egyes rendelkezései az átmeneti rendelkezések szabályai alapján élnek tovább.