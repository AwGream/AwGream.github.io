2010. évi CLXIV. törvény indokolása

a helyi önkormányzatokról szóló 1990. évi LXV. törvény módosításáról

-----STARTING---POINT---ALTALANOS--- 

A helyi önkormányzatokról szóló 1990. évi LXV. törvény rendelkezéseinek e törvényben szereplő módosítását a jogalkalmazók által észlelt több olyan körülmény is indokolttá teszi, amelyek esetében szükségessé válik szabályozás egységesítése.

-----STARTING---POINT---RESZLETES---

Az 1. §-hoz

A polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény módosításáról szóló 2010. évi CLXV. törvény a Pttv. alpolgármesteri megbízatás megszűnésére vonatkozó 2. §-át pontosítja. Ezzel összhangban az Ötv. is módosul.

A 2. §-hoz, a 4. § (1) bekezdéshez és az 5. §-hoz

Az Ötv. alpolgármesteri tisztségre vonatkozó szabályainak módosítását a tisztség megszűnésére vonatkozó okok több, eltérő jogszabályi helyen történő szabályozása teszi szükségessé.

A Magyar Köztársaság Alkotmányáról szóló 1949. évi XX. törvény 2010. július 6-ai módosítása alkalmával a jogalkotó által újragondolásra került a helyi önkormányzatok alpolgármestereire vonatkozó jogi szabályozás több eleme. Az Alkotmány módosítása által lehetővé tett - nem a képviselő-testület tagjaként megválasztott - alpolgármesteri tisztség megalkotásával egyidejűleg sor került az alpolgármesteri tisztség megszűnési eseteinek újraszabályozására is. Az alpolgármesteri tisztség megszűnésére vonatkozó szabályok a helyi önkormányzatokról szóló 1990. évi LXV. törvény (a továbbiakban: Ötv.) 34. § (1) és (4) bekezdéseiben, valamint a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény 2. § (2) bekezdésében kerültek megállapításra. A különböző jogszabályi helyeken történő szabályozás eltérő jogértelmezésre adott lehetőséget attól függően, hogy a jogalkalmazók mely jogszabály alapján vizsgálták a tisztség megszűnésének feltételeit. Az ellentmondásra is okot adó rendelkezések összhangba hozása és a többszörös- és túlszabályozás elkerülése érdekében indokolt a jogszabályok módosítása.

Indokolt a polgármesterre, alpolgármesterre vonatkozó összeférhetetlenségi szabályok ún. méltatlansági összeférhetetlenségi okokkal történő kibővítése. A törvény ezzel a polgármesteri, alpolgármesteri, megyei közgyűlési elnöki, alelnöki, főpolgármesteri és főpolgármester-helyettesi tisztségre vonatkozó jogállási szabályokat az országgyűlési képviselők jogállására vonatkozó megoldáshoz közelíti.

A 3. §-hoz, 4. § (2) bekezdéshez és 6. §-hoz

Az Ötv. 36. § (1) bekezdése rendelkezik arról, hogy a képviselő-testület a jegyző, a főjegyző javaslatára - a jegyzőre vonatkozó szabályok szerint - községben kinevezhet, más önkormányzatnál kinevez aljegyzőt a jegyző helyettesítésére, a jegyző által meghatározott feladatok ellátására. Az aljegyző által ellátandó feladatok mennyisége tekintetében nyilvánvalón komoly eltérést tapasztalhatunk a különböző típusú önkormányzatok között.

Erre tekintettel az Ötv. a főváros vonatkozásában már jelenleg is tartalmazza azt a lehetőséget, hogy a közgyűlés több aljegyzőt is kinevezhet. A több aljegyző kinevezésére okot adó körülmények - így az ellátandó feladatok összetett volta, sokrétűsége - nem csupán a főváros tekintetében, hanem az ott lévő kerületek, továbbá a megyei jogú városok, és a megyei önkormányzatok esetében is fennállnak. Erre tekintettel - a fővárosi önkormányzaton túl - a többi felsorolt önkormányzati típus esetében is indokolt több aljegyző kinevezésének lehetővé tétele.

-----STARTING---POINT---VEGE---

A 7. §-hoz

A kihirdetés mellett az összeférhetetlenség megszüntetésére vonatkozó átmeneti szabályokat tartalmazza.