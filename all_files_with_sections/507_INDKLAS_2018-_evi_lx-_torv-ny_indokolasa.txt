2018. évi LX. törvény indokolása

a Magyarország Kormánya és a Macedón Köztársaság Kormánya között a rendőri együttműködésről szóló megállapodás kihirdetéséről

-----STARTING---POINT---ALTALANOS---

Általános indokolás

A Macedón Köztársaság belügyminisztere 2017. augusztus 24-i látogatása alkalmával javaslatot tett egy kormányközi, rendőri együttműködésről szóló megállapodás létrehozására és átadta annak szövegtervezetét.

A Kormány tagjainak feladat- és hatásköréről szóló 94/2018. (V. 22.) Korm. rendelet (a továbbiakban: Korm. rendelet) 40. § 1., 4., 9., 20., valamint 23. pontja értelmében a belügyminiszter a Kormány bűncselekmények megelőzéséért, élet és vagyonbiztonság védelméért, közbiztonságért, rendészetért, valamint terrorizmus elleni küzdelemért felelős tagja, valamint a Korm. rendelet 56. § (1) bekezdés a) pontja értelmében előkészíti a rendőrségre vonatkozó jogszabályokat, beleértve az ilyen tárgyú nemzetközi szerződéseket is.

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (3) bekezdésének b) pontja alapján az Országgyűlés feladat- és hatáskörébe tartozik, ezért a törvény 7. § (1) bekezdés a) pontja szerint a Megállapodás szövegének végleges megállapítását követően kötelező hatályának elismerésére az Országgyűlés adhat felhatalmazást, majd az Nsztv. 9. §-ával összhangban azt törvényben kell kihirdetni.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2-3. §-hoz

Az Nsztv. 10. § (1) bekezdés b) pontjának megfelelően rendelkezik a Megállapodás kihirdetéséről, és tartalmazza a Megállapodás magyar és angol nyelvű hiteles szövegét.

A 4. §-hoz

A törvény - a 2. és a 3. § kivételével - a kihirdetését követő napon lép hatályba. A 2. és a 3. § hatálybalépése a Megállapodás hatálybalépéséhez igazodik. A „Megállapodás azon utolsó írásos értesítés kézhezvételének napjától számított harmincadik napon lép hatályba, amellyel a Felek kölcsönösen tájékoztatják egymást a hatálybalépéshez szükséges belső jogi eljárások befejezéséről.”. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

Az 5. §-hoz

Figyelemmel a Megállapodás tartalmára, a minősített adatok védelmének szakmai felügyeletéért felelős miniszter kijelölése indokolt a végrehajtáshoz szükséges intézkedések megtétele érdekében.