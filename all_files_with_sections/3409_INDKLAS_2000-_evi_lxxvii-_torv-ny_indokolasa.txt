2000. évi LXXVII. törvény indokolása

a tengerészek egészségvédelméről és orvosi ellátásáról szóló, a nemzetközi munkaügyi konferencia 1987. évi 74. ülésszakán elfogadott 164. számú Egyezmény kihirdetéséről

Indokolás

A Nemzetközi Munkaügyi Szervezet egyes munkavállalói rétegeket érintő egyezményei közül az 1987. október 8-án elfogadott 164. számú Egyezménye minden csatlakozó tagállamban lajstromozott hajón foglalkoztatott tengerész orvosi ellátásának szabályait tartalmazza a hajó tengeri kereskedelmi hajózás vagy halászat céljára történő használata esetén.

Az Egyezmény ratifikálásával a tagállamok arra vállaltak kötelezettséget, hogy gondoskodnak a parton foglalkoztatott munkavállalókéhoz hasonló szintű egészségvédelemről és orvosi ellátásról a tengerészek vonatkozásában is. A tengeri hajókon gyógyszerszekrényt és egészségügyi felszerelést kell tartani, orvosi ellátást kell biztosítani. A konkrét előírásokat az illetékes hatóságoknak - a hajótípusnak, a hajón tartózkodó személyek számának, a hajóút természetének, időtartamának figyelembevételével - kell meghatároznia.

A megerősítő okirat letétbe helyezése a Nemzetközi Munkaügyi Hivatal főigazgatójánál 1989. március 14. napján megtörtént. Az Egyezmény rendelkezése értelmében a tagállamra nézve az Egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1990. március 14. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.