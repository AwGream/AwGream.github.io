1997. évi LXXXIII. törvény indokolása

a kötelező egészségbiztosítás ellátásairól, egységes szerkezetben a végrehajtásáról szóló 217/1997. (XII. 1.) Korm. rendelettel

-----STARTING---POINT---ALTALANOS--- 

Az egészségügyi ellátások hozzáférésében érzékelhető egyenlőtlenségek csökkentése az ezredvég társadalmainak általános elvárása és egyben legnagyobb kihívása.

A fejlett országokban is általános tendenciaként jelentkezik az a probléma, hogy az orvostudomány és orvostechnika fejlődésének eredményei csak újabb és újabb források bevonásával lehetnének általánosan alkalmazhatók, ezért mind markánsabban jelentkeznek a hozzáférés és a finanszírozás zavarai.

Általánosnak tekinthető az a törekvés, mely az egészségügyi ellátások jelentős részét, _ az egészségi állapot védelmét, javítását, megőrzését szolgáló alapvető ellátásokat _ minden polgár számára egyenlő eséllyel igénybevehetően a társadalombiztosítás vagy az állami egészségügyi szolgálat körébe utalja, és az ezt meghaladó igények kielégítését bízza a piacra.

Mindez viszont megköveteli az egészségügyi erőforrások gazdaságos és hatékony felhasználását. A szolidaritás elvének garantálása érdekében az államnak lényegi szerepet kell betöltenie az egészségügyi ellátó rendszerek finanszírozásának szabályozása terén. Az állami szabályozásnak biztosítani kell azt is, hogy az állampolgárok véleménye és választása befolyásolhassa az egészségügyi szolgálatok kialakításának és működtetésének módját. Az ellátási igény megfogalmazása mellett azonban a szabályozásban nagy hangsúlyt kell kapni a költséghatékonyságnak, és rögzíteni kell, hogy az állami gondoskodás nem lehet korlát nélküli, az állampolgároknak is részt kell vállalniuk a saját egészségük iránti felelősségből.

A kötelező egészségbiztosítás ellátásairól szóló törvény illeszkedik a társadalombiztosítás rendszerének átfogó megújítását célzó szabályozásba, ugyanakkor része az egészségügyre vonatkozó jogalkotási folyamatnak is).

A társadalombiztosítás új szabályozási rendszerében az egészségbiztosítási ág tekintetében is a társadalombiztosítás egészére vonatkozó, „A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről” szóló törvény (a továbbiakban: Tbj.) szabályozza a biztosítottak körét, a járulékfizetésre kötelezetteket, a járulékok alapját, mértékét, valamint a járulékfizetéshez kapcsolódó bejelentési, bevallási, nyilvántartási, befizetési, behajtási stb. feladatokat.

Az új szabályozás a lényeges strukturális átrendezés ellenére megőrzi azt a mára kialakult elvet, hogy az egészségbiztosítás természetbeni ellátásait tekintve minden Magyarországon élő magyar állampolgár részese az országos méretű, egységes kockázatközösségnek, és vagy saját befizetésével, vagy a kockázatközösségen belül érvényesülő szolidaritás révén jogot szerez a kötelező egészségbiztosítás keretében nyújtandó egészségügyi szolgáltatásokra. A kötelező egészségbiztosítás ellátásairól szóló törvény - tárgyát tekintve - éppen ezeknek a szolgáltatásoknak a törvényi katalógusát tartalmazza.

A kötelező egészségbiztosítás ellátásainak újraszabályozását - a társadalombiztosítás új törvényi szabályozásán túl - az is indokolja, hogy e törvénnyel párhuzamosan folyt az 1972-ben megalkotott egészségügyi törvényt felváltó új egészségügyi törvény előkészítése. Az egészségügy új alapkódexének megfogalmazása szükségképpen átrendezi az egészségügy egész eddigi jogi szabályozását, ezen belül az egészségbiztosítás keretében járó ellátások szakmai fogalomrendszerét is.

Az egészségügyi törvény általános szabályozási területei az orvos/intézmény - beteg kapcsolat általános kérdéseire, az egészségügyben dolgozók jogaira és kötelességeire, az ellátórendszer szintjeire és területeire, a minőségtanúsítás és minőségbiztosítás szektorsemleges szabályaira, az államnak az egészségügy területén betöltött szerepére stb. terjednek ki. A szabályozás szektortól, finanszírozótól függetlenül érvényes minden egészségügyi tevékenységet folytatóra és a szolgáltatásokat igénybe vevőre.

Ezzel szemben a törvény a biztosítottaknak járó ellátásokat határozza meg, tehát azt a „szolgáltatási csomagot”, melyet a biztosítási jogviszony keretében, a befizetett járulékokból fedezve garantál a törvényi szabályozás.

A törvény célja az új egészségügyi törvénnyel összhangban egy olyan korszerű törvény készítése, amely megfelelő pontossággal szabályozza a biztosítottaknak nyújtandó természetbeni és pénzbeli ellátásokat, valamint meghatározza azt, hogy ezen ellátások nyújtására milyen szolgáltatókkal, milyen feltételek szerint kötnek szerződést az egészségbiztosítás szervei, és a szerződött ellátók milyen felelősséggel viseltetnek e kapcsolatrendszerben.

A törvény ugyanakkor a szabályozás rugalmasságának, életszerűségének megőrzése érdekében, a törvényi jellegnek megfelelően alapvetően orientáló szabályokat tartalmaz, a szabályozás az egészségügyi törvénnyel és az ezekhez kapcsolódó alacsonyabb jogszabályokban, szakmai irányelvek, módszertani útmutatók rendszerében megfogalmazott szakmai szabályozással összhangban adja az ellátások teljeskörű meghatározását. Ez természetesen megköveteli a megfelelő részletességű és alaposságú szakmai szabályozást, amelynek kapcsán a teljes egészségügyi törvénykezés megújul.

A törvény elkészítésénél azzal a kérdéssel kellett szembenézni, illetve abban kellett ésszerű kompromisszumot találni, hogy a kötelező egészségbiztosításban milyen körben, milyen minőségben, milyen hozzáféréssel biztosíthatók az orvostudomány állása szerint nyújtható ellátások?

Ma már az nyilvánvaló, hogy az egészségügyi ellátások az eddigi szolgáltatási körben, alig korlátozott hozzáféréssel, a jelenlegi forrásokból bizonyosan nem finanszírozhatók.

Az egészségügyi ellátórendszer szereplőinek összetettsége, a humanitárius és a gazdasági érdekek szükségszerű ütközése miatt be kell látni, hogy valamilyen érdeksérelem nélkül az egészségbiztosítás megújítása nem valósítható meg.

Az államháztartási reform kidolgozása kapcsán ugyanakkor az is egyértelművé vált, hogy a köz- és a magán terhek reálisan és általánosan nem fokozhatók. A biztosítottaknak járó ellátások mennyiségi szűkítésének lehetősége az elmúlt években alapvetően lezárult. Lényeges tartalékok az ellátások tartalmának pontosabb meghatározásában, továbbá a hozzáférés és az eljárásrend szabályozásában maradtak.

Mindezekből kiindulva a törvény olyan szabályozást tartalmaz, amelyben az elsődleges cél az alapvető ellátások minél szélesebb körű biztosíthatósága a közösségi és egyéni terhek érdemi növelése nélkül, de a szolgáltatások tartalmának, minőségének világos meghatározásával és a hozzáférés ésszerű korlátok közé terelésével a takarékos működés és a folyamatos finanszírozhatóság feltételeinek megteremtése.

A törvény általános elvei körében a természetbeni szolgáltatások tekintetében a meghatározó alapelv az, hogy a biztosítottak és az egészségügyi szolgáltatásra jogosultak között a természetbeni szolgáltatások hozzáférésében a járulékfizetés mértékétől és jogcímétől függően nem lehet különbséget tenni, azaz a törvény megerősíti azt a rendszert, amelyben a befizetés jövedelem-, és nem kockázat - arányos, a szolgáltatás pedig az adott kereteken belül szükség szerinti.

A törvény alapelvként követi továbbá, hogy az ellátási listán csak olyan ellátások szerepeljenek, amelyek a biztosítottak számára szakmai és finanszírozási szempontból jó eséllyel nyújthatók.

A kötelező egészségbiztosítás terhére járó pénzbeli ellátások (táppénz, terhességi-gyermekágyi segély) esetében a szabályozás ötvözi a társadalombiztosítás két meghatározó elvét: a biztosítási és szolidaritási elvet. Ezeknek az ellátásoknak az alapvető rendeltetése a betegség, anyaság miatt kiesett jövedelem pótlása, ezért mértékük a járulékfizetés alapjául szolgáló jövedelmekhez arányosított.

A kötelező egészségbiztosítás általános elvei közé tartozik - hasonlóan a társadalombiztosítás egyéb ágaihoz -, hogy az ellátásokhoz való hozzájutást végső soron az állam garantálja. Ez az állami garancia megnyilvánul a kötelező egészségbiztosításra vonatkozó jogszabályok megalkotásában, az egészségbiztosítás elkülönült pénzalapjával való gazdálkodás és az alapot kezelő szervezet állami felügyeletében, valamint abban a kötelezettségvállalásban, hogy az ellátásokat az állam akkor is szavatolja, ha ezekre a döntően járulékbefizetésekből gazdálkodó, elkülönült egészségbiztosítási pénzalap nem nyújt fedezetet.

A törvény a törvény célját, hatályát és alapelveit tartalmazó általános rendelkezéseket követően a kötelező egészségbiztosítás keretében a biztosítottaknak járó egészségügyi szolgáltatásokat határozza meg.

A szolgáltatási kör megvonása a törvényben kétféle szabályozási technikával történik. A törvény II. fejezete részletesen felsorolja a nyújtandó ellátások köreit és területeit, a törvény melléklete pedig rögzíti a kötelező biztosításba nem tartozó ellátási csoportokat, illetőleg ellátásokat.

A törvény a jövőre nézve is általános szabályként rögzíti, hogy a biztosított az egészségügyi szolgáltatásokhoz döntően térítésmentesen jut hozzá. A térítésmentes egészségügyi szolgáltatások körében szabályozza a törvény a prevenciót szolgáló egészségügyi szolgáltatásokat, a háziorvosi, a járóbeteg, és a fekvőbeteg-intézeti gyógykezeléseket, valamint az egyéb egészségügyi szolgáltatásokat (pl. szülészeti ellátások).

A törvény a jelenlegivel megegyező körben számol az árhoz nyújtott támogatással igénybevehető ellátásokkal. Lényeges változás azonban, hogy a törvény külön címben foglalkozik a biztosítottak számára is részleges térítéssel hozzáférhető ellátásokkal.

Az új törvényi szabályozás egyik célja volt az is, hogy a kötelező egészségbiztosítás szolgáltatásainak igénybe vétele során keletkező kapcsolatokat egységes rendszerben, egymásra tekintettel, egy törvényben rendezze. Ennek megfelelően a törvény a biztosító és a biztosított kapcsolatán túl szabályozza a biztosító és az egészségügyi szolgáltatók szerződéses viszonyát is, tehát azt a kapcsolatrendszert is, mely a biztosítottak számára a szolgáltatásokhoz való hozzáférés intézményes hátterét jelenti.

A törvény a kötelező egészségbiztosítás pénzbeli ellátásaiként a betegség, az anyaság esetén járó jövedelempótló ellátásokat szabályozza, továbbá speciális juttatásokat állapít meg az üzemi baleset és a foglalkozási megbetegedés miatt bekövetkező megbetegedés esetére. Az e körben nyújtott tradicionális rövid távú pénzbeli ellátások a táppénz és a terhességi-gyermekágyi segély, valamint a baleseti táppénz.

Az egészségbiztosítás pénzbeli ellátásaira jogosultak köre szűkebb, mint a természetbeni szolgáltatásra jogosultaké. A törvényi szabályozás a pénzbeli ellátásoknál - megtartva a jelenlegi szabályozás elvét - azok jogosultságát ismeri el, akik saját egyéni járulékfizetésükkel szereznek jogot ezekre az ellátásokra.

A pénzbeli ellátások - ellentétben a természetbeni ellátásokkal - bizonyos határok között befizetés-arányosak, és a megállapítás alapja azonos a járulék-alappal.

A törvény utolsó része a felelősségi szabályokkal, a jogorvoslati renddel és az ellátások megállapításához szükséges információs rendszerrel foglalkozik. A törvény megerősíti azt az elvet, hogy a jogtalanul igénybe vett, felvett ellátásokat vissza kell fizetni, illetőleg meg kell téríteni, és megfogalmazza a harmadik személyek által okozott kár viselésének és megtérítésének szabályait is.

A törvény jogorvoslati rendszere az államigazgatási eljárás általános szabályainak rendszerét követve szól az igényérvényesítés, illetőleg a megtérítés, visszatérítés esetén igénybe vehető jogorvoslatok speciális szabályairól.

-----STARTING---POINT---RESZLETES---

Az 1-9. §-hoz

A törvény I. fejezetének rendelkezései hivatottak megteremteni az összhangot a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló, ún. „közös törvénnyel”, azaz a kötelező egészségbiztosítás egyes ellátásai tekintetében meghatározza, hogy a közös törvény mely rendelkezései figyelembe vételével lett meghatározva az adott ellátás szempontjából biztosítottnak minősülő személyi kör.

A 10. §-hoz

A kötelező egészségbiztosítás egészségügyi szolgáltatásainak első nagy csoportjába a betegségek megelőzését és korai felismerését szolgáló szolgáltatások tartoznak.

E körben nem kerültek nevesítésre azok az egészségügyi szolgáltatások, amelyek igénybevétele nem az egészségbiztosítás keretében történik. Így nem tartalmazza a törvény

- a terhesgondozásra, amely a magzati élet védelméről szóló 1992. évi LXXIX. törvény értelmében 1993. óta állampolgári jogon járó ellátás,

- az életkorhoz kötött vagy egyes megbetegedések gyanúja esetén kötelező védőoltásokra, illetőleg járványügyi érdekből végzendő kötelező szűrővizsgálatokra, amelyek a hatályos egészségügyi törvény és az egészségügyről szóló új törvény tervezete értelmében is a biztosítási jogviszonytól függetlenül, minden magyar állampolgár számára kötelező jelleggel igénybeveendő szolgáltatás,

- az egyes tevékenységekre való egészségi alkalmasság megállapítására irányuló vizsgálatokra, mint pl. munkaköri alkalmasság, gépjárművezetésre, lőfegyver viselésre való alkalmasság, mivel e vizsgálatok célja nem elsősorban az egyes betegségek korai felismerése és megelőzése, továbbá e körbe tipikusan azok a vizsgálatok tartoznak, amelyek nem tartoznak a klasszikus kockázatközösség elvébe, (a biztosítottak egy része által gyakorolni kívánt tevékenység nem indokolja az arra való alkalmassághoz szükséges vizsgálatok járulékból történő fedezését, azokat annak a szervnek vagy személynek kell megfizetni, akinek érdeke fűződik az alkalmasság megállapításához) vonatkozó rendelkezéseket.

Az egészségbiztosítás keretében igénybevehető szűrővizsgálatok főbb csoportjaiba tartozó szolgáltatások körét elsősorban az érintett korosztály életkori sajátosságai alapján határozza meg a törvény.

Ez az elv a gyermekek tekintetében elsődlegesen az egészséges testi-lelki fejlődés kontrollját jelenti. Ugyanakkor az életkori sajátosságok alapján nem lenne indokolt az ifjúság-egészségügyi vagy sportegészségügyi ellátás keretében végzett szűrővizsgálatokból kizárni azokat a 18 év feletti személyeket, akik nappali tagozaton középiskolai vagy szakmunkás képzésben vesznek részt.

A felnőtt korosztály által igénybevehető szűrővizsgálatok körének részletes meghatározását a népjóléti miniszter rendelete fogja tartalmazni. Ebben az életkor és a nem által meghatározott leggyakoribb rizikófaktorok által indukált megbetegedések korai felismerését szolgáló szűrővizsgálatok lesznek nevesítve. E vizsgálatokon való részvétel azonban - szemben a járványügyi érdekből végzett szűrővizsgálatokkal - nem kötelező, de a kezelőorvos köteles felhívni az általa kezelt biztosított figyelmét az adott életkorban igénybevehető szűrővizsgálati lehetőségre.

A törvény meghatározza a szűrővizsgálatok igénybevételi rendjét is, hiszen egyes szolgáltatások indokolatlan párhuzamossága a szűrővizsgálatok tekintetében sem tartható fent.

A 11. §-hoz

A háziorvosi ellátás keretében a biztosított egyfelől a hosszú távú személyes kapcsolatra épülő megelőző, tanácsadó, gondozó tevékenységre, másfelől megbetegedése esetén gyógykezelésre, illetve egyes háziorvosi kompetenciába tartozó orvosszakértői tevékenységre jogosult. Ez utóbbi körből azonban kizárja a törvény azoknak a szakértői szolgáltatásoknak a körét, amelyek nem alapoznak meg társadalombiztosítási ellátásra való jogosultságot, így az egyes tevékenységekre való alkalmasság elbírálása mellett pl. a látlelet adása, a véralkohol vizsgálata a jövőben sem illeti meg térítésmentesen a biztosítottat.

A törvény a jövőre nézve is fenntartja azt a lehetőséget, hogy a biztosított a területi ellátására kötelezett háziorvos helyett, másik, a biztosító által e feladat ellátására finanszírozott háziorvost választhasson.

A 12. §-hoz

A fogászati ellátások tekintetében a törvény csupán a biztosított életkora, illetve állapota szerint indokolt főbb csoportokat határozza meg, az egyes csoportokba tartozó beavatkozások tételes nevesítésére a népjóléti minisztert hatalmazza fel. E megoldás alapján a törvény és a miniszteri rendelet együttesen tartalmazza a biztosított által térítésmentesen igénybevehető fogászati beavatkozások körét, amely lényegében megegyezik a jelenleg hatályos rendelkezésekkel. Eltérést jelent azonban, hogy a törvény nem határozza meg a közgyógyellátottak, a sorkatonák, azaz a pillanatnyi helyzetük alapján eltérő tartalmú ellátást igénylők által térítésmentesen igénybevehető többletszolgáltatásokat, tekintettel arra, hogy e kör törvényben történő nevesítése a kötelező biztosítás rendszerétől idegen, azaz e rendelkezéseket az eltérő ellátást megalapozó helyzetről (szociális és honvédelmi jogszabályok) rendelkező jogszabályokban indokolt rögzíteni.

A 13. §-hoz

A járóbeteg szakellátás tekintetében - a háziorvosi ellátással szemben - a törvény nem teremti meg a biztosítás terhére történő szabad igénybevétel korlátlan lehetőségét. Azokat a szakrendeléseket, amelyek a biztosított döntése alapján szabadon felkereshetőek, ma is külön jogszabály nevesíti. Tekintettel arra, hogy e körbe egyfelől olyan - a háziorvoshoz hasonlóan - személyes bizalmi viszonyon alapuló ellátások tartoznak, amelyek igénybevehetőségének korlátozása sem szakmai, sem gazdaságossági érvekkel alá nem támasztható - pl. nőgyógyász -, másfelől olyanok, amelyek igénybevételének szükségességét a biztosított egészségügyi szakismeretek nélkül is jól fel tudja mérni - pl. szemüveg rendelés.

Természetesen a jövőben sem szükséges beutaló a szakellátás igénybevételéhez, ha a biztosított egészségi állapota az azonnali ellátását indokolja. Amennyiben azonban az azonnali ellátás nem szükséges és az adott rendelés külön jogszabály alapján nem kereshető fel beutaló nélkül, a biztosított azt térítésmentesen csak orvosi beutalóval keresheti fel. A háziorvoson és a szakellátás orvosán túl a beutalásra jogosult egyéb területeken dolgozó orvosokat - pl. sorozó orvos, üdülő orvos, foglalkozás-egészségügyi szolgálat orvosa - külön jogszabály tételesen fogja nevesíteni.

A 14. §-hoz

Fekvőbeteg gyógyintézeti ellátásra a biztosított kizárólag orvos beutalása vagy azonnali ellátást indokoló egészségi állapota alapján jogosult.

E körben a megbetegedésével összefüggő egészségügyi szolgáltatásokhoz olyan egyéb - elhelyezés, étkezés - szolgáltatások is kapcsolódnak, amelyek lehetővé teszik a biztosított folyamatos ott tartózkodása melletti ellátását.

A törvény értelmében a jövőben is a gyógykezelés részeként jogosult a biztosított a műtétek során felhasznált gyógyászati anyagokra - pl. varró-anyagok és egyszerhasználatos szettek -, protetikai eszközökre, gyógyszerre, kötszerre.

A törvény a hatályos rendelkezésekkel szemben a fekvőbeteg gyógyintézeti elhelyezésre való térítésmentes jogosultságot nem köti ágyszámhoz. Ennek oka egyfelől az, hogy az átlagos és az emelt szintű elhelyezés minden intézmény esetében más és más, hiszen vannak olyan intézmények, amelyekben a két-három ágyas szoba teljesen átlagos elhelyezésnek minősül. Ugyanakkor azokban az intézményekben, amelyekben a két ágyas szoba már kiemelt elhelyezés lenne, nem lehet e szobákat kivonni az indokolt elkülönítésre történő felhasználás alól, hiszen pl. a haldoklók részére az elkülönítés nem emelt szintű hotel-szolgáltatásnak, hanem a haldokló és betegtársai alapvető jogai érvényesíthetőségének minősül. Végső soron az elhelyezés csak az adott eset és az adott intézmény körülményeinek ismeretében, az ellátás szakmai és etikai követelményeinek megfelelő színvonalon történhet, illetve a részleges térítésre csak az ettől való eltérés szolgálhat alapul.

A 15-17. §-hoz

A szülészeti ellátás keretében a biztosított a jelenlegivel azonos módon jogosult szülésre, egészségi okból terhességének megszakítására és meddőségének kezelésére. Az elmúlt években több alkalommal felmerült az „otthon-szülés” lehetőségének bevezetése. A törvény e kérdést teljes egészében szakmai kérdésként kezeli, azaz nem foglalhat és nem is foglal állást e szülési módról, azonban a biztosított részére a jövőben is csak fekvőbeteg gyógyintézetben teszi térítésmentesen lehetővé a tervezett szülést.

Az orvosi rehabilitáció - a megelőzést szolgáló vizsgálatokkal azonos módon - nem önálló intézményrendszerben történik, ennek ellenére az ellátáshoz kapcsolódó speciális rendelkezések indokolják az elkülönített rendezését. E körben jelenik csak meg a foglalkoztatás terápia, a szanatóriumi ellátás és e körben a leggyakoribb a gyógyászati ellátások igénybevétele. Ez utóbbi új kategória az egészségbiztosítás szabályozásával, amelynek indoka, hogy az eddig nem nevesített egyes ellátások és az indokolatlanul önállóan kezelt - pl. gyógyfürdő - ellátások azonos megítélés alá kerüljenek. A gyógyászati ellátások körébe tartozik tehát minden olyan egészségügyi szolgáltatás, amelyet a beteg orvosi rendelés nélkül is igénybe vehetne, de ha az igénybevétel az orvos rendelése szerint történik az ellátás a terápia része. Az e körbe tartozó szolgáltatásokat - pl. gyógyfürdő, gyógyúszás, klinikai pszichológia, gyógytorna, logopédia - a népjóléti miniszter rendelete fogja nevesíteni.

A törvény meghatározza, hogy a biztosított milyen feltételek esetén jogosult betegszállításra. Új eleme a szabályozásnak, hogy a betegszállítás elválik az eddig vele együtt kezelt mentéstől. Az új egészségügyi törvény értelmében a mentéshez való jog a biztosítástól függetlenül megillet minden állampolgárt, így ez az ellátás a jövőben nem tartozik a biztosítási kockázatközösség körébe.

A 18. §-hoz

A törvény nem rögzíti minden egyes ellátás tekintetében az igénybevételre vonatkozó rendelkezéseket, hanem külön cím alatt határozza meg az egészségügyi szolgáltatások igénybevételére vonatkozó közös szabályokat.

A térítésmentes ellátásra való jogosultság alapvető feltétele, hogy a biztosított az egészségügyi szolgáltatást olyan szolgáltatónál vegye igénybe, amellyel a biztosító az adott ellátás nyújtására szerződést kötött, azaz finanszírozza. További feltétel, hogy az az orvos, aki a biztosítottat az adott ellátásra beutalja szintén biztosító által finanszírozott szolgáltató orvosa legyen. Tény, hogy egyes nézetek szerint a biztosítottnak alanyi joga van az egyes ellátások igénybevételére, ezért a beutalás felesleges intézmény, sőt a beutaló orvos személyével kapcsolatos követelmények megfogalmazása egyenesen korlátozza a biztosítottak ellátáshoz való jogának érvényesítését. A törvény ennek ellenére fenntartja a jövőre nézve is a szabályozott igénybevételi rendet, hiszen ennek elhagyása olyan többletköltségek elsődleges oka lehet, amely a jelenlegi források mellett teljesen indokolatlan, az ellátás színvonalát és hatékonyságát negatívan befolyásoló ellátási rendet eredményezne.

Az alapvető megkötés mellett - azaz a finanszírozott szolgáltatók között elsődlegesen az orvos beutalása alapján történő betegmozgás - azonban a beutaló orvos a saját szakmai meggyőződése és a beteg kérésének figyelembe vétele alapján szabadon választja meg az azonos ellátási szinten (városi kórház, megyei kórház, egyetemi klinika, országos intézet) működő szolgáltatók közül a beteg ellátására kiválasztott intézményt. Ennek kizárása pl. a területi ellátásra kötelezett szolgáltatóhoz történő kötelező beutalással sem szakmai, sem gazdasági szempontból nem lenne indokolt. Szakmailag a beteg gyógyulását kedvezően befolyásolhatja, ha őt olyan intézményben látják el, ahol korábban már eredményesen kezelték, ugyanakkor az ellátás a jelenlegi finanszírozási rendszerben a biztosító számára azonos kiadást jelent minden azonos szakmai szintű intézményben.

A törvény a területi elvet csak annyiban érvényesíti, hogy rögzíti a területi ellátásra kötelezett intézmény ellátási kötelezettségét, amelynek értelmében a területi beteg indokolt ellátását ez az intézmény semmilyen okkal nem tagadhatja meg.

A törvény tételesen felsorolja a gyógyító céllal rendelt ellátások azon körét, amelyek nem az egészségbiztosítás terhére vehetők igénybe. Továbbá azokat, amelyek az egészségbiztosítás terhére nem vehetők igénybe.

A 19. §-hoz

A törvény alapvetően új megközelítésben konkretizálja azokat a beavatkozásokat, amelyekre a biztosított jogosult. Az ún. finanszírozási protokollok kiadására történő felhatalmazás alapján a szakmailag lehetséges és elfogadott szakmai szabályokból a protokoll azokat az eljárásokat fogja meghatározni, amelyek az adott betegséget szakmailag megfelelő, költséghatékony szolgáltatások alkalmazásával gyógykezelik. Így a biztosított jogosultsága nem korlátok nélküli ellátási lehetőségre, hanem a megbetegedésével kapcsolatban külön rögzített beavatkozásokra vonatkozik. Természetesen, ha a biztosított olyan betegségben szenved, amelyre nem határozták meg a vizsgálati és terápiás eljárás rendjét, a beteg a jövőben is jogosult lesz minden, a kezelőorvosa által rendelt ellátásra. A biztosított tehát a betegségével kapcsolatban meghatározott vizsgálati és terápiás eljárás, ennek hiányában a kezelőorvos rendelése alapján jogosult térítésmentesen egészségügyi szolgáltatásra, térítési díj ellenében saját kezdeményezésére pedig jogosult igénybe venni minden orvosilag nem ellenjavallt egyéb szolgáltatást. (pl. a protokoll szerint helyi érzéstelenítés mellett végezhető beavatkozások esetén a biztosított - ha ez orvosilag nem ellenjavallt - kérheti az altatást, de a helyi érzéstelenítés és az altatás költségének különbözetét a biztosítottnak kell megtéríteni.

A törvény a finanszírozási protokolloktól függetlenül feljogosítja a biztosítottat arra, hogy az ellátásával kapcsolatban felmerült kétségei esetén térítésmentesen kérhesse egy másik kompetens orvos véleményét és javaslatát. A második véleményhez való jog biztosítási rendszeren belül történő garantálása nem okoz olyan többletköltségeket, amely e jog kizárásával járó elégedetlenséggel arányban állna, hiszen az esetek jelentős részében e jog nem a diagnosztikai eljárások ismétlését, hanem a dokumentumok véleményezését fogja jelenteni.

A 20. §-hoz

Tekintettel arra, hogy a szükséges ellátás nem minden esetben vehető várakozás nélkül igénybe, a törvény nevesíti az előjegyzést és a várólistát. A két intézmény között alapvető különbség, hogy az előjegyzés alapján végzendő vizsgálatok oka vagy az adott vizsgálatok egyidőben történő végzésének célszerűsége, vagy az adott rendelés egy meghatározott napon vagy időpontban történő működése, ugyanakkor a várólista a népjóléti miniszter rendeletében meghatározott megbetegedések szakmai szempontok szerint ütemezett ellátására fog szolgálni.

A 21-22. §-hoz

A törvény a gyógyszerek, gyógyászati segédeszközök árához a jelenlegi szabályozáshoz hasonlóan támogatást rendel. Ez a támogatás lehet a mai gyakorlat szerinti árhoz nyújtott támogatás, de a gyógyászati segédeszközök tekintetében lehet akár olyan fix értékű utalvány, amelyet be lehet váltani az egyedi igények szerint készíttetett gyógyászati segédeszközök esetén is.

További új eleme a törvénynek az, hogy a hagyományosan nevesített gyógyfürdőellátásokat nem emeli ki a gyógyászati ellátások közül, hanem a gyógyászati ellátások ártámogatásáról rendelkezik, amelyeket a népjóléti miniszter rendelete fog nevesíteni és a gyógyfürdő ellátáson kívül e körbe fog tartozni pl. a gyógyúszás, a klinikai pszichológia, a gyógytorna és a logopédia is.

Az árhoz nyújtott támogatás igénybevételének természetesen feltétele, hogy a rendelés a vonatkozó jogszabályokban foglaltak szerint történjen, továbbá a biztosított a rendelvényt a biztosítóval szerződött szolgáltatónál érvényesítse.

A törvény az utazási költségtérítés alapvető kérdéseit rendezi, a részletes szabályokat a végrehajtási jogszabályokra utalva. Az utazási költségek megtérítését a biztosító kizárólag a területi ellátásra kötelezett, illetve a legközelebbi szolgáltató igénybevétele esetén rendeli el a tervezet, azzal, hogy a területi ellátásra kötelezett szolgáltatót természetesen progresszivitási szintenként, illetve a legközelebbit, a feladat ellátására alkalmas szolgáltatónként kell érteni.

A 23-25. §-hoz

A törvény külön cím alatt foglalja össze azokat a szolgáltatásokat, amelyekre a biztosított is csak részleges térítési díj mellett jogosult. E szolgáltatások nevesítésének indoka, valamint a részleges térítési díj meghatározására vonatkozó elvek rögzítése idegennek tűnik a kötelező biztosítási rendszer szabályozásától, ugyanakkor garanciális jelentősége van a biztosított szempontjából, hogy a szolgáltató ténylegesen csak részleges díjat számoljon el, azaz a szolgáltatásnak azt a részét, amelyre térítésmentesen jogosult ne kelljen megfizetnie. E cím tehát azokat a szolgáltatásokat foglalja össze, amelyek egyes elemei a biztosítottat térítésmentesen, más elemei pedig térítés mellett illetik meg. A térítés indoka lehet tényleges többletköltség és biztosításpolitikai szándék. Az előbbi körbe tartozó szolgáltatások tipikus esete az egyéni igények szerinti elhelyezés és étkezés, az utóbbiba tartózóké pedig a beutalástól eltérő igénybevétel.

A 26. §-hoz

A törvény a jövőre nézve is fenntartja a központi igazgatási szerv vezetőjének méltányossági jogkörét, amelynek alapján a biztosított többlet-támogatást kaphat pl. a fogpótláshoz, a gyógyszerhez, speciális gyógyászati segédeszközhöz. A méltányossági jogkör az elmúlt évek során is lehetővé tette egyes hátrányos helyzetű biztosítottak számára a szükséges ellátásokhoz való kedvezőbb hozzáférést. Tekintettel arra, hogy számtalan olyan egyedi eset fordulhat elő, amelyre nézve közös rendelkezéseket nem tud felállítani a jogalkotó, célszerű a méltányossági jogkör meghagyásával lehetőséget biztosítani az egyedi helyzetből adódó egyedi ügyek intézésére.

A 27-28. §-hoz

A külföldön történő gyógykezelés vonatkozásában a törvény az eddigi szabályozási elvekkel részint összhangban, de pontosabban, részint pedig a biztosítási elvvel történő harmonizálás miatt ellentétesen rendelkezik. A külföldön igénybevehető szolgáltatások körét a fogászati ellátás, a járóbeteg szakellátás, a fekvőbeteg gyógyintézeti ellátás és a szülészeti ellátás képezi, azaz a biztosított által betegsége esetén gyógyító céllal igénybevehető szolgáltatások. Az indokolt igénybevétel esetén azonban a biztosítottak munkavégzésre irányuló jogviszonya szerint nem tesz a mai gyakorlat szerint különbséget a törvény, azaz minden járulékfizetőnek azonos módon a hazai ellátás költségeinek megfelelő összeget téríti meg.

A 29. §-hoz

Az egészségügyi szolgáltatások iránti igény érvényesítése a törvény szerint a jelenleg hatályos rendelkezésekkel megegyezően, a TAJ számot igazoló okmány bemutatásával, illetve a külön jogszabály szerinti orvosi rendelvényen történő rögzítésével történik.

A 30-33. §-hoz

A törvény nem csak a kötelező egészségbiztosítás keretében igénybe vehető szolgáltatásokról rendelkezik, hanem arról is, hogy e szolgáltatások hozzáférhetőségét hogyan köteles garantálni a biztosító. A jelenleg hatályos tb. törvény e kérdésekről egyáltalán nem rendelkezik, a szolgáltatások teljesítését szolgáló szerződéses kapcsolatokat hagyományosan az alapok költségvetését meghatározó törvények rendezik. A szabályozás áttekinthetőségét és a logikai egység érvényesülését szolgálja a törvény, amikor a finanszírozási szerződések általános elveit, illetve kötelező tartalmi elemeit meghatározza, továbbá rendelkezik azokról a szerződésekről is, amelyek a nem finanszírozott egészségügyi szolgáltatók orvosait feljogosítják a biztosító terhére történő gyógyszer- és gyógyászati segédeszköz rendelésre.

A 34-35. §-hoz

A törvény a finanszírozási szerződések alapvető kérdéseinek meghatározásához hasonlóan rendezi a finanszírozásra vonatkozó általános, várhatóan hosszabb időn keresztül érvényes szabályait. A finanszírozás lehetséges módszereinek nevesítése mellett nem határozza meg azonban a törvény az egyes finanszírozási technikákkal érintett szolgáltatások körét, hiszen az adott egészség- és biztosításpolitikai célok évről évre változtathatják a konkrét finanszírozási rendszert, így e rendelkezéseket célszerű az alapok adott évi költségvetését meghatározó törvényben rögzíteni.

A 36-38. §-hoz

A törvény a finanszírozási szerződésekre és a finanszírozásra vonatkozó általános szabályok mellett nevesíti a finanszírozói ellenőrzés kereteit és a szankcionálási lehetőségeket is. Ez az ellenőrzés természetesen nem érinti a tulajdonosi és a szakfelügyeleti ellenőrzési jogosítványokat, célja kizárólag az egészségügyi szolgáltatások szerződés szerinti teljesítésének, továbbá a támogatással történő gyógyszer és gyógyászati segédeszköz rendelésére vonatkozó előírások megtartásának ellenőrzése. Az ellenőrzés szabályai azonban önmagukban még nem biztosítják a járulékfizetők érdekeinek védelmét, ezért a törvény rendezi a biztosítónak jogalap nélkül okozott költségek megtérítésének általános elveit is.

A 39. §-hoz

A törvény törvényi szintre emeli az ún. együttfolyósítási tilalmakat, tehát amikor azonos biztosítási jogviszony alapján többféle ellátásra is jogosult lenne a biztosított, illetőleg - szintén a jelenlegi elvek mentén rendezi a gyermekgondozási segély időtartama alatt igénybe vehető ellátásokat.

A 40-42. §-hoz

A pénzbeli ellátások közül a terhességi-gyermekágyi segély hagyományosan kialakult, bevált szabályai az új szabályozásban szinte a jelenleg hatályos szöveggel azonos módon kerültek rögzítésre. Az eltérés az, hogy a terhességi-gyermekágyi segély feltételeként előírt előzetes biztosításban töltött idő egységesen 180 nap lett és a terhességi-gyermekágyi segély mértéke- ugyancsak egységesen - a táppénz alapjául szolgáló átlagjövedelem 70%-a. Ez a módosítás egyszerűsítést szolgál, olymódon azonban, hogy a jelenlegihez képest némileg kedvezőbbé teszi az ellátást.

A 43-49. §-hoz

A táppénzre vonatkozó rendelkezések szintén a ma hatályos szabályokkal összhangban kerültek rögzítésre azzal, hogy gyermekápolás címén a jelenlegi 10 éves életkor helyett a gyermek 12 éves koráig vehető igénybe táppénz, ugyanakkor az e címen igénybe nem vett jogosultság következő évekre történő átvitelének lehetősége és a vörhenyre vonatkozó szakmailag ma már indokolatlan megkülönböztetés megszűnik.

Az 50. §-hoz

A törvény az eddigiekhez hasonlóan fenntartja az OEP főigazgatója számára a méltányossági jogot a táppénz és a terhességi gyermekágyi segély megállapítására, ha a biztosítási feltételek valamelyike hiányzik, de az igénylő körülményei indokolják az ellátást.

Az 51-56. §-hoz

A törvény az üzemi baleset és a foglalkozási betegség fogalmát a jelenleg hatályos szabályok szerint határozza meg. A baleseti egészségügyi ellátás, amely lényegében a gyógyszerek és gyógyászati segédeszközök 100%-os ártámogatás melletti igénybevételét jelenti, annyiban módosult, hogy a 100%-os támogatás feltételévé vált, hogy a konkrét gyógyszer általános szabályok szerinti támogatásának mértéke ne 0% legyen. Ennek indoka, hogy üb jelöléssel számtalan esetben történt olyan gyógyszerrendelés, amelynek szükségessége nem függött össze az üzemi balesettel és az általános szabályok szerinti 0% támogatás helyett 100%-ban kellett támogatni pl. az azonos hatásosságú és olcsóbb készítmény helyett az általános szabályok szerint szakmai indokból nem támogatott drágább készítményeket (egyes kombinált vitaminkészítmények).

Az 57-60. §-hoz

A törvény a jelenlegi szabályokkal megegyezően határozza meg a baleseti járadékra való jogosultság, a baleseti járadék alapjául szolgáló jövedelem és a járadék mértékének szabályait. Tekintettel arra, hogy egy különálló balesetbiztosítási ág megalakulásáig a balesetbiztosítás járadékjellegű ellátásait az E. Alap finanszírozza, a baleseti járadékra vonatkozó szabályok e törvényben kaptak helyet annak ellenére, hogy a megállapítással, folyósítással kapcsolatos igazgatási feladatokat - az eddigi feladatmegosztást megőrizve - a nyugdíjbiztosítás igazgatási szervei látják el.

A 61-64. §-hoz

A pénzbeli ellátásokkal kapcsolatos igény érvényesítésére vonatkozó rendelkezések a jelenleg a végrehajtási rendeletben lévő szabályok egy részét törvényi szintre emelik, egyebekben megegyeznek a ma hatályos eljárással.

A 65-72. §-hoz

A törvény ugyancsak nem érinti lényegbevágóan az évtizedek alatt kiformálódott és bevált felelősségi szabályokat. E szabályok elsődlegesen a pénzbeli ellátásokhoz kapcsolódnak, de itt fogalmazódik meg az az általános szabály is, hogy az egészségbiztosítási ellátásban részesülő betegségéért, keresőképtelenségéért, munkaképesség csökkenéséért vagy haláláért felelős, köteles az emiatt vagy ezzel összefüggésben nyújtott egészségbiztosítási ellátást megtéríteni.

A 73-77. §-hoz

A törvény törvényi szintre emeli és a jogorvoslatokra vonatkozó általános eljárási szabályokkal összhangba hozza az egészségbiztosítás ellátásának megállapításával, illetőleg a felelősségi szabályok érvényesítésével kapcsolatos jogorvoslati rendszert.

A 78-80. §-hoz

A törvény itt szabályozza az egészségbiztosítási ellátások megállapításához szükséges adatok kezelésére, nyilvántartására és szolgáltatására vonatkozó legfontosabb szabályokat.

-----STARTING---POINT---VEGE---

A 81-82. §-hoz

Az átmeneti rendelkezések meghatározzák, hogy a törvényben szereplő pénzbeli ellátások új szabályait csak a törvény hatálybalépése után indult ügyekben lehet alkalmazni.

A Zárórendelkezések nevesítik azokat a tételes felhatalmazásokat, amelyek alapján a Kormány és a népjóléti miniszter megalkotja a törvény végrehajtásához szükséges rendelkezéseket.