2012. évi CCXIV. törvény indokolása

egyes szolgálati jogviszonnyal összefüggő törvények módosításáról

-----STARTING---POINT---ALTALANOS--- 

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) módosítása a gyakorlatban felmerült nehézségek alapján pontosítja a Hszt. rendelkezéseit, illetve pótolja a törvényből hiányzó szabályokat. Ennek megfelelően újraszabályozza a törvény a vezénylés és a berendelés jelenlegi átláthatatlan szabályait egy egységesebb rendszer kialakítása és az egyes jogintézmények közötti alapvető különbségek törvényi szinten történő rögzítése érdekében. A törvény a vezénylést két alcímre bontja, az országon belüli más szervhez vezénylést és a külföldre vezénylést önálló alcímekben szabályozza. A más szervhez (a fegyveres szerven kívüli más szervhez) vezénylés a vezénylés alapesetén túl további három speciális vezénylést tartalmaz: a berendelés korábbi szabályait, az ügyészi szervezethez vezénylést és a Nemzeti Közszolgálati Egyetemhez vezénylést.

A berendelést a törvény tehát nem nevesíti külön, annak jelenlegi szabályait beépíti a vezényléshez. A berendelés ezáltal a vezénylés egy speciális esete lesz: a hivatásos állomány tagját a fegyveres szervet irányító miniszter által irányított minisztériumhoz vagy az irányítása, felügyelete alá tartozó önálló költségvetési szervhez, rendvédelmi oktatási intézményhez hivatásos szolgálati beosztás betöltésére vezénylik. Ebben az esetben - az érintett szervek eltérő megállapodása hiányában - a foglalkoztatással járó költségek a foglalkoztató szervet fogják terhelni, az illetménye pedig a hivatásos szolgálati viszonyra vonatkozó szabályok szerint kerül megállapításra. A vezénylés alapesetében azonban továbbra is a más szerv munkavállalóira vonatkozó szabályok az irányadók azzal, hogy számára a rendfokozati illetménynek megfelelő mértékű pótlékot, keresőképtelenség esetén távolléti díjat és a Hszt. szerinti jubileumi jutalmat kell fizetni.

A törvény két új juttatás bevezetését is lehetővé teszi a hivatásos állomány vonatkozásában: egyrészt egy - a hivatásos állomány tagjának munkateljesítményét jutalmazó - üdülési támogatást, másrészt a lakástámogatások egy új fajtáját. A törvény szerint a hivatásos állomány tagja, a vele közös háztartásban élő házastársa, élettársa, valamint eltartott gyermeke - a hivatásos állomány tagjának kiemelkedő munkateljesítménye alapján - üdülési támogatásban részesíthető. Az üdülési támogatás részletszabályait miniszteri rendelet fogja rendezni.

A Hszt. módosítása a közszolgálati tisztviselőkről szóló 2011. évi CXCIX. törvény (a továbbiakban: Kttv.) mintájára lehetővé teszi a képzettségi pótlék vagy a munkaköri pótlék megállapítását. A képzettségi pótlék vagy a munkaköri pótlék megállapításának részletszabályait miniszteri rendelet fogja megállapítani. A munkaköri pótlék azonban csak abban a munkakörben fizethető a hivatásos állomány tagjának, amelyet munkakör-elemzést követően értékeltek a közigazgatási minőségpolitikáért és személyzetpolitikáért felelős miniszter által meghatározott szakmai módszertan alapján.

A Hszt. módosítása szabályozza a teljesítményértékelés azon szabályait, amelyeket törvényi szinten szükséges rögzíteni, míg a részletszabályok megalkotására felhatalmazást ad.

A Hszt. módosítása továbbá - lehetőségként - bevezeti egy adatbank létrehozását (a személyügyi nyilvántartás részeként), amelynek célja, hogy a későbbiekben a vezetői beosztásokba kinevezendő vezetők kiválasztását megkönnyítse, illetve lehetővé tegye, hogy ezen beosztásokba az arra legalkalmasabb személyek kerüljenek kinevezésre.

A Kttv. megalkotása volt a közszolgálati életpálya kialakításának első lépése. Az életpálya kialakításához további szabályozás megalkotása szükséges. A Kttv. alkalmazásának tapasztalatai kisebb technikai módosításokat is indokolnak, továbbá az önkormányzatok átalakítása szükségessé teszi a Magyarország helyi önkormányzatairól szóló 2011. évi CLXXXIX. törvény, illetve a Kttv. szabályozásának összehangolását. Jelen törvény ezt a célt szolgálja.

A törvény további technikai jellegű, pontosító módosításokat tartalmaz, továbbá az Országgyűlési Őrség vonatkozásában számos pontosításra kerül sor.

-----STARTING---POINT---RESZLETES---

Az 1. §-hoz

A törvény kiszélesíti a Hszt. hatályát a hivatásos szolgálatra jelentkezővel és a rendvédelmi oktatási intézmények nem hivatásos állományú ösztöndíjas hallgatóival és tanulóival tekintettel arra, hogy többek között pl. a kifogástalan életvitel-ellenőrzésre, az egészségi, pszichikai, fizikai alkalmassági feltételekre vonatkozó rendelkezések hatályát rájuk is ki kell terjeszteni. Emellett a törvény a Hszt.-ből elhagyja - a hatályos törvényben csak két helyen, az 1. § (1) bekezdésében és a 4. számú mellékletben - szereplő „rendvédelmi szerv” kifejezést, tekintettel arra, hogy a Hszt.-ben szereplő rendelkezés nem volt összhangban a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvényben meghatározott rendvédelmi szerv fogalmával. A Hszt. mindössze a hivatkozott két helyen használta a kifejezést, ezért annak elhagyása volt indokolt.

A 2. §-hoz

A törvény új értelmező rendelkezésként vezeti be a szolgálati érdek fogalmát, amelyet eddig a Hszt. nem magyarázott meg, azonban több helyen alkalmazta, amely hiányosság értelmezési problémákhoz vezetett. A törvény e hiányt pótolja, meghatározza továbbá az állománytáblázat és a rendvédelmi oktatási intézmény fogalmát is.

A törvény továbbá elhagy több olyan értelmező rendelkezést, amelyek feleslegesek, hiszen a Hszt. szerint szabályozott teljes jogintézményeket fednek le. Ilyen a felmentés, áthelyezés, berendelés, vezénylés, magasabb beosztás definiálása.

A 3. §-hoz

A törvény - a Kttv. mintájára - beiktatja a Hszt.-be a határidő elmulasztásának kimentésére vonatkozó kisegítő rendelkezést, valamint jogbiztonsági szempontból azt a rendelkezést, hogy a határidőt kétség esetén megtartottnak kell tekinteni.

A 4. §-hoz

A Magyar Rendvédelmi Kar (a továbbiakban: MRK) a Hszt. 29. § (1) bekezdése szerint a fegyveres szervek hivatásos állományú tagjainak és közalkalmazottainak önkormányzattal rendelkező rendvédelmi szakmai, érdekképviseleti köztestülete. Ezen meghatározás alapján indokolt, hogy az Országgyűlési Őrség is nevesítésre kerüljön a tagozatok felsorolásánál.

Tekintettel arra, hogy az Országgyűlési Őrség az Országgyűlés elnökének irányítása alatt álló fegyveres szerv, az Országgyűlési Őrség önálló tagozatként került feltüntetésre, ugyanakkor ezen tagozat vonatkozásában némileg eltérő szabályokat is indokolt meghatározni a Közgyűlésben történő képviseletük - és ebből következően a tisztségviselők - vonatkozásában.

Az Országgyűlési Őrség esetében a más tagozatoknál megjelölt 10 közgyűlési tag helyett az állomány 3 személyt választhat a Közgyűlés tagjává, ezen eltérést az Országgyűlési Őrség hivatásos állományának létszáma indokolja (az Országgyűlési Őrségnek közalkalmazotti állománya az Országgyűlésről szóló 2012. évi XXXVI. törvény rendelkezéseire figyelemmel nem lesz). Ezen 3 közgyűlési tag fogja ellátni a következő tisztségeket is: az Etikai Bizottsági tagságot, a Pénzügyi Ellenőrző Bizottsági tagságot és az alelnöki tisztséget, ezért esetükben indokolt azt is előírni, hogy a tagozat csak olyan személyt választhat a Közgyűlés tagjává, aki egyben megfelel a tisztségviselőkkel szemben támasztott követelményeknek.

Az 5. §-hoz

A polgári nemzetbiztonsági szolgálatok hivatásos és közalkalmazotti állományának MRK tagsági nyilvántartása és a rendőrség fedett nyomozóinak tagsági nyilvántartása vonatkozásában a Hszt.-ben foglalt felhatalmazás alapján kiadott utasítások során felmerült több módosítás is. Ennek részben az az indoka, hogy a feladatot nem célszerű a tagozathoz telepíteni, hiszen az nem az MRK egy szerve, hanem a polgári nemzetbiztonsági szolgálatok hivatásos és közalkalmazotti állománya összességében. Ehelyett az Irodához célszerű ebben az esetben is telepíteni a nyilvántartás vezetésének feladatát, amelyet viszont a kijelölt adatkezelő útján gyakorol. Ez a szabály törvényi szinten kerülne rögzítésre, ahogy az is, hogy ezek a nyilvántartások egymással, vagy az MRK más tagsági nyilvántartásával nem kapcsolhatók össze.

A hatályos rendelkezéshez képest a törvény az alábbi változtatásokat rögzíti:

- a polgári nemzetbiztonsági szolgálatoknál nemcsak a hivatásos állományra alkalmaz speciális szabályokat, hanem a közalkalmazotti állományra is.

- a rendőrség fedett nyomozói mellett a NAV fedett nyomozóira is kiterjeszti a speciális szabályozás lehetőségét.

- a Hszt. a továbbiakban nem azt fogja mondani, hogy a polgári nemzetbiztonsági szolgálatok szerinti tagozat vezeti a nyilvántartást, hanem az MRK Irodája - a normatív utasításban adatkezelésre kijelölt személy útján. (Ténylegesen nem változik a normatív utasításban kialakított szabályozás, azaz továbbra is a polgári nemzetbiztonsági szolgálat állományából kijelölt adatkezelő fogja vezetni, de rendszertani szempontból ez a megfogalmazás helytállóbb, mint a korábbi).

- törvényi szinten kerül rögzítésre, hogy a polgári nemzetbiztonsági szolgálatokra vonatkozó tagnyilvántartást szolgálatonként egymástól elkülönítetten kell kezelni.

- törvényi szinten kerül rögzítésre, hogy sem a polgári nemzetbiztonsági szolgálatokra vonatkozó tagnyilvántartás, sem a fedett nyomozókra vonatkozó nyilvántartások egymással vagy más szervekkel nem kapcsolhatóak össze.

A 6. §-hoz

A Hszt. hatályos szövege utalásokat tartalmaz arra, hogy bizonyos esetekben - a tábornokokat érintő döntések meghozatala érdekében - a köztársasági elnökhöz kell előterjesztést tenni, de ezidáig egyetlen rendelkezés sem rögzítette konkrétan a köztársasági elnök hatásköreit. A törvény ezt a hiányosságot pótolja.

A 7. §-hoz

A kifogástalan életvitel követelményét a törvény egységesen, a hatálya alá tartozó minden hivatásos állományban szolgálatot teljesítőre, a rendvédelmi oktatási intézmény ösztöndíjas hallgatójára és tanulójára, a hivatásos állományba jelentkezőre vagy ösztöndíjas jogviszonyt, tanulói jogviszonyt létesíteni szándékozó hallgatóra, tanulóra kiterjeszti. A hivatásos szolgálati viszony, valamint az ösztöndíjas és tanulói jogviszony létesítéséhez a jelentkezőnek írásban hozzá kell járulnia egyrészt személyes és bűnügyi személyes adatai kezeléséhez, másrészt életvitele kifogástalanságának ellenőrzéséhez, továbbá a hatályos szabályozásnak megfelelően csatolnia kell a vele közös háztartásban élő közeli hozzátartozójának nyilatkozatát. A kifogástalan életvitel ellenőrzésének szabályait változatlanul hagyja a módosítás, de a jogalkalmazás segítése érdekében önálló alcímben szabályozza azt.

Mivel az érintettet az ellenőrzés megkezdéséről és befejezéséről nem kell tájékoztatni, őt csak az ellenőrzés eredményéről értesítik, így nem tud reagálni annak megállapításaira, amely viszont szolgálati vagy ösztöndíjas, tanulói jogviszonyát érinti, szünteti meg. Ezért amennyiben az ellenőrzés megállapításai alapján a hivatásos állományú életvitele kifogásolható, az állományilletékes parancsnok köteles meghallgatni az érintettet, csak ezt követően dönthet a szolgálati viszony megszüntetéséről, vagy a hivatásos állomány tagjának a szolgálatban történő megtartásáról. Az állományilletékes parancsnok döntésével szemben pedig jogorvoslatnak van helye. Amennyiben az ellenőrzés szerint az ösztöndíjas hallgató, tanuló életvitele kifogásolható, az országos parancsnok az érintett meghallgatását követően megszüntetheti az ösztöndíjas szerződést.

A 8. §-hoz

Kisegítő szabályként kerül beiktatásra a Hszt.-be - a Kttv. mintájára - az a szabály, hogy az eskü letételének megtagadása esetén a szolgálati viszonyra az érvénytelenség szabályait kell alkalmazni. Emellett a pályakezdők rendfokozatba történő kinevezésének szabálya is pontosításra kerül.

A 9. §-hoz

A fegyveres szervek jelzése szerint egyre jelentősebb problémát okoz az állomány utánpótlása terén az a rendelkezés, amely alapján a hivatásos állomány tagja a próbaidő alatt lakás- és lakhatási támogatásra nem jogosult. A hivatásos szolgálati viszonyt létesítő személyek lakhatása szolgálati helyükön szinte csak munkáltatói segítséggel oldható meg, lakhatási lehetőség hiányában a szolgálati viszonyt kevesen tudják vállalni. Ezért szükséges, hogy a próbaidős állomány is részesülhessen lakbér vagy albérleti díj-támogatásban, illetőleg szálló- vagy garzonelhelyezésben.

A 10-12. és a 49. §-hoz

A törvény alapvetően hozzányúl a vezénylés és a berendelés jelenlegi átláthatatlan szabályaihoz. A berendelést a törvény nem nevesíti külön, a berendelés szabályait beépíti a vezényléshez, a berendelés ezáltal a vezénylés egy speciális esete lesz. A törvény azonban meghagyja annak lehetőségét, hogy a hivatásos állomány tagját a fegyveres szervet irányító miniszter által irányított minisztériumhoz, vagy az irányítása, felügyelete alá tartozó önálló költségvetési szervhez, rendvédelmi oktatási intézményhez vezényeljék (a berendelés korábbi szabályai). Ebben az esetben pedig - az érintett szervek eltérő megállapodása hiányában - a foglalkoztatással járó költségek a foglalkoztató szervet fogják terhelni, az illetménye pedig a hivatásos szolgálati viszonyra vonatkozó szabályok szerint kerül megállapításra. A vezénylés alapesetében azonban továbbra is a más szerv munkavállalóira vonatkozó szabályok az irányadók azzal, hogy számára a rendfokozati illetménynek megfelelő mértékű pótlékot, keresőképtelenség esetén távolléti díjat és a Hszt. szerinti jubileumi jutalmat kell fizetni.

A fegyveres szervet irányító miniszter által irányított minisztériumhoz, vagy az irányítása, felügyelete alá tartozó önálló költségvetési szervhez, rendvédelmi oktatási intézményhez, valamint az Információs Hivatal állományából a Miniszterelnökséghez vezényelt hivatásos állományú tevékenységére, munkarendjére, illetményére és illetményjellegű juttatásaira, teljesítményértékelésére, pihenőidejére, a kártérítésre, a más szervnél rendszeresített címek és egyéb elismerések elnyerésére, illetve viselésére e törvény szabályait kell alkalmazni abban az esetben is, ha pl. a miniszter által irányított minisztériumban nem hivatásos szolgálati beosztásba vezénylik a hivatásos állomány tagját.

Egyéb más szervhez történő vezénylés esetén a hivatásos állomány tagjának tevékenységére, munkarendjére, illetményére és illetményjellegű juttatásaira, teljesítményértékelésére, pihenőidejére, a kártérítésre, a más szervnél rendszeresített címek és egyéb elismerések elnyerésére, illetve viselésére a más szerv munkavállalóira vonatkozó - tehát civil - szabályok az irányadók azzal, hogy számára a rendfokozati illetménynek megfelelő mértékű pótlékot, egészségügyi szabadság esetén távolléti díjat és a Hszt. szerinti jubileumi jutalmat kell fizetni. Garanciális szabályként a törvény azonban továbbra is előírja, hogy a más szervnél megállapított illetmény - a vezényelt hozzájárulása nélkül - nem lehet kevesebb a vezénylés előtt a beosztásban elért, pótlékokkal számított illetményénél.

Ugyancsak a hatályos szabályozásnak megfelelően (néhány pontosítással), de a Hszt. rendszerében máshol helyezi el a törvény az ügyészséghez és a Nemzeti Közszolgálati Egyetemhez (a továbbiakban: NKE) vezénylés szabályait. Az NKE-n rendszeresített alapbeosztási kategóriákat és azok besorolását - a 342. § (1) bekezdés c) pontjában jelenleg is szereplő felhatalmazás alapján - a fegyveres szerveknél rendszeresített alapbeosztásokhoz hasonlóan a Kormány rendeletben szabályozza. Az NKE-n rendszeresített valamennyi hivatásos beosztást pedig miniszteri rendelet fogja szabályozni. Ehhez szükséges a jelenlegi 342. § (7) bekezdésében szereplő rendelkezés kiegészítése, hiszen az csak a fegyveres szervnél rendszeresített szolgálati beosztások meghatározásáról szól. A törvény kiegészíti ezt a felhatalmazó rendelkezést az NKE-n rendszeresített szolgálati beosztásokra vonatkozó szabállyal, méghozzá a szabályozást a rendészeti felsőoktatás felügyeletét gyakorló miniszterhez telepítve.

A törvény önálló alcímben rendezi a külföldre vezénylés szabályait. A hivatásos állomány tagját főszabály szerint a miniszter vezényli a külföldi szolgálati tevékenység időtartamára, rendelkezési állományba helyezés mellett. Nemzetközi kötelezettség teljesítése érdekében, vagy megállapodás alapján a 3 hónapot nem meghaladó időtartamra a hivatásos állomány tagját a beosztása meghagyásával az országos parancsnok vezényli a külföldi szolgálati tevékenység időtartamára.

A fogvatartottak kötelező foglalkoztatására létrehozott gazdálkodó szervezethez vezényeltek esetében a vezénylő szerv viseli a foglalkoztatással kapcsolatos költségeket, mert a vezényelteknek a fogvatartottak kötelező foglalkoztatására létrehozott gazdálkodó szerveknél történő foglalkoztatásának célja elsődlegesen nem a gazdálkodó szervezetnél elérendő profit, hanem a minél szélesebb körű foglalkoztatás, mint köz- és szakfeladat.

A törvény az ügyészi szervezethez történő vezénylés kapcsán bevezet egy új lehetőséget, a meghatározott feladat ellátására történő ideiglenes vezénylést. Ezen lehetőség csak a belső bűnmegelőzési és bűnfelderítési feladatokat ellátó szervhez vezényelt állomány esetében lehetséges. A szabályozásra gyakorlati igények alapján van szükség, tekintettel arra, hogy egy-egy konkrét, a vezényelt által a belső bűnmegelőzési és bűnfelderítési feladatokat ellátó szervnél ellátott szolgálati feladat kapcsán indokolt lehet, hogy a konkrét feladat ellátásában résztvevő személy utóbb az ügyészi szervezet munkáját is segítse a konkrét ügy kapcsán. Az ideiglenes vezénylésre csak ezen, konkrétan meghatározott feladat ellátása érdekében kerül sor és a feladat befejeződését követően a hivatásos állomány tagja a belső bűnmegelőzési és bűnfelderítési feladatokat ellátó szervnél teljesíti tovább a szolgálatát, éppen ezért szükséges, hogy az ügyészi szervezethez történő ideiglenes vezénylésre az eredeti vezénylés megszüntetése nélkül kerüljön sor.

A törvény továbbá az NKE-re vezénylés keretében is szabályoz egy ideiglenes vezénylést, a külföldi szolgálatra történő ideiglenes vezénylést. Ennek gyakorlati indoka az, hogy az NKE-re vezényelt éppen az oktatói és tudományos ismeretei fejlesztése, vagy az NKE nemzetközi kapcsolatai keretében lesz ideiglenesen külföldi szolgálatra vezényelve. Az ideiglenes vezénylés tehát alapvetően az NKE érdekeit szolgálja (az oktató tudásának és tapasztalatainak szélesítése vagy a nemzetközi kapcsolatai fejlesztése révén), ezért nem indokolt, hogy az ideiglenes vezénylést megelőzően sort kelljen keríteni az NKE-re vezénylés megszüntetésére, ezzel éppen azt kétségessé téve, hogy az ideiglenes vezénylést követően az NKE abból - egy felkészültebb oktató révén - hasznot húzhasson.

A rendelkezési állományra vonatkozó szabályok kiegészítésével rendezésre kerül egy korábban szabályozatlan terület, miszerint bizonyos kategóriák esetében a rendelkezési állomány megszűnésekor az érintett milyen beosztásba helyezhető, illetve mi a teendő, ha a beosztásba helyezésre nincs lehetőség.

A 13. §-hoz

A törvény a szolgálati viszony szünetelésének új eseteként határozza meg azt az esetkört, amikor a hivatásos állomány tagját állami vezetővé nevezik ki. A korábbi szabályozás alapján ebben az esetben a törvény erejénél fogva megszűnt a szolgálati viszony, azonban ez a jogkövetkezmény túl szigorú, így a törvény szerint az állami vezetői kinevezéstől a megbízatás megszűnéséig a szolgálati viszony csak szünetelni fog.

A módosítással egyidejűleg hatályát veszti a Hszt. 59. § (1) bekezdés e) pontja, miszerint a hivatásos állomány tagjának szolgálati viszonya állami vezetővé történő kinevezés, megválasztás következtében a törvény erejénél fogva megszűnik.

A 14. §-hoz

Az ikerintézményi programban való magyar részvétel elősegítéséről szóló 1296/2011. (VIII. 24.) Korm. határozat d) pontja alapján az egyes jogállási törvényekben meg kell teremteni az ikerintézményi szakértői tevékenység sajátosságait tükröző jogviszony kategóriát, egységes elvek mentén. Ezen feladat teljesítése érdekében kerül beillesztésre a Hszt.-be egy új alcím, amely az Európai Unió vagy nemzetközi szervezetek által finanszírozott fejlesztési programokban történő szakértői részvételre vonatkozó rendelkezéseket tartalmaz. A szabályozás - a hivatkozott kormányhatározatban megfogalmazott követelménynek megfelelően, az egységes elvek mentén történő szabályozás érdekében - a Kttv.-ben szereplő rendelkezéseket veszi alapul. Ezt az egységességet indokolja az is, hogy ebben az esetben az egyes fegyveres szerveknél foglalkoztatott kormánytisztviselők és hivatásos állományúak alapvetően azonos elvek betartásával vehetnek részt az ikerintézményi programokban. A szabályozáshoz kapcsolódik egy új, a Kormány részére adott felhatalmazás is. (A Kttv. érintett rendelkezései az Európai Unió vagy nemzetközi szervezetek által finanszírozott fejlesztési programokban történő szakértői részvétel mellett egyúttal szabályozza az Európai Unió intézményeiben nemzeti szakértőként történő részvételt is. Ez utóbbi tárgykört a Hszt. a vezénylés szabályai között szerepelteti, ezért a nemzeti szakértőkre vonatkozó szabályozás a Kttv.-ből nem került átemelésre.)

A 15-16. és a 33. §-hoz

A törvény ismételten szabályozza a hivatásos szolgálatra méltatlanná válást, mint felmentési okot. Ezen meghatározás alapján méltatlanná válik az, aki olyan cselekményt követ el, amely cselekmény alkalmas arra, hogy a fegyveres szerv működésébe vetett közbizalmat vagy a fegyveres szerv hivatásos állományának tekintélyét súlyosan veszélyeztesse. Jogkövetkezményei hasonlóak a nem kifogástalan életvitel miatt megállapított alkalmatlansághoz, így pl. felmentési idő nélkül kell megszüntetni a szolgálati viszonyt.

A fegyelmi eljárás esetében történő szolgálati viszony megszüntetés, a méltatlanság és a kifogásolható életvitel miatti alkalmatlanság is azonos módon a szolgálati viszony megszűnésével jár, a három jogintézmény ugyanakkor más-más okot értékel. A fegyelmi eljárás keretében a hivatásos állomány tagjának a szolgálati tevékenysége során, a szolgálati viszonyával kapcsolatos kötelezettségek vétkes megszegése vezethet a jogviszony megszűnéséhez. Ehhez képest mind a kifogástalan életvitel ellenőrzés, mind a méltatlanság jogintézménye a hivatásos állomány tagjának a szolgálaton kívül tanúsított magatartását értékeli, azonban eltérő szempontból.

A kifogástalan életvitel ellenőrzés során - a nevéből is következően - a hivatásos állomány tagjának életvitele kerül vizsgálat alá, vagyis a hivatásos állomány tagjának magánéletét érintő, folyamatosabb jellegű, a viselkedést összefüggéseiben is értékelő vizsgálat, amelynek alapvető célja az, hogy a szolgálat törvényes és befolyástól mentes ellátását biztosítsa.

A méltatlanság megállapítására viszont egy, kirívó cselekmény elkövetése alapján van lehetőség és nem az képezi a felmentés alapját, hogy az érintett nem tudja befolyásmentesen ellátni a szolgálatot, hanem hogy ezzel a kirívó cselekményével súlyosan veszélyezteti a fegyveres szervbe vetett közbizalmat, a hivatásos állomány megbecsülését.

A szabályozás kapcsán a Hszt.-be egy új, XII/A. fejezet kerül beillesztésre, amely a méltatlanság megállapítására vonatkozó eljárásra vonatkozó legalapvetőbb rendelkezéseket tartalmazza. Fontos hangsúlyozni, hogy a törvény csak a legalapvetőbb szabályait tartalmazza (az elbírálásra jogosult személye, elévülési idő, jogorvoslati lehetőség, alapvető eljárási határidők, stb.), a méltatlansági eljárás ezen kereteken belüli részletes szabályai miniszteri rendeletben kerülnek rögzítésre.

A törvény továbbá létrehoz egy új felmentési okot is. Eszerint a fegyveres szervet irányító miniszter normatív utasításban meghatározott tartamú értékelési időszakokra teljesítmény-követelményeket és azok minimum teljesítési szintjét határozhatja meg. Amennyiben a hivatásos állomány tagja valamely értékelési időszakban nem teljesíti a minimális szintet, a jogkövetkezményekre a figyelmét felhívják és ha a soron következő értékelési időszakban sem teljesíti a minimumszintet, a szolgálati viszonya felmentéssel megszüntethető.

A kifogásolható életvitel miatti alkalmatlanság okán történő felmentési lehetőség kapcsán a törvény - összhangban a jelen módosítással bevezetésre kerülő 37/C. § (5) bekezdésével - rögzíti, hogy azokban az esetekben, amikor a kifogástalan életvitel ellenőrzés során a 37/B. § (3) bekezdés c) pontja alapján kifogásolható életvitel kerül megállapításra, az érintett szolgálati viszonya akkor szüntethető meg felmentéssel, ha az állományilletékes parancsnok az érintett meghallgatását követően a szolgálati viszony megszüntetéséről döntött.

Emellett egy további felmentési ok is beillesztésre kerül, a rendelkezési állományra vonatkozó szabállyal összhangban.

A 17. §-hoz

A hatályos Hszt. a közeli hozzátartozók közötti összeférhetetlenséget csak a szolgálati elöljárói-alárendelti viszonynál mondja ki. Természetes ugyanakkor, hogy az összeférhetetlenség nem csak a hivatásos állomány két tagja között állhat fenn, hanem pl. az adott fegyveres szerv azonos szervezeti egységénél dolgozó hivatásos állományú és közalkalmazott között is. Ennek megfelelően a törvény pontosítja, hogy nem csak a szolgálati elöljárói-alárendelti viszony esetében áll fenn az összeférhetetlenség, hanem irányítási, felügyeleti, ellenőrzési viszony esetében, amely viszony az összeférhetetlenség megállapításánál nem feltételezi, hogy mindkét fél hivatásos állományú legyen.

A 18. §-hoz

A Hszt. hatályos szövege a szolgálati igazolvány vonatkozásában mindössze annyit rögzít, hogy a hivatásos állomány tagja a fegyveres szerv hivatásos állományába tartozását szolgálati igazolványával igazolja, továbbá egy felhatalmazó rendelkezést a szolgálati igazolványok rendszeresítésével és az azokkal történő ellátás rendjével összefüggő szabályok megalkotására.

Törvényi szinten kell azonban rögzíteni, hogy a hivatásos állomány tagjának személyes adatai közül a szolgálati igazolvány mely adatokat tartalmazhatja, továbbá szükséges annak rögzítése is, hogy a szolgálati igazolvány nem csak a hivatásos állományba tartozást igazolja, hanem igazolhatja a hivatásos állományú fegyverviselésre vagy intézkedésre jogosultságát is.

A törvény nem kívánja a szolgálati igazolványok adattartalmát kötelező jelleggel rögzíteni, csupán felsorolja azon személyes adatokat, amelyeket az igazolvány tartalmazhat. Ezen felsorolásból a Kormány fegyveres szervet irányító tagja állapíthatja meg, hogy ténylegesen az érintett fegyveres szerv esetében mely személyes adatokat kell feltüntetni az igazolványon, illetve azon túlmenően az igazolvány mely - személyes adatnak nem minősülő - adatokat tartalmazhat.

A szolgálati igazolvány által igazolt további jogosultságok tekintetében a törvény szintén a Kormány fegyveres szervet irányító tagjára bízza annak meghatározását, hogy a fegyveres szerv állományának mely tagja esetében igazol további jogosultságokat az igazolvány, természetesen az adott fegyveres szerv tevékenységére vonatkozó jogszabályokkal összhangban.

A 19. §-hoz

A hatályos Hszt. a vezetői beosztásba kinevezésről hallgat, a vezetői kinevezés visszavonásáról és az arról való lemondásról viszont a Hszt. Különös Részében szabályoz, ugyanakkor minden fegyveres szerv hivatásos állományú tagjaira kiterjedően. Ezért a törvény az Általános Részben helyez el egy új alcímet. A hivatásos állomány tagját vezetői beosztásba beleegyezésével lehet kinevezni, a kinevezés - a törvény eltérő rendelkezése hiányában - határozatlan időtartamra szól, a kinevezett vezetői illetményre válik jogosulttá.

A 20-21. §-hoz

A teljesítményértékelés legalapvetőbb szabályait illeszti be a Hszt.-be, egyúttal újraértelmezi a minősítés jogintézményét.

A 22-23. §-hoz

A törvény a Kttv. mintájára eltérő szabályokat állapít meg a téli és nyári időszámításra átállás esetében a szolgálatteljesítési idő maximumára, illetve a napi pihenőidő minimumára.

A 24-25. és 48. §-hoz

A törvény egységesíti a vezetői pótszabadságot. A hatályos Hszt. a Különös Részben rendezi az egyes fegyveres szervek vonatkozásában a vezetői pótszabadságokat: Tekintettel ugyanakkor arra, hogy a fegyveres szervek többségénél ezek megegyeznek, valamint arra, hogy az eltérést nem is indokolja semmi, a törvény az Általános Részben helyezi el a vezetői pótszabadságra jogosultak körét és annak mértékét. Kivételt ez alól egyrészt a belső bűnmegelőzési és bűnfelderítési feladatokat ellátó szerv főigazgatója, a terrorizmust elhárító szerv főigazgatója, valamint az Országgyűlési Őrség parancsnoka (és ezen vezetők helyettesei) képeznek, tekintettel arra, hogy a Hszt. 2. § e) pontja értelmében e vezetők nem minősülnek országos parancsnoknak. A vezetői pótszabadság mértéke azonban esetükben is az országos parancsnokot (illetve annak helyettesét) megillető pótszabadsággal azonos mértékű. Kivételt képeznek továbbá a polgári nemzetbiztonsági szolgálatok igazgatói, akiknek az esetében szintén a Különös Részben került elhelyezésre az a szabály, hogy ők az országos parancsnokok helyettesét megillető mértékű vezetői pótszabadságra jogosultak. Kisegítő szabályt ad továbbá arra az esetre, ha a szolgálati viszony év közben keletkezik vagy szűnik meg.

A 26. §-hoz

A Kttv. mintájára a törvény kiegészíti a Hszt.-t az egy órára járó illetmény kiszámításához használandó osztószámmal.

A 27. §-hoz

A Kttv. mintájára a törvény kiegészíti a Hszt.-t azon rendelkezéssel, hogy az ugyanazon idegen nyelvből letett különböző típusú vagy fokozatú nyelvvizsgák esetében a hivatásos állományú a magasabb mértékű pótlékra jogosult. Ezen rendelkezés beiktatása a Hszt.-be a jelenlegi gyakorlaton nem változtat, csak egyértelművé teszi a szabályozást.

A 28. §-hoz

A Kttv. mintájára a törvény lehetővé teszi a képzettségi pótlék vagy a munkaköri pótlék megállapítását, melyre a hivatásos állomány esetében miniszteri rendeletben van lehetőség. A munkaköri pótlék azonban csak abban a munkakörben fizethető a hivatásos állomány tagjának, amelyet munkakör-elemzést követően értékeltek a közigazgatási minőségpolitikáért és személyzetpolitikáért felelős miniszter által meghatározott szakmai módszertan alapján.

A 29. §-hoz

A törvény szerint a hivatásos állomány tagja, a vele közös háztartásban élő házastársa, élettársa, valamint eltartott gyermeke - a hivatásos állomány tagjának kiemelkedő munkateljesítménye alapján, valamint a miniszter által rendeletben meghatározott feltételek teljesülése esetén - üdülési támogatásban részesíthető. Az üdülési támogatás részletszabályait miniszteri rendelet fogja rendezni. A koncepció szerint - amely azonban a törvényben részletszabályok formájában nem jelenik meg, hanem csak a miniszteri rendeleti szintű szabályozás fogja tartalmazni - a támogatás mértéke kétféle lehet. Azok, akik esetében a miniszteri rendeletben meghatározott feltételek közül (pl. gyermekét egyedül nevelő, három vagy annál több gyermeket nevelő, szociális helyzet stb.) minél több teljesül, előnyt élveznek és a család üdülését teljes egészében a fegyveres szerv állja. Akiknél azonban nem áll fenn minden feltétel, azok minimális önerő befizetésével részesülnek üdülési támogatásban.

A 30. §-hoz

A törvény egy újfajta lakáscélú kölcsön lehetőségét teremti meg, segítve ezzel a hivatásos állomány tagjainak lakástulajdonhoz jutását.

A 31. §-hoz

A tanácsosi, főtanácsosi cím megvonásának kötelező eseteit módosítja.

A 32. és 35-37. §-hoz

Az Országgyűlési Őrség kártérítési és fegyelmi eljárása vonatkozásában egyfokú eljárást szükséges szabályozni, amelyben az első fokon meghozott határozat ellen panasznak nincs helye, ehelyett közvetlenül bírósághoz fordulhat jogorvoslatért a hivatásos állomány tagja. Ennek indoka az, hogy a panaszjog lehetővé tétele esetén annak elbírálása az Országgyűlés elnökének hatáskörébe tartozna és a házelnök által hozott határozat lenne a bíróságon megtámadható; azonban nem indokolt a kártérítési, fegyelmi ügyek másodfokú elbírálását a házelnökhöz telepíteni. Az új szabályozási koncepció esetén jogorvoslattal a hivatásos állomány tagja közvetlenül a bíróságnál élhetne.

A 34. §-hoz

A törvénybe - a Kttv. mintájára, háttérszabályként nem megjelenő - olyan polgári jogi szabályok kerültek beépítésre, mint a károkozó elsődleges kötelezettsége az eredeti állapot helyreállítására vagy, hogy a kárt főszabály szerint pénzben kell megtéríteni, és csak kivételesen természetben, vagy a kártérítés fogalma és a kár összegének meghatározása.

A 38. §-hoz

A törvény lehetővé - de nem kötelezővé - teszi a fegyveres szerv személyügyi nyilvántartásának részeként az utánpótlási és vezetői adatbank létrehozását. Az adatbank vezetését a Kormány fegyveres szervet irányító tagja jogosult elrendelni. Az adatbank - amennyiben annak vezetését elrendelték - a személyügyi alapnyilvántartás és a központi személyügyi nyilvántartás mellett a személyügyi nyilvántartások harmadik részét képezi. Alapvető célja az, hogy megkönnyítse a vezetői beosztásba kinevezendő személyek kiválasztását. Az adatbankba csak az érintett hozzájárulása alapján lehet bekerülni. Az adatbank két részből, az utánpótlási nyilvántartásból és a vezetői nyilvántartásból áll.

A törvény ezzel egyidejűleg felhatalmazást ad az utánpótlási és vezetői adatbankra vonatkozó részletes szabályok megalkotására.

A 39-41. §-hoz

A szolgálati járandóságra jogosultak és a rokkantsági ellátásban részesülőkre tartalmaz kisegítő szabályt, valamint a gyakorlati tapasztalatok alapján pontosítja az egyenruha és rendfokozat viselésére méltatlanná válás eseteit.

A 42. és 44-45. §-hoz

A törvény a Terrorelhárítási Központ és a Nemzeti Védelmi Szolgálat főigazgatóinak, valamint az Országgyűlési Őrség parancsnokának egyes jogosultságait rendezi hiánypótló jelleggel, tekintettel arra, hogy ezen vezetők nem minősülnek országos parancsnoknak, így az országos parancsnokra vonatkozó rendelkezések automatikusan nem alkalmazhatóak a vonatkozásukban. Így e vezetők illetményére és vezetői pótszabadságára vonatkozó szabályokat tartalmaz.

A 43. §-hoz

A törvény lényegében fenntartja a jelenleg hatályos - a Hszt. 341/F. §-ában szereplő, de 2012. december 31-én hatályát vesztő - rendelkezést, amely a belügyminiszter irányítása alá tartozó fegyveres szervek tiszthelyettesi és zászlósi állománya részére járó kiegészítő juttatást határozza meg.

A 46. §-hoz

A törvény rögzíti, hogy a rendőrségnél megyei (budapesti) rendőrfőkapitánynak, illetve rendőrkapitánynak, valamint határrendészeti kirendeltség vezetőjének csak határozott időre, 5 évre nevezhető ki a hivatásos állomány tagja. Ezen határozott idejű vezetői beosztásba történő kinevezés meghosszabbítására azonos szolgálati helyen egy alkalommal, szintén öt évre van lehetőség.

A 47. §-hoz

Az Országgyűlési Őrség hivatásos állományú tagjaira vonatkozó speciális szabályokat tartalmazó alcímmel egészíti ki a Hszt.-t a rendőrség hivatásos állományú tagjaira vonatkozó speciális szabályok figyelembe vételével.

Az 50. §-hoz

Kisebb módosítást tartalmaz a szolgálati idő számítása vonatkozásában.

Az 51. §-hoz

A berendelés és vezénylés szabályainak változásával összefüggésben a törvény átmeneti szabályt ad, miszerint a módosítás hatálybalépését megelőző napon fennálló vezénylésre, berendelésre - annak megszűnéséig - a módosítás előtti, jelenleg hatályos szabályokat kell alkalmazni.

A törvény továbbá az Országgyűlési Őrség hivatásos állománya által az MRK Közgyűlésének tagjává választott személyek megválasztásával kapcsolatos átmeneti rendelkezéseket is rögzíti.

Az 52. §-hoz

A törvény a Hszt. felhatalmazó rendelkezéseit pontosítja, vagy új felhatalmazó rendelkezéseket állapít meg.

Ezek szerint a Kormány rendeletben szabályozza a lakástulajdon megszerzéséhez szükséges hitelintézeti kölcsön feltételeit, igénybevételének részletes szabályait, pontosításra kerül továbbá a rendészeti alap- és szakvizsga szabályainak megalkotására vonatkozó felhatalmazás.

Továbbá a miniszter fogja rendeletben szabályozni a képzettségi és munkaköri pótlékra vonatkozó részletes szabályokat, valamint az utánpótlási és vezetői adatbankra vonatkozó szabályokat, továbbá a méltatlansági eljárás rendjét is. Kiegészítésre kerül a 342. § (7) bekezdésében szereplő szabályozás is, miszerint az NKE-n rendszeresített hivatásos szolgálati beosztásokat a rendészeti felsőoktatás felügyeletét gyakorló miniszter jogosult rendeletben szabályozni.

Az 53. §-hoz

A Hszt. 84/A. §-a ugyan 2010. január 1-jétől tartalmazza a rész-szolgálatteljesítési időre vonatkozó rendelkezéseket, azonban a jogharmonizációs záradékot nem, így a törvény kiegészíti a Hszt. jogharmonizációs záradékát azzal, hogy a 84/A. §-a az UNICE, a CEEP és az ESZSZ által a részmunkaidős foglalkoztatásról kötött keretmegállapodásról szóló, 1997. december 15-i 97/81/EK tanácsi irányelvnek való megfelelést szolgálja.

Az 54. §-hoz

A törvény módosítja a Hszt. két mellékletét, így pontosítja a kifogástalan életvitel ellenőrzéséhez a hozzátartozók részére meghatározott nyilatkozatot, másrészt a kifogástalan életvitel ellenőrzéshez kitöltendő adatlap esetében a szabálysértési eljárásokkal kapcsolatosan közlendő adatokat kiegészíti.

Az 55. §-hoz

A Magyarország helyi önkormányzatairól szóló 2011. évi CLXXXIX. törvény egyes rendelkezéseinek 2013. január 1-jei hatálybalépésével az önkormányzati igazgatás rendszere jelentősen átalakul. Az önkormányzati törvény által bevezetett változásokra tekintettel indokolt a Kttv. hatályának módosítása összhangban az új önkormányzati törvénnyel.

Az 56. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény alapján a politikai vezetők állami vezetői szolgálati jogviszonyára - törvény eltérő rendelkezése esetén - a kormányzati szolgálati jogviszonyban állókra vonatkozó szabályokat kell alkalmazni. A jelen rendelkezés pontosan meghatározza a politikai vezetőkre a Kttv.-ből alkalmazható háttérszabályok körét, beleértve az állami vezetői szolgálati jogviszonyukból származó igényérvényesítésre vonatkozó szabályokat.

Az 57. §-hoz

A Külügyminisztérium speciális feladatainak ellátása indokolja a szabály beépítését.

Az 58. §-hoz

A törvény mellett célszerű tágabb körben, jogszabályban is lehetőséget adni az egyoldalú jognyilatkozatokból származó jogok vagy kötelezettségek előírására, figyelemmel arra, hogy a Kttv. végrehajtási rendeletei is meghatározhatnak ilyen eseteket.

Az 59. §-hoz

A közigazgatási képzés, továbbképzés két szakmai tanácsadó és vizsgatestülete már 2012. második felében összevonásra került. A gyakorlati tapasztalatok alapján indokolt a továbbiakban is ezt a megoldást alkalmazni. Erre tekintettel az Országos Közigazgatási Vizsgabizottság megszűnik és a feladatait a továbbiakban a Közigazgatási Továbbképzési Kollégium látja el.

A Magyar Kormánytisztviselői Kar (MKK) főtitkár megválasztásának módosítása. A hatályos szabályozás szerint az MKK főtitkárát az Országos Közgyűlés tagjai közül kell választani, a módosítás lehetővé teszi, hogy ne csak az Országos Közgyűlés tagjai közül kerülhessen ki a főtitkár. A módosítás indoka a szabályozás rugalmasabbá tétele.

A 60. és 63. §-hoz

Az öregségi nyugdíjjogosultsággal rendelkező kormánytisztviselők, kormányzati ügykezelők, szakmai vezetők és köztisztviselők esetében rendezi a jogviszonyuk létesítésének és megszűnésének szabályait.

A 61. §-hoz

A rendelkezés célja a Magyar Közigazgatási Ösztöndíj program keretében ösztöndíjas jogviszonyt létesítő személyekre vonatkozó Kttv.-ben meghatározott háttérszabályok pontosítása, illetve az eltérő jogviszonyokból eredő terminológiai különbözőségek egymásnak való megfeleltetése.

A 62. §-hoz

Jogutódlás esetén előfordulhat, hogy a szerv más illetmény-kiegészítési körbe kerül. Ebben az esetben indokolt, hogy a törvény erejénél fogva csökkenjen, illetve emelkedjen a Kttv. 134. §-ában előírtak szerint az érintett szervnél foglalkoztatottak illetménykiegészítése.

A 64. §-hoz

A Kttv. 79. §-ában felsorolt esetek kiegészítése szükséges. Ugyan a munkavégzés alóli mentesítés egyoldalú engedélyezésével eddig is élhetett a munkáltató, a jogalkalmazás egyértelművé tétele érdekében kell szerepeltetni a törvényben ezt az esetkört. A törvényi mentesítés mellett célszerű tágabb körben, a Kttv. végrehajtására kiadott jogszabályban lehetőséget adni a mentesítésre, figyelemmel arra, hogy a Kttv. végrehajtási rendeletei is meghatározhatnak munkavégzés alóli mentesítési eseteket (pl. kutatási megállapodás, Magyar Közigazgatási Ösztöndíjasok).

A 65. §-hoz

A Nemzeti Közszolgálati Egyetem a közszolgálati továbbképzési rendszer működtetése során számos feladatokat ellát, figyelemmel arra, hogy felsőoktatási intézményről van szó, indokolt ezeket a feladatokat törvényi szinten megjeleníteni.

A közszolgálati továbbképzés módszertana a jelenléti napos képzések helyett a távoktatás felé tolódik. A távoktatásra épülő képzésekhez való hozzáférés technikai feltételeket kíván, amelyek a közszolgálati tisztviselők anyagi körülményeitől függően egyénileg eltérő módon biztosítottak. Indokolt, hogy a kormánytisztviselő egyéni szakmai fejlődési igényeinek kielégítését a munkáltató biztosítsa, a technikai feltételekhez - munkaidőn túli, kizárólag tanulás céljából - történő hozzáféréssel.

A 66. §-hoz

A vezetőkre vonatkozó összeférhetetlenségi szabályokat indokolt a módosításban foglaltak szerint kiegészíteni.

A 67. §-hoz

A Kttv. 79. §-ában szereplő, a különös méltánylást érdemlő személyi, családi vagy elháríthatatlan ok miatti távollét esetén indokolt a felek megállapodására bízni, hogy jár-e a tisztviselő részére díjazás.

A 68. §-hoz

A törvény kiegészíti az adható juttatások körét, a módosítás szerint a kormánytisztviselő, a vele közös háztartásban élő házastársa, élettársa, valamint eltartott gyermeke - a kormánytisztviselő kiemelkedő munkateljesítménye alapján, valamint a Kormány által rendeletben meghatározott feltételek teljesülése esetén - üdülési támogatásban részesíthető. Az üdülési támogatás részletszabályait kormányrendelet fogja rendezni.

Továbbá a módosítás tartalmazza - a korábbi szabályozással egyező módon - az elhunyt tisztviselőkre vonatkozó szabályokat. E rendelkezéseket - figyelemmel az államháztartásról szóló 2011. évi CXCV. törvény rendelkezéseire - törvényben szükséges rendezni.

A 69. §-hoz

Az Art. 4. § (2) bekezdése alapján adók módjára történő végrehajtást csak törvény rendelhet el, ezért indokolttá vált a korábban a közszolgálati tisztviselők részére adható juttatásokról és egyes illetménypótlékokról szóló 249/2012. (VIII. 31.) Korm. rendelet 7. §-a által tartalmazott szabályozás törvényi szintre emelése.

A 70. §-hoz

A törvény egy újfajta lakáscélú hitel vagy kölcsön lehetőségét teremti meg, segítve ezzel a kormánytisztviselők magántulajdonú lakáshoz jutását. A kedvezményes kamatozású, forint alapú kölcsönt a hitelintézetek nyújtják, önerő biztosítása pedig nem szükséges. A kölcsön futamideje az átlagos pénzintézeti kölcsönök futamidejénél hosszabb lenne, azonban maximum a nyugdíjkorhatár eléréséig terjedhet. A hosszú futamidő következtében pedig a havi törlesztő részlet nem terhelné meg túlzottan az érintetteket.

A 71. és 93. §-hoz

A munkáltató az alapnyilvántartás adataiból a Közigazgatási és Igazságügyi Hivatal részére átadja az igazságügyi szolgálatok pártfogó felügyelői, jogi segítségnyújtási, áldozatsegítési feladatokat ellátó kormánytisztviselőinek 6. mellékletben meghatározott adatait. A 6. melléklet szerinti adattovábbítás, illetve a Közigazgatási és Igazságügyi Hivatal adatkezelésének az a célja, hogy a kormánytisztviselők részére munkavégzésével összefüggésben belépési jogosultságot biztosító igazolványok kerülhessenek kiadásra.

A 72. §-hoz

A Kormánytisztviselői Döntőbizottsághoz kapcsolódó szabályok pontosítása, a jogalkalmazói gyakorlat számára a rendelkezés egyértelművé tétele érdekében.

A73-83. §-hoz

E rendelkezések a szakmai vezetőkre vonatkozó rendelkezéseket módosítják. A jogalkalmazás segítése érdekében vált szükségessé egy olyan rendelkezés, amely pontosítja a közigazgatási államtitkár kinevezésének eljárását, ennek értelmében nem a miniszter véleményének kikérésével, hanem a miniszter kezdeményezése alapján kell a közigazgatási államtitkárt kinevezni. A módosítás több pontosító rendelkezést is tartalmaz. A módosítás rendelkezik arról az esetről is, amikor a szakmai vezető már felmentését megelőzően is nyugdíjasnak minősül, a munkakör felajánlás ez esetben sem kötelező. A munkáltatói jogok megosztott gyakorlásból következő a jogalkalmazást segítő rendelkezés is beépítésre került.

A 84-90. §-hoz

A Magyarország helyi önkormányzatairól szóló 2011. évi CLXXXIX. törvény egyes rendelkezéseinek 2013. január 1-jei hatálybalépésével az önkormányzati igazgatás rendszere jelentősen átalakul. Az önkormányzati törvény által bevezetett változásokra tekintettel indokolt a Kttv. több rendelkezésének módosítása, hogy összhangban kerüljön a Kttv. az új önkormányzati törvénnyel.

A 91. §-hoz

A rendelkezés a Kttv. felhatalmazó rendelkezéseit módosítja, pontosítja. Többek között a közszolgálati tisztviselők munka- és pihenőidejéről, az igazgatási szünetről, a közszolgálati tisztviselőt és a munkáltatót terhelő egyes kötelezettségekről, valamint a távmunkavégzésről szóló 30/2012. (III. 7.) Korm. rendelet 9. §-ának, valamint 13. §-ának szabályaihoz kapcsolódó felhatalmazást tartalmazza a módosítás. Továbbá az igazságügyi szolgálatok kárpótlási feladatokat ellátó kormánytisztviselői tekintetében a feladatellátás nem indokolja a belépési jogot biztosító dolgozói igazolvány kibocsátását, erre tekintettel módosul a felhatalmazó rendelkezés.

A 92. §-hoz

Jelen rendelkezés kiegészíti a Kttv. jogharmonizációs záradékát olyan uniós jogi aktusokkal, amelyeknek való megfelelést - egyéb hazai jogszabályok mellett - többek között a Kttv. is biztosítja.

A 94., 104. 109. § (8) bekezdés b) és c) pontjához és a 110. § (8) bekezdéséhez

A módosító rendelkezések a háznagy javadalmazására vonatkozó rendelkezéseket a tisztség 2013. január 1-jei bevezetésével egy időben rendeli alkalmazni, megszüntetve annak lehetőségét, hogy ha a háznagy egyben képviselő is, akkor a háznagyként járó javadalmazása mellett a képviselőknek járó juttatásokban is részesülhessen.

A 95. §-hoz

A módosítással lehetőség nyílik arra, hogy a miniszter meghatározza az állami lakások és helyiségek elidegenítésének részletes szabályait, ideértve pl. a vételár megállapítása körében a szolgálati idő utáni engedmény mértékét, az egyösszegű fizetés esetén nyújtott kedvezményeket stb.

A 96. és 109. § (3) bekezdéséhez

A munkavédelemről szóló 1993. évi XCIII. törvény (a továbbiakban: Mvt.) 9. § (3) bekezdése lehetővé teszi, hogy a rendkívüli munkavégzési körülmények esetére (pl. mentési, katasztrófaelhárítási tevékenységek), illetve a rendvédelmi szerveknél, a katasztrófavédelem szerveinél munkavégzésre irányuló jogviszonyban, szolgálati viszonyban kifejtett munkatevékenységre a feladatkörében érintett miniszter az Mvt. figyelembevételével kivételesen indokolt esetben eltérő körülményeket, eljárási szabályokat állapítson meg az egészséget nem veszélyeztető és biztonságos munkavégzésre vonatkozóan. Az Mvt. 86. §-a pedig kimondja, hogy a munkavédelmi hatóság hatósági jogköre nem terjed ki a rendvédelmi szervekre. Ezen rendelkezésekkel összhangban az Mvt. 88. § (2) bekezdés a) pontja és (3) bekezdése felhatalmazásokat tartalmaz a Kormány, valamint a feladatkörében érintett miniszter részére a rendeleti szintű szabályozás megalkotására.

Az Országgyűlési Őrség 2013. január 1-jétől olyan feladatokat fog ellátni, amelyeket addig a rendőrség vagy a hivatásos katasztrófavédelmi szerv látott el. Az Mvt. fentiekben hivatkozott rendelkezései ezen tevékenységek vonatkozásában speciális szabályokat, illetve azok megalkotására való felhatalmazást tartalmaznak. Tekintettel arra, hogy az ellátandó feladat alapvető jellege nem változik, indokolt ezen speciális rendelkezéseket az Országgyűlési Őrségre is kiterjeszteni.

A 97. §-hoz

A Rendőrségről szóló 1994. évi XXXIV. törvény (a továbbiakban: Rtv.) 92. § (1) bekezdése szerinti panaszjog gyakorlása nem értelmezhető, ezáltal a gyakorlatban sem alkalmazható az Rtv. 46/A-46/C. §-ában meghatározott rendőri intézkedések - a személyi védelemmel, illetve Védelmi Programmal kapcsolatos intézkedés, a leplezett figyelés elrendelése (újabb elnevezés szerint: a rejtett ellenőrzés elrendelése), valamint a Schengeni Információs Rendszerben elhelyezett leplezett figyelésre irányuló jelzés végrehajtása (újabb elnevezés szerint: a Schengeni Információs Rendszerben elhelyezett rejtett ellenőrzésre irányuló figyelmeztető jelzés végrehajtása) elnevezésű intézkedések - vonatkozásában, ezért - a bíróságok, illetve az egyéb jogalkalmazó szervek által jelenleg is követett joggyakorlattal megegyező szabályozás megteremtése érdekében - a törvénymódosítás a szóban forgó intézkedésfajtákat egyenként, expressis verbis kizárja a panaszjog gyakorlása útján támadható rendőri intézkedések köréből.

A Független Rendészeti Panasztestületre háruló munkateher csökkentése, illetve az eljárásrend hatékonyabbá tétele érdekében a törvénymódosítás rögzíti, hogy a panasz elbírásának kilencven napos határidejébe nem számít bele egyrészt a tényállás tisztázásához szükséges adatok közlésére irányuló felhívástól az annak teljesítéséig terjedő idő.

A Független Rendészeti Panasztestület korábbi döntései hatályosulásának elősegítése érdekében az Rtv. 93/A. §-ának új (10) bekezdése előírja, hogy az országos rendőrfőkapitány, a belső bűnmegelőzési és bűnfelderítési feladatokat ellátó szerv főigazgatója, a terrorizmust elhárító szerv főigazgatója, illetve az intézkedést foganatosító szerv vezetője döntéseinek megküldésével tájékoztatja a Testületet azokban az ügyekben, amelyekben az korábban állásfoglalást alakított ki.

A 98. §-hoz

A Kormánytisztviselői Döntőbizottság kötelezést megállapító határozatának (kormánytisztviselő visszahelyezésére kötelezés, átalány-kártérítés fizetésére kötelezés, elmaradt illetmény kifizetésére kötelezés, stb.), továbbá az előtte kötött egyezséget jóváhagyó határozat bírósági végrehajtás útján történő kikényszeríthetőségének a lehetőségét teremti meg a bírósági végrehajtásról szóló 1994. évi LIII. törvény módosítása.

A 99-101. §-hoz

Az Országgyűlési Őrség vonatkozásában a törvény több módosítást is tartalmaz. Így a közúti közlekedési nyilvántartásról szóló 1999. évi LXXXIV. törvény és a személy- és tárgykörözésről szóló 2001. évi XVIII. törvény módosításával az Országgyűlési Őrség jogosulttá válik, hogy a járműnyilvántartásból és a körözési nyilvántartásból adatot igényeljen, annak érdekében, hogy a személyvédelmi és létesítménybiztosítási feladatait megfelelően tudja ellátni.

A lőfegyverekről szóló 2004. évi XXIV. törvény módosítása következtében - a többi fegyveres szervhez hasonlóan - a törvény hatálya nem terjed ki az Országgyűlési Őrség által jogszerűen birtokolt lőfegyverekre, lőszerekre és egyéb fegyverekre, valamint ezeknek az Országgyűlési Őrség által történő megszerzésére és az általa üzemeltett lőterekre.

A 102. §-hoz

A lőfegyverekről és lőszerekről szóló 2004. évi XXIV. törvény (a továbbiakban: Fegyvertörvény) 2. § 24. pontjában foglalt, a muzeális fegyverekre és lőszerekre vonatkozó fogalom-meghatározás szövegén az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek a tűzfegyverek, azok részei és alkatrészei, valamint a lőszerek tiltott előállítása és kereskedelme elleni fellépésről szóló, 2001. május 31-én elfogadott Jegyzőkönyve kihirdetéséről szóló 2011. évi XLVIII. törvény (a továbbiakban: Kihirdető törvény) 6. § (2) bekezdése által átvezetni rendelt módosítás hatálybalépésének időpontja 2013. január 1. napja. A muzeális fegyverek és lőszerek törvényi meghatározásának megváltozása a Fegyvertörvény érintett rendelkezéseinek olyan további módosítását is szükségessé teszi, amely jogszabály-módosítások 2013. január 1-jei hatálybaléptetésére nincs lehetőség, ezért - a módosítások gyakorlati alkalmazásához szükséges felkészülési idő biztosítása érdekében - gondoskodni kell a Kihirdető törvény 6. § (2) bekezdésében foglalt, eredetileg 2013. január 1-jével hatályba léptetni kívánt jogszabály-módosítás hatálybalépésének elhalasztásáról.

A muzeális fegyverekre és lőszerekre irányadó jogi szabályozás egészén a Palermói Jegyzőkönyv kihirdetésével összefüggésben átvezetni szükséges jogszabály-módosításokat a jogalkotó későbbi időpontban, egységesen kívánja végrehajtani.

A 103. §-hoz

Technikai pontosítás a Kttv. hatálybalépését megelőzően létrejött jogviszony elnevezések és az új jogviszony elnevezés egymásnak történő megfeleltetésével.

A 105. §-hoz

Az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény (a továbbiakban: rendészeti törvény) a törvény 101. § (1) bekezdése szerinti módosításának célja az elírások és helyes hivatkozások pontosítása.

A törvény 101. § (2) és (3) bekezdése szerinti módosítás egyik célja a rendőrség feladatainak hatékony ellátása. A 8. § (4) bekezdéssel történő kiegészítés adott személyi kör erdészeti hatósági nyilvántartására vonatkozó szabályozással való összhang megteremtése érdekében új szabályozás, hogy az erdészeti szakszemélyzet és a jogosult erdészeti szakszemélyzet esetében a szolgálati igazolványt és jelvényt a munkáltató helyett a saját eljárása keretében az erdészeti hatóság igényelje a rendőrség központi szervétől, valamint a szolgálati igazolvány visszavonását a rendőrség, illetve annak központi szerve az erdészeti hatóságon keresztül érvényesítse.

A segédfelügyelő a tevékenysége során több kényszerítő eszközt is tarthat magánál, amelyek a közbiztonságra különösen veszélyes eszköznek minősülnek. Ezen eszközöket a munkáltató szerzi be a rendőrségtől, ehhez azonban a szükséges részletszabályokat meg kell alkotni.

A rendészeti törvény 27. § (1) bekezdése átmeneti rendelkezésként kimondja, hogy a törvényben meghatározott alkalmazási feltételeket a törvény hatálybalépését követően foglalkoztatni kívánt személyek esetében kell alkalmazni. Ez jelentős eltérést jelent más hasonló szabályozást tartalmazó törvényekhez viszonyítva abban a tekintetben, hogy a jelenlegi rendelkezés alapján, ha valamely személlyel szemben a törvény hatályba lépése után keletkezik büntetett előéletre vonatkozó adat, annak ellenére sem szüntethető meg a foglalkoztatása, hogy büntetett előéletűvé válik. A fent leírtak alapján ezért indokolt a rendészeti törvény hivatkozott rendelkezésének olyan irányú módosítása, amely megteremti annak lehetőségét, hogy a törvény hatályba lépése után elkövetett bűncselekmények esetén a törvény hatályba lépése idején foglalkoztatottak esetében is alkalmazhatóak legyenek a büntetett előélethez kapcsolódó joghátrányok.

A rendészeti törvény 27. § (2) bekezdése szabályozza a képzéssel kapcsolatos átmeneti rendelkezéseket, azonban annak hatálya csak a rendészeti feladatokat ellátó személyekre terjed ki, ami azt jelenti, hogy a személy- és vagyonőröknek már 2013. január 1-jén rendelkezniük kellene a rendészeti törvény szerinti végzettséggel.

A rendészeti feladatokat ellátó személyek igazolványának és jelvényének egy adott időpontban történő cseréje nem kivitelezhető, ezért a végrehajtás folyamatos lebonyolítása érdekében indokolt egy pár hónapos átfutási idő biztosítása.

A rendészeti törvény 28. § (2) bekezdése újból megállapítja az Rtv. 7. § (1) bekezdés b) pontját, ezen rendelkezést hatályba léptetni azonban egy külön törvény fogja. A rendelkezés hatályba lépésének időpontjáig szükséges biztosítani azt, hogy az Rtv. 7. § (1) bekezdés b) pontjának időközbeni módosításait ezen rendelkezés is kövesse, mert ellenkező esetben a rendelkezés hatályba lépése az érintett Rtv.-rendelkezés Országgyűlés által elfogadott módosításait tenné semmissé. Ennek megfelelően a rendészeti törvény 28. § (2) bekezdése módosításra kerül.

A 106. §-hoz

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény 2013. július 1-jén hatályba lépő rendelkezései a büntetés-végrehajtási intézetek területén is megtiltanák a dohánytermékek kiskereskedelmét, így a dohányzó fogvatartottak nem tudnának dohánytermékeket vásárolni, amely jelentős biztonsági kockázattal járna. A módosítás alapján a büntetés-végrehajtási intézetek területe is kivételt képez a törvény hatálya alól, mivel a fiatalkorúak védelmére vonatkozó értékesítési korlátozások a büntetés-végrehajtási intézetek területén történő dohányáru kiskereskedelemre irányadó speciális szabályok révén - a repülőtérihez hasonlóan - biztosíthatók.

-----STARTING---POINT---VEGE---

A 107. §-hoz

A hatálybalépés időpontját tartalmazza.

A 108. §-hoz

A sarkalatossági záradékot tartalmazza.

A 109. §-hoz

A szövegcserés módosításokat tartalmazza.

A módosítás a külföldi utazás kivételével nem a szolgálatteljesítési időn kívüli tartózkodási hely bejelentésére helyezi a hangsúlyt, hanem az elérhetőségre, tehát a hivatásos állomány tagja csupán azt köteles bejelenteni, hogy a szolgálatteljesítési időn kívül, szükség esetén hogyan érhető el, azt nem, hogy belföldön pontosan hol tartózkodik.

A törvény a szolgálati viszony létesítésénél nem 37 évben határozza meg maximumot, hanem a szolgálati viszony felső korhatárában, ezzel is segítve a fegyveres szerveknél tapasztalható munkaerőhiány pótlását. Nem indokolt az életkor alapján behatárolni a szolgálati viszony létesítését, ha a jelentkező egyébként minden feltételnek - köztük az egészségi, pszichikai, fizikai alkalmassági követelményeknek is - megfelel.

A törvény egyértelművé teszi a szabályozást a tekintetben, hogy ha a szolgálati viszony szünetelésére még a próbaidő időtartama alatt kerül sor, akkor a szünetelés időtartama a próbaidőbe nem számít bele (hiszen a próbaidő a célját nem érheti el, ha az érintett szolgálatteljesítést - a szünetelés miatt - a próbaidő tartama alatt nem is végez.)

A törvény összhangba hozza a szabálysértési eljárásról és a szabálysértési nyilvántartási rendszerről szóló 2012. évi II. törvényben rögzített szabályozással a Hszt. szabályozását, amennyiben rögzíti, hogy elzárással is büntethető szabálysértés esetén a szabálysértés fegyelmi eljárás keretében történő elbírálásának nincs helye.

A Kttv.-n belüli összhang megteremtése érdekében szükséges technikai módosításokat tartalmazza, figyelemmel arra, hogy a közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló 2012. évi V. törvény 5. § (2) bekezdése értelmében a kormánytisztviselő, kormányzati ügykezelő kormánytisztviselői jogviszonyának elnevezése kormányzati szolgálati jogviszony elnevezésre változott, valamint arra, hogy tartós külszolgálatot jellemzően kormánytisztviselők látnak el. Továbbá az Országos Közigazgatási Vizsgabizottság megszűnésével összefüggő technikai módosításokat is tartalmazza. A Kormánytisztviselői Döntőbizottsággal összefüggő jogalkalmazást segítő pontosításokat is megállapít.

A § további pontosító rendelkezéseket tartalmaz a módosítások következetes végrehajtásával, valamint többek között az Országgyűlési Őrség létrejöttével kapcsolatban.

Az Rtv.-t érintő módosítás a korábbi nyolc napról húsz napra növeli a panasz előterjesztéséhez a panaszos rendelkezésére álló időtartamot, amely határidőt változatlanul a sérelmes rendőri intézkedés, illetve a jogsérelemről történt tudomásszerzés időpontjától kell számítani.

Ezen túl a törvény módosítja az Rtv. 7. § (1) bekezdés b) pontjában szereplő védett állomány körét. A módosítás részben egyértelművé teszi, hogy a Hszt. hatálya alá tartozó hivatásos állománynak a Szervezett Bűnözés Elleni Koordinációs Központba vezényelt tagjai a védett állomány részét képezik. Ugyanakkor - tekintettel arra, hogy a Szervezett Bűnözés Elleni Koordinációs Központba a Katonai Nemzetbiztonsági Szolgálat állományából is sor kerülhet a vezénylésre - a módosítás egyúttal pontosítja is a meglévő megfogalmazást azzal, hogy a hivatásos állományból vezényeltek helyett a fegyveres szervek hivatásos állományú tagjainak szolgálati viszonyáról szóló törvény hatálya alá tartozó hivatásos állományból vezényelteket jeleníti meg, ezzel teljes mértékben kizárva annak lehetőségét, hogy a Magyar Honvédség hivatásos állományából a Központba vezényeltekre is értelmezni lehessen a rendelkezést. Másrészt a módosítás következtében ezt követően a védett állomány részét fogja képezni a Szervezett Bűnözés Elleni Koordinációs Központ kormánytisztviselői állománya is.

A 110. §-hoz

A törvény alapján hatályát veszti azon rendelkezés, hogy szükségállapot és rendkívüli állapot idején az eltérő rendelkezéseket külön jogszabályok állapítják meg. Ez a rendelkezés az Alaptörvény ismétlése, így a felesleges párhuzamosságot indokolt megszüntetni.

A törvény elhagy több olyan értelmező rendelkezést, amelyek feleslegesek, hiszen a Hszt. szerint szabályozott teljes jogintézményeket fednek le. Ilyen a felmentés, áthelyezés, berendelés, vezénylés, magasabb beosztás definiálása.

Ugyancsak hatályát veszti a vezényleti nyelvre vonatkozó rendelkezés, amely a fegyveres, rendvédelmi szerveknél már nem értelmezhető.

A vezénylés egységes, a Hszt. egymást követő rendelkezéseiben történő szabályozása érdekében szükséges az eltérő helyeken található rendelkezések hatályon kívül helyezése és ugyanazon helyen történő szabályozása.

A törvény a szolgálati viszony szünetelésének új eseteként határozza meg azt az esetkört, amikor a hivatásos állomány tagját állami vezetővé nevezik ki. Ennek megfelelően hatályát veszti a Hszt. 59. § (1) bekezdés e) pontja, miszerint a hivatásos állomány tagjának szolgálati viszonya állami vezetővé történő kinevezés, megválasztás következtében a törvény erejénél fogva megszűnik.

A családi pótlékot, gyermekgondozási segélyt, anyasági támogatást szabályozó jogszabályra utalást a törvény hatályon kívül helyezi, tekintettel arra, hogy az a civil jogszabály alapján jár.

A törvény a 37/A. § (2) bekezdésének részbeni hatályon kívül helyezésével kiküszöböl egy anomáliát. A 37/A. § (1) bekezdése ugyanis a szolgálati viszony létesítését kizáró okokat tartalmazza, vagyis azok a még szolgálati viszonyt nem létesítő - és ily módon katonának nem minősülő - személyek vonatkozásában vizsgálandó okok. A 37/A. § (2) bekezdése pedig mentességet ad ezen kizáró okok egy része alól, amennyiben katonai bűncselekmény elkövetéséről van szó, azonban - lévén, hogy az érintett még nem minősül katonának - katonai bűncselekményt korábban nem követhetett el.

A törvény a vezetői beosztásba történt kinevezés visszavonására vonatkozó rendelkezést az Általános Részben helyezi el.

A törvény egységesíti és az Általános Részben helyezi el a vezetői pótszabadságra jogosultak körét és annak mértékét.

A § további pontosító, technikai módosításokat tartalmaz.

A KIMISZ megszűnése miatt szükséges a rá vonatkozó rész hatályon kívül helyezése, továbbá a kormányzati ügykezelővel egyező módon, a közszolgálati ügykezelők esetében is alkalmazni szükséges a Kttv. pályázatra vonatkozó rendelkezését. Továbbá a pártfogó felügyelők jogállásával összefüggő részletszabályokra vonatkozó kormányrendelet kiadása nem szükséges, a felhatalmazó rendelkezés törlésre kerül, valamint az új önkormányzati törvénnyel való összhang megteremtését szolgáló módosításokat is tartalmaz a rendelkezés.

A biztosítási adóról szóló 2012. évi CII. törvény 9. § c) pontja 2013. január 1-jével hatályon kívül helyezi a tűz elleni védekezésről, a műszaki mentésről és a tűzoltóságról szóló 1996. évi XXXI. törvény 44. §-át. Ez a rendelkezés tartalmazta a biztosítók által fizetendő tűzvédelmi hozzájárulásra vonatkozó szabályokat. Tekintettel arra, hogy ez a jogintézmény megszűnik, a tárgyban végrehajtási szabályok kibocsátására sincs szükség, ezért indokolt a felhatalmazó rendelkezések korrekciója is.