2009. évi LIV. törvény indokolása

az autóbusszal végzett menetrend szerinti személyszállításról szóló 2004. évi XXXIII. törvény módosításáról

-----STARTING---POINT---ALTALANOS--- 

Jelen törvény célja az autóbusszal végzett menetrend szerinti személyszállításról szóló 2004. évi XXXIII. törvény módosítása, amelyet az alábbi szempontok indokolnak:

A vasúti és közúti személyszállítási közszolgáltatásról, valamint az 1191/69/EGK és az 1107/70/EGK tanácsi rendelet hatályon kívül helyezéséről szóló Európai Parlament és a Tanács 1370/2007/EK rendelete (a továbbiakban: Közszolgáltatási Rendelet) 2009. december 3-án lép hatályba.

A Közszolgáltatási Rendelet a hatálybalépéstől kezdődően a tagállamokban közvetlenül hatályos, ugyanakkor a tagállami jogalkotónak biztosítania kell, hogy a hatálybalépésig megszülessenek azok a nemzeti jogszabályok, amelyek a közösségi rendelet rendelkezéseinek érdemi érvényesüléséhez szükségesek, illetve amelyek a közösségi rendelet és a nemzeti jog összhangját teremtik meg. A Közszolgáltatási Rendelet érdemi alkalmazhatóságához több esetben a nemzeti jogba foglalt részletszabályokra van szükség.

Az autóbusszal végzett és a vasúti közszolgáltatás tekintetében hasonló szabályozás kialakítása a cél az alágazat-semlegesség érvényesítése érdekében.

A Közszolgáltatási Rendelet a vasúti, közúti és belvízi közlekedési közszolgáltatás fogalmában benne rejlő kötelezettségek terén a tagállamok tevékenységéről szóló 1191/69/EGK rendelet szabályozását váltja fel.

-----STARTING---POINT---RESZLETES---

Az 1. §-hoz

A módosítás rendelkezik a törvény és az 1370/2007/EK rendelet alkalmazási területéről, együttes alkalmazásának feltételeiről.

A 2. §-hoz

A törvény az 1370/2007/EK rendelet alkalmazhatóságának érdekében pontosítja a belső szolgáltató fogalmi meghatározását. Ezen túlmenően a szabályozás megvalósítja a belső szolgáltató létrehozásának szabályai és a Polgári Törvénykönyv 685/B. §-ában foglalt rendelkezések összhangját, amikor a többségi tulajdonnal rendelkező önkormányzat számára is lehetővé teszi egy gazdasági társaság belső szolgáltatóként való működtetését. Ezzel lehetővé válik a belső szolgáltató jogintézményének zavartalan használata a hazai viszonyok között.

A 3. §-hoz

A törvény rendelkezik az 1370/2007/EK rendeletben előírt éves és egyéb jelentéstételi kötelezettséget teljesítő illetékes hatóságok megnevezéséről, valamint a teljesítés módjáról.

A 4. §-hoz

A törvény rendelkezik a közszolgáltatási szerződések elnyerésére kiírásra kerülő pályázati felhívások meghirdetésének módjáról, helyéről és tartalmáról, hogy a pályázni szándékozók egyértelmű és félreérthetetlen információkkal rendelkezzenek ezekről a körülményekről. Mindez a tisztességes és átlátható pályáztatás előfeltétele.

A 1370/2007/EK rendelet előírja a közszolgáltatási szerződések megkötésére kiírt pályázat eredménye megtámadása lehetőségének biztosítását. Az itt megjelenő rendelkezés meghatározza, hogy erre a hazai jogi környezetben milyen eszköz felhasználásával kerülhet sor.

Az 5. §-hoz

A törvény pontosítja azokat a rendelkezéseket, amelyek a szolgáltatóknak az általánostól eltérő módon, közvetlen megbízással történő kiválasztásának eseteire vonatkoznak. Ennek keretében a szabályozás az 1370/2007/EK rendelet rendelkezéseinek alkalmazhatósága biztosításának megfelelően módosulnak. Ezen túlmenően rendelkezik a törvény az 1370/2007/EK rendeletben előírt jogorvoslati lehetőség gyakorlásának szabályairól.

A 6. §-hoz

A törvény a közszolgáltatási szerződések érvényességi idejére és esetleges meghosszabbításának feltételeire vonatkozó rendelkezéseket az 1370/2007/EK rendelet előírásai alkalmazása biztosításának megfelelően módosítja, valamint egyértelművé teszi, hogy a szolgáltatási koncessziónak minősülő közszolgáltatási szerződést a törvény pályázatra vonatkozó szabályai szerint kell megkötni.

A módosítás kiegészíti a törvényt az 1370/2007/EK rendeletnek a munkavállalókra, illetve azok szerződéses jogaira vonatkozó rendelkezései érvényesülését biztosító szabályokkal.

A 7. §-hoz

A törvény jelenleg hatályos rendelkezései nem felelnek meg a 1370/2007/EK rendeletben rögzített közszolgáltatási kötelezettségre vonatkozó szabályoknak, ezért a hazai rendelkezéseket olyan módon kell módosítani, hogy azok alapján a 1370/2007/EK rendelet rendelkezései alkalmazhatóak legyenek.

A törvény szabályai már figyelembe veszik a 1370/2007/EK rendelet, valamint a tárgykörben döntő jelentőségű, az Európai Közösségek Bíróságának C-280/00 számú, az Altmark Trans GmbH ügyben 2003. július 24-én hozott ítéletében (a továbbiakban ítélet) foglalt feltételeket. Ezen egymásra épülő szabályok határozzák meg, hogy a szolgáltatóknak nyújtott támogatások mely esetben nem minősülnek tiltott állami támogatásnak és hogy a támogatás folyósítása nem eredményezheti a szolgáltató túlfinanszírozását. Az 1370/2007/EK rendelet és az ítélet által alkalmazott ésszerű nyereség mértéke a hazai költségtérítési gyakorlat szerint 1-5% között alakul, a társaság gazdálkodási eredményességétől függően.  A fentiek, valamint az állami pénzek és támogatások folyósításának átláthatóságával kapcsolatos elvárások alapján és figyelembe vételével került meghatározásra a szolgáltatónak fizetendő pénzügyi ellentételezés mértéke, annak számításának szabályai és az ahhoz kapcsolódó nyilvántartási szabályok. A benchmark szolgáltatók kiválasztásához szükséges, a Gazdasági Versenyhivatal által szükségesnek ítélt monitoring rendszer kialakítása már folyamatban van.

A 8. §-hoz

A törvény rendelkezik a megfelelésre vonatkozó klauzula törvényben való elhelyezéséről.

-----STARTING---POINT---VEGE---

A 9. §-hoz

A törvény ezen túlmenően tartalmazza a hatályukat vesztő és módosító rendelkezéseket. A módosító rendelkezések hatályban tartását az e törvény és a 1370/2007/EK rendelet 2009. december 3-én bekövetkező hatályba lépéséig még megköthető közszolgáltatási szerződések és azok esetleges módosításainak a hatályos rendelkezéseknek megfelelő kezelésének biztosítása indokolja. Végül a törvény tartalmazza a jogharmonizációs záradékot is.