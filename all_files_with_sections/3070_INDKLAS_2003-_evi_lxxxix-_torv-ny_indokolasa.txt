2003. évi LXXXIX. törvény indokolása

a környezetterhelési díjról

-----STARTING---POINT---ALTALANOS--- 

A környezetvédelmi szabályozás megújításának első lépcsőjeként megalkotott, a környezet védelmének általános szabályairól szóló 1995. évi LIII. törvény (a továbbiakban: Kvt.) teremtette meg a jogszabályi alapját a környezet terheléséhez kapcsolódó díj fizetési kötelezettség bevezetésének.

A törvény célja, hogy új alapokra helyezze és rendezze, helyes irányba terelje a környezet valamennyiünk érdekét szolgáló méltányolható mértékű használatát. Mindenki, aki használja a környezetet, érdekelt abban, hogy ez a használat hosszú távú és igényeit kielégítő, teljes körű legyen. Azonban a természetes környezet biztosította lehetőségek sem végtelenek. Egyrészt az értékek pótolhatatlansága, másrészt az újratermelődésüknél fokozottabb felhasználás mindinkább természeti környezeteink fokozatos feléléséhez vezet.

A környezet túlzott terhelése, esetleges szennyezése, illetve ezeknek költségei, mérséklésének, elhárításának anyagi terhe ugyanis többnyire nem az okozónál jelentkezik, hanem az egész társadalom számára jelent terhet. A tényleges használó, környezetterhelő valójában mentesül a csökkentés költségeinek viselésétől.

Elengedhetetlen ezért egy olyan szabályozórendszer megalkotása, amely a környezet használóját teszi érdekeltté a terhelés csökkentésében.

A környezet fokozódó használatával egyre sürgetőbbé válnak a megóvást és helyreállítást szolgáló intézkedések. A megvalósítás költségeit az állam nem tudja teljes mértékben felvállalni, indokolt tehát a környezethasználók bevonása is a finanszírozásba.

Ennek alkotmányos alapja a közteherviselés kötelezettsége, amely mindenkit arra kötelez, hogy tevékenységéhez, jövedelméhez mérten járuljon hozzá a közösség érdekeit szolgáló kiadásokhoz, így a környezet megóvásának költségeihez.

A környezet védelmét szolgáló szabályozásnak sajátos kettősségre kell figyelemmel lennie. Egyfelől a környezetkárosítás következményeinek, a környezet durva terhelésének a szabályozása a jog már jól ismert eszközeivel, módszereivel (felelősség, szankció stb.) jól meghatározható és napjainkra alapvetően rendezett.

A környezethasználat másik módja, amely nem környezetkárosító célzatú, de következménye társadalmi összességében már mégiscsak közös fellépést kíván. Ez a használat tehát nem jogellenes, viszont a használattal együtt járó terhelés megszüntetése, mérséklése, ezek érdekében erőforrások koncentrálása hatékonyan csak társadalmilag megvalósítható ügy.

Ennek megfelelően a környezetterhelési díj rendszere a környezetterhelő (kibocsátó) díjfizetési kötelezettségére épül. A környezetterhelési díjak mind mértékük révén, mind a hozzájuk kapcsolódó kedvezményeknek köszönhetően, olyan gazdasági szabályozó eszközök lesznek majd, amelyek hozzájárulnak a környezeti minőség javításához.

A környezetterhelési díjak mértékét a törvény úgy állapítja meg, hogy hosszú távon meghatározhatók és kiszámíthatók legyenek, s ezáltal a díjfizetésre kötelezettek stratégiai döntéseikbe, költségkalkulációikba beépíthessék azokat.

-----STARTING---POINT---RESZLETES---

Az 1. §-hoz

A törvény célja elsődlegesen a környezetterhelő anyag-kibocsátás csökkentése, illetőleg a környezet védelmében érdekelt szereplők közötti arányos teherviselés elősegítése.

A 2-3. §-hoz

Környezetterhelési díjat összhangban a környezetvédelmi törvény meghatározásával valamely anyag vagy energia környezetbe bocsátott minden egysége után kell fizetni. A törvény e kettő közül a kibocsátott anyagokra határoz meg terhelési díjat.

A környezetterhelési díjakkal terhelt tevékenységek köre kiterjed a vizeket, a levegőt valamint a talajt terhelő kibocsátásokra.

A módosítás általános jelleggel a törvény hatálya alá tartozóként jelöl meg minden jogi személyt, természetes személyt és jogi személyiséggel nem rendelkező gazdasági társaságot - alkalmazva a környezet védelméről szóló törvény környezethasználó fogalmát - azzal, hogy az egyes környezetterhelési díjfajtákhoz kapcsolódó speciális alanyi kört, az adott díjfajtát szabályozó fejezet tartalmazza.

A 4-6. §-hoz

A törvény meghatározza, hogy ki a díjfizetésre köteles kibocsátó a levegőterhelési díj esetében. A díjfizetési kötelezettség a levegőtisztaság-védelmi jogszabályok szerint bejelentés köteles tevékenységekhez kapcsolódik és azon kibocsátókat terheli, akiknek helyhez kötött légszennyező pontforrása a külön jogszabály szerint bejelentés köteles.

A díj hatálya nem terjed ki a mozgó forrásokra és a külön jogszabályok alapján bejelentésre nem kötelezett, az 500 kW bemenő hőteljesítményt meg nem haladó tüzelőberendezésekre; valamint a bemenő hőteljesítménytől függetlenül a lakossági, illetve közintézményi hőellátást biztosító tüzelőberendezésekre. Nem terheli továbbá díjfizetési kötelezettség a távhőtermelőt és a távhőszolgáltatást végző kibocsátót azután a levegőterhelő anyag kibocsátás után, amelyet a lakosság, illetve a közintézmények részére értékesített hőenergia miatt bocsátott ki.

A földgáz felhasználási csúcsok menedzselésére a világon mindenütt alkalmazzák az ún. megszakítható fogyasztást. Ennek két formáját, a kiegyenlítő és az időszakos fogyasztást a 11/1999. (III. 19.) GM rendelet is nevesíti. Ennek az a lényege, hogy a fogyasztók egy része a földgázellátási csúcsok (nehézségek) idején folyékony tüzelőanyagok használatára tér át. A tüzeléstechnikai és más szempontból is legkényelmesebb földgáz tüzelés folyékony tüzelőanyagokkal történő helyettesítését - a kiegyenlítő és 'az időszakos fogyasztás alkalmazását - általában a tarifarendszerben érvényesülő árelőnyökkel ösztönzik. Ilyen van a hazai szabályozásban is, de kifejlett formában való alkalmazását a lakossági földgázárak terhelhetősége jelentősen korlátozza. Ezért az ellátásbiztonság fenntartása érdekében mindenképpen el kell kerülni az egyébként is a szükségesnél kisebb mértékű megszakítható fogyasztás további csökkenését, sőt minden eszközzel ösztönözni kell annak minél szélesebb körű alkalmazását. Ezt szolgálja a rendelkezés a megszakítható fogyasztói szerződéssel rendelkező kibocsátók levegőterhelési díj alóli mentesítésével. Ugyancsak mentesíteni kell az ellátási válsághelyzet miatti tüzelőanyag váltásból, vagy a villamos energia rendszer válságának megoldásához szükséges - tervezett menetrend feletti - kibocsátásból adódó többlet terhek alól a kibocsátót.

Ez nem jár sem a levegő terhelés érdemi változásával, sem a bevételek érdemi csökkenésével a következők miatt . A folyékony tüzelőanyagok kéntartalma megfelel az EU előírásainak (tüzelőolaj 0,2%, fűtőolaj max. 1%), a nagy tüzelőberendezések kibocsátási határértékei 2004 végére szintén megfelelnek az EU előírásainak. A folyékony tüzelőanyagokból származó levegőterhelés már ma sem számottevő, a további csökkentés ösztönzésének nincs jelentősége, az ebből származó bevétel összességében nem jelentős. Ugyanakkor az egyes felhasználók szintjén a költségérzékenység következtében már bármilyen mértékű többletköltség lehetősége is annak elkerülésére irányuló magatartást vált ki, így a megszakítható földgázfogyasztás további csökkenését . Ez viszont rövid távon ellátási problémákat, közép- és hosszútávon pedig teljesen felesleges gázrendszeri többletköltségeket indukál (egyébként rövid idejű problémák kezelésére), amit a fogyasztóknak kell megfizetni.

(jelentős kapacitásfelesleget kell létrehozni az év 5-10%-ában jelentkező igények kielégítése érdekében).

A törvény meghatározza, hogy mely kibocsátott anyagok után kell levegőterhelési díjat fizetni.

A törvény alapján a levegőterhelési díj mértékét a levegőterhelési díj alapja (a levegőterhelő anyag évenként kibocsátott teljes mennyiségének természetes mértékegységben (kg-ban) kifejezett tömege) és a levegőterhelő anyagok egységdíja határozza meg.

A díj részletes számításának szabályait a törvény 1. számú melléklete tartalmazza.

A 7-10. §-hoz

A törvény azt a kibocsátót kötelezi vízterhelési díj fizetésére, aki vízjogi engedélyezés alá tartozó tevékenységet végez.

A törvény meghatározza, hogy mely kibocsátott anyagok után kell vízterhelési díjat fizetni.

A vízterhelési díj mértékét a törvény szerint több tényező határozza meg, így a vízterhelési díj alapja (a vízterhelő anyag évenként kibocsátott teljes mennyiségének természetes mértékegységben (kg-ban) kifejezett tömege), az egyes vízterhelő anyagokra megállapított egységdíj, valamint a területérzékenységi, illetve az iszap-elhelyezési szorzó.

A törvény meghatározza, hogy mely esetekben nem terheli díjfizetési kötelezettség a kibocsátót, így az általa felhasznált vízben eredetileg is megtalálható vízterhelő anyagok mennyisége, az egyesített csatornarendszer esetén a záportúlfolyón bevezetésre kerülő vízterhelő anyagok, valamint a felhasznált vízmennyiségben levő vízterhelő anyagok után, továbbá a kizárólag csapadékvíz elvezetést végző kibocsátót.

Az egységdíjat a kibocsátott vízterhelő anyagok komponenseinek egységnyi mennyisége után kell megfizetni. A törvény melléklete tartalmazza komponensenként azokat az egységdíjakat, amelyeket egységnyi anyag-mennyiség kibocsátása után kell fizetni.

A díj részletes számításának szabályait a törvény 2. számú melléklete tartalmazza.

A gazdálkodó szervezetek által közcsatornán elvezetett, majd felszíni vízbe bocsátott vízterhelő anyag után fizetendő díjat a közüzemi csatorna hálózatot működtető közszolgáltató a szolgáltatás árán felül áthárítja a gazdálkodó szervezetekre.

A 11-14. §-hoz

A törvény alapján talajterhelési díj fizetési kötelezettség azt a kibocsátót terheli, aki helyi vízgazdálkodási hatósági-, illetve vízjogi engedélyezés alapján szennyvízelvezetést alkalmaz, és a műszakilag rendelkezésre álló közcsatornára nem köt rá.

A törvény a talajterhelési díj mértékét a talajterhelés díj alapja, az egységdíj, valamint a területérzékenységi és a veszélyeztetési szorzó szorzataként határozza meg.

Talajterhelési díj alapja a helyi vízgazdálkodási hatósági jogkörbe tartozó szennyvízelhelyezésnél, valamint a vízjog engedély alapján végzett tevékenységnél a szolgáltatott víz mennyisége, illetve a talajra, talajba juttatott szenny- és használt víz éves mennyisége (speciális csökkentések figyelembe vétele mellett).

Talajterhelési díj egységdíjának mértékét a törvény 120 Ft/ m3-ben határozza meg.

A díj részletes számításának szabályait a törvény 3. számú melléklete tartalmazza.

A 15. §-hoz

A törvény meghatározza, hogy a kibocsátó mely esetekben jogosult díjkedvezmény igénybevételére.

A 16-18. §-hoz

A törvény alapján a kibocsátó díjelőleget fizet a tárgyévet megelőző év tényleges kibocsátásai alapján. Amennyiben a kibocsátó folyamatosan működtet kibocsátást mérő rendszert, úgy a mérések alapján fizeti meg a díjelőleget.

A tárgyévi tényleges kibocsátás alapján számított díjat a kibocsátó a tárgyévet követő március 31-ig fizeti meg, illetve a túlfizetés összegét visszaigényli vagy beszámítja a tárgyévet követő első negyedévi díjfizetés összegébe.

A tevékenységüket megkezdő kibocsátókkal szemben a működés első évében a fenti szabályok alapján nem állapítható meg a díjfizetési kötelezettség mértéke. A törvény úgy rendelkezik, hogy ők a működés első évének tényleges eredményei alapján megállapított díjat egy összegben a következő év március 31-éig fizetik meg.

A 19. §-hoz

A helyi vízgazdálkodási hatósági jogkörbe tartozó szennyvízszikkasztáshoz kapcsolódó talajterhelési díj a települési önkormányzat - a fővárosban a kerületi önkormányzat - környezetvédelmi alapjának a bevételét képezi. A települési önkormányzat a talajterhelési díjból származó bevételt a talaj, valamint a felszín alatti víz mennyiségi, minőségi védelmére használhatja fel.

A 20-21. §-hoz

A kibocsátó díjfizetési kötelezettségéről évente a tárgyévet követő év március 31-ig tesz bevallást. Abban az esetben, ha több telephelyet működtet, akkor bevallási kötelezettségének telephelyenként tesz eleget.

Meghatározza a törvény a kibocsátó adatszolgáltatási kötelezettségét is. A települési önkormányzat hatáskörébe tartozó talajterhelési díjhoz kapcsolódó adatszolgáltatást a települési önkormányzat állapítja meg rendeletben.

A 22-23. §-hoz

A törvény alapján, amennyiben a kibocsátó a 15. §-ban meghatározott beruházást a kivitelezési engedélyben meghatározott határidőig, illetve legfeljebb a jogerős engedély kiadásától számított öt évig nem helyezi üzembe, úgy a díjkedvezményt a mindenkori jegybanki alapkamat kétszeresével növelt összegben kell visszafizetnie.

A törvény alapján a környezetvédelmi felügyelőség jogosult a kibocsátó adatait folyamatosan ellenőrizni.

A 24-25. §-hoz

A törvény alapján a levegőterhelési díjjal, a vízterhelési díjjal, a vízjogi engedély alapján végzett tevékenységéhez kapcsolódó talajterhelési díjjal kapcsolatos adóztatási feladatokat az Adó-és Pénzügyi Ellenőrzési Hivatal és szervei, a helyi vízgazdálkodási hatósági jogkörbe tartozó szennyvízszikkasztáshoz kapcsolódó talajterhelési díjjal kapcsolatos adóztatási feladatokat az önkormányzati adóhatóságok látják el.

A törvény alapján a környezetterhelési díj megfizetésére, bevallására, az ehhez kapcsolódó jogkövetkezményekre, a megállapításához és a beszedéséhez való jog elévülésére e törvényben nem szabályozott kérdésekben az adózás rendjéről szóló törvény rendelkezéseit kell alkalmazni.

-----STARTING---POINT---VEGE---

A 26-27. §-hoz

E rész rendelkezik a törvény hatálybalépéséről, a díjak fokozatos bevezetéséről, illetve a 2004. évi díjelőleg fizetés számításáról.