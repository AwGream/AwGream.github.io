1996. évi CXXVII. törvény indokolása

a nemzeti hírügynökségről

-----STARTING---POINT---ALTALANOS--- 

Az 1880-as alapítású Magyar Távirati Iroda (a továbbiakban: MTI) jelenleg központi költségvetési szervként látja el a Magyar Köztársaság nemzeti hír, fotó és cikkügynökségének feladatait. Az MTI, mint az ország egyetlen állami tulajdonban lévő közszolgálati hírügynöksége, a közszolgálati funkciót alaptevékenysége minden elemében érvényesíti. A széles körben gyűjtött és feldolgozott hírek egyfelől hozzájárulnak a magyar elektronikus és írott sajtó és a kormányzati szervek információellátásához, másrészt a külföldre irányuló tájékoztatással az iroda segíti a külpolitikai feladatok ellátását. Munkájának meghatározó vonása a politikai semlegesség, a hitelességre való törekvés.

Az Alkotmánybíróság 61/1995. (X. 6.) AB határozata megállapította, hogy a Magyar Távirati Irodáról szóló 1037/1986. (VI. 26.) MT határozatnak az MTI felügyeletéről rendelkező 5. pontja alkotmányellenes. Egyrészt tartalmilag, mivel nem tartalmaz garanciát a Kormánynak a hírszolgáltatás terén megvalósítható befolyása ellen, másrészt formailag, mert az Alkotmány előírása szerint a közszolgálati hírügynökség felügyeletét és vezetőjének kinevezését törvényben kell szabályozni. Az Alkotmánybíróság az alkotmányellenes rendelkezés megsemmisítése időpontjának meghatározása tekintetében felfüggesztette az eljárást a közszolgálati hírügynökség felügyeletéről, valamint vezetője kinevezéséről szóló törvény megalkotásáig, de legkésőbb 1996. június 30-ig. Az Alkotmánybíróság egyidejűleg rámutatott arra, hogy a sajtószabadság nem csak a szabad véleménynyilvánítás, hanem a véleményformáláshoz szükséges információszerzés jogát is magában foglalja. Az államot a sajtószabadsághoz fűződő alapjogok érvényesítésének feladatán kívül intézményvédelmi kötelezettség is terheli. Ez azt jelenti, hogy amíg az Alkotmány kifejezetten nevesíti a közszolgálati hírügynökség kategóriáját, addig alkotmányos követelménynek minősül legalább egy ilyen intézmény fenntartása. A Javaslat egyidejűleg biztosítja, hogy az Alkotmánybíróság döntésével összhangban egyetlen párt, társadalmi szervezet, az Országgyűlés vagy a Kormány sem jut meghatározó befolyáshoz az MTI tevékenysége vonatkozásában.

A szólásszabadság és a tájékozódási jog érvényesítése, valamint az ezzel összefüggő állami kötelezettségek teljesítése az Alkotmány vonatkozó rendelkezésének és az Alkotmánybíróság döntésének megfelelően szükségessé teszi a nemzeti hírügynökségről szóló törvény megalkotását.

A Javaslat az MTI-t nemzeti hírügynökségként definiálja, amely törvényben előírt közszolgálati feladatokat lát el.

A Javaslat szerint az MTI részvénytársasági formában működne. Ez egyszerűvé, átláthatóvá teszi a hírügynökség tevékenységét. A részvénytársaság egyszemélyes, állami tulajdonú részvénytársaságként folytatná tevékenységét. Ez a megoldás a közalapítványi konstrukcióban működő közmédiákhoz képest egyszerűbb rendszer kiépítését teszi lehetővé. Az MTI, amely kép- és híranyagok szolgáltatásával foglalkozik, valójában inkább vállalkozási típusú szervezet, s ennek a társasági forma felel meg. Ugyanakkor a Javaslat szerinti konstrukcióban az Alkotmány 61. §-ában foglaltak, valamint az ahhoz kapcsolódó garanciális szabályok a részvénytársasági forma mellett is biztosíthatók.

-----STARTING---POINT---RESZLETES---

Az 1-2. §-hoz

A Javaslat értelmében a nemzeti hírügynökség e törvény keretei között önállóan határozza meg a hírügynökségi tevékenység tartalmát és ezért felelősséggel tartozik. A közérdeklődésre számot tartó hazai és külföldi eseményekről, vitatott kérdésekről a tájékoztatásnak sokoldalúnak, tényszerűnek, gyorsnak, hitelesnek, tárgyilagosnak és kiegyensúlyozottnak kell lennie. Közszolgálati intézményként az MTI csak olyan anyagokat bocsát ki, amelyeket bármilyen jellegű és irányzatú tömegtájékoztatási eszköz, változtatás nélkül, közreadhat. Ugyanakkor a Javaslat általános követelményként fogalmazza meg, hogy a nemzeti hírügynökség köteles tiszteletben tartani a Magyar Köztársaság alkotmányos rendjét, tevékenysége pedig nem sértheti az emberi jogokat. Ezen gondolatok rögzítése egyértelművé teszi azokat a kereteket, amelyek között a MTI közszolgálati feladatait elláthatja.

A Javaslat meghatározza a nemzeti hírügynökség közszolgálati feladatait. Ezáltal megteremti annak jogi feltételeit, hogy a hírügynökség szolgáltassa mindazokat a híreket és tudósításokat, illetve információkat, amelyek ismerete nélkülözhetetlen a nyilvánosság számára. A hírügynökség nem csak a tömegtájékoztatási eszközökkel van kapcsolatban, hanem közreműködik az állami szervek, más szervezetek és személyek közérdekű közleményeinek a nyomtatott és az elektronikus sajtóhoz történő továbbításában. A véleményformáláshoz szükséges információszerzés további biztosítékaként szolgál, hogy az MTI a tevékenysége során birtokába került kulturális értékek és történelmi jelentőségű eredeti dokumentumok tartós megőrzéséről és védelméről archívumában köteles gondoskodni, azokat szakszerűen összegyűjti, tárolja, gondozza, és az azokhoz való hozzáférést biztosítja.

A művelődési és közoktatási miniszter 1993. május 24-i határozatával védett muzeális gyűjteménnyé nyilvánította a Magyar Távirati Iroda Fotóarchívumának mintegy 10 millió db-os fotóanyagát, amelyre a muzeális emlékek védelméről szóló 1963. évi 9. törvényerejű rendeletben foglaltak az irányadóak. Erre figyelemmel a Javaslat 11. §-a rögzíti, hogy az archiválás szabályait és feltételeit, a hasznosítás módját az egyéb, közgyűjteménynek nem minősülő dokumentumok vonatkozásában kell az elnöknek a Rádió- és Televízió Testülettel egyetértésben külön szabályzatban megállapítania.

A Javaslat a rádiózásról és televíziózásról szóló 1996. évi I. törvénnyel (a továbbiakban: médiatörvény) összhangban rendelkezik az MTI feladatairól rendkívüli állapot, szükségállapot, veszélyhelyzet, külső fegyveres csoportoknak Magyarország területére történő váratlan betörése, továbbá az ország területének a Magyar Honvédség légvédelmi és repülő erőivel való oltalmazása esetére is.

A részvénytársaság tevékenységét a részvénytársaság Tulajdonosi Tanácsadó Testülete (a továbbiakban: TTT) által jóváhagyott, külön díjszabás szerint megállapított díjazás vagy költségtérítés ellenében végzi. A díjat a lehetőségekhez mérten úgy indokolt megállapítani, hogy az a hírügynökség működésének feltételeit biztosítsa. A Javaslat alapján a részvénytársaság - fő szabályként - ingyenes szolgáltatásra nem kötelezhető.

A 3-4. §-hoz

Az MTI tevékenységét részvénytársasági formában látja el. A részvénytársaságra a Javaslatban foglalt eltérésekkel a gazdasági társaságokról szóló törvény szabályait kell alkalmazni. Garanciális szabályként fogalmazza meg a Javaslat, hogy a részvénytársaságnak egy forgalomképtelen részvénye van.

Az alapító okiratot az Országgyűlés, mint alapító, a jelenlévő képviselők 2/3-os szavazatával fogadja el. A részvénytársaság vonatkozásában a Javaslat eltérő rendelkezése hiányában az Országgyűlés gyakorolja az alapítói, illetve részvényesi jogokat. Az Országgyűlés, mint a tulajdonosi jogok gyakorlója csak a törvényben meghatározott, a részvénytársaság státusával összefüggő tulajdonosi jogokat (létesítés, alapító okirat módosítása, a részvénytársaság által kötelezően ellátandó feladatok meghatározása, döntés a részvénytársaságban történt tulajdonszerzés megengedéséről, a részvénytársaság átalakításáról - ideértve az egyesülést és a szétválást is -, valamint a részvénytársaság megszüntetéséről) gyakorolja. A felsorolt jogosítványok gyakorlása egyes esetekben értelemszerűen törvénymódosítást igényel (pl. tulajdonszerzés megengedése).

Az 5-11. §-hoz

A részvénytársaság ügyvezetését az elnök látja el. A részvénytársaságnál a - Magyar Rádió, a Magyar Televízió és a Duna Televízió részvénytársaságokhoz hasonlóan - igazgatóság nem működik, az elnök gyakorolja mindazon hatásköröket, amelyeket a gazdasági társaságokról szóló törvény az igazgatóság hatáskörébe utal. Az elnök a részvénytársaság operatív, ügykezelő feladatokat ellátó vezetője. Kifelé bíróságok, más hatóságok előtt, harmadik személyekkel szemben képviseli a részvénytársaságot. Befelé a részvénytársaság irányában a társaság folyamatos működését biztosítja. Az elnök feladata egyidejűleg a részvénytársaság munkaszervezetének a kialakítása is.

A részvénytársaság elnökét a köztársasági elnök nevezi ki a miniszterelnök javaslatára. Megbízatása öt évre szól, de egy ízben ismételten pályázatot nyújthat be. A Javaslat szigorú összeférhetetlenségi szabályokat állapít meg, ugyanakkor tételesen rögzíti a szakmai alkalmasság alapvető kritériumait is.

Az elnöki tisztséget pályázat útján kell betölteni, amelyet a TTT ír ki és értékel. A pályázatok elbírálását követően az elnöki tisztségre javasolt személy (személyek) pályázatát előterjeszti a miniszterelnökhöz. Ezáltal biztosított, hogy a megbízatást csak megfelelő szakmai felkészültségű személy tölthesse be a köztársasági elnök kinevezése alapján.

A Javaslat tételesen felsorolja az elnök megbízatása megszűnésének jogcímeit. Ezek: a megbízatási időtartam letelte, a lemondás, a felmentés, az összeférhetetlenség kimondása és az elnök halála. Az elnök szakmai önállósága szempontjából alapvető jelentőségű, hogy a Javaslat meghatározza azokat az okokat, amelyek alapján az elnök felmentésére sor kerülhet.

A parlamenti kontroll biztosítása érdekében az elnök évente írásban beszámol az Országgyűlésnek a részvénytársaság tevékenységéről. Ennek keretében kerül sor az eredmény és mérlegkimutatás jóváhagyására is. A részvénytársaság alelnökei feletti munkáltatói jogokat is kinevezőjük, az elnök gyakorolja.

A 12-16. §-hoz

A részvénytársaság gazdasági ellenőrzését a öttagú felügyelő bizottság látja el. E feladat részeként jogában áll az elnöktől, a részvénytársaság dolgozóitól jelentést vagy felvilágosítást kérni, a részvénytársaság könyveit, bankszámláját, iratait és pénztárát megvizsgálni, illetőleg szakértővel a társaság költségére megvizsgáltatni.

A felügyelő bizottság előzetes jóváhagyására van szükség meghatározott értékhatárok feletti szerződések megkötéséhez. A gazdasági társaságokra irányadó általános szabályok szerint ezen hatáskörök nem a felügyelő bizottság hatáskörébe tartoznak, hanem a közgyűlés látja el azokat. Tekintve, hogy a részvénytársaság esetében közgyűlés nem működik és a gazdasági társaságokról szóló törvény lehetővé teszi az általános szabályoktól való eltérést az operatív irányítást végző elnök ellensúlyát képező felügyelő bizottsághoz indokolt telepíteni e hatásköröket. Ezáltal is biztosítható, hogy ne jöhessen létre elnöki túlhatalom. A megoldás egyébként összhangban van az Európai Uniós tagállamok részvénytársaságokra vonatkozó szabályaival is.

A felügyelő bizottság elnökét az ellenzéki képviselőcsoportok javaslatára az Országgyűlés választja, egy-egy tagját a kormánypárti képviselőcsoportok jelölése alapján az Országgyűlés, valamint a TTT két tagját pedig a munkavállalók választják meg. A felügyelő bizottsági tagokra a részvénytársaság elnökére irányadó összeférhetetlenségi szabályok vonatkoznak.

A tagok megbízatása négy évre szól, őket a választásra jogosult hívhatja vissza. A felügyelő bizottság tagja a működésével kapcsolatban tájékoztatási kötelezettséggel tartozik az őt megválasztónak, a felügyelő bizottság pedig az Országgyűlésnek.

A 17-23. §-hoz

A Javaslat szerint a TTT javaslattevő, véleményező, tanácsadó, és a Javaslatban meghatározott esetben döntéshozó szervként működik. Tagjainak felét a kormánypárti, másik felét az ellenzéki képviselő csoportok jelölik úgy, hogy minden képviselőcsoport legalább egy jelöltjét az Országgyűlésnek meg kell választani. A jelöltállításra vonatkozó szabályok a médiatörvény szerint létrehozott Magyar Rádió, Magyar Televízió és Duna Televízió közalapítványok kuratóriumai elnökségének megválasztására irányadó rendelkezések szerint fogalmazódnak meg.

A TTT tagjára a részvénytársaság elnökére irányadó összeférhetetlenségi szabályok vonatkoznak.

A TTT a feladatok ellátásához szükséges rendszerességgel, de legalább negyedévente ülésezik. Ügyrendjét maga állapítja meg.

A TTT feladat- és hatáskörébe tartozik többek között a részvénytársaság elnöki tisztségére vonatkozó pályázati szempontok meghatározása, a pályázat elbírálása, valamint javaslat a miniszterelnök részére az elnök kinevezésére és felmentésére. Ugyancsak a TTT hatáskörébe tartozik egy felügyelő bizottsági tag megválasztása, és a könyvvizsgáló megbízása is. További feladata a TTT-nek a részvénytársaság tisztségviselői díjazásának megállapítása és az elnök pályázatában foglalt célkitűzések megvalósításának folyamatos ellenőrzése és évenkénti értékelése. A minél szélesebb alapú konszenzus megteremtése érdekében a Javaslat szerint a legfontosabb döntések meghozatalához a jelenlévő tagok 2/3-ának szavazata szükséges. A Javaslat garanciális szabályként fogalmazza meg, hogy a TTT nem jogosult a hírügynökségi tevékenység tartalmát meghatározni, és a részvénytársaság elnökének a munkáltatói jogkörökre nézve utasítást adni.

A 24-26. §-hoz

A Javaslat megfogalmazza azokat a legszükségesebb technikai-műszaki feltételeket, amelyek elengedhetetlenül szükségesek ahhoz, hogy a részvénytársaság közszolgálati feladatait el tudja látni.

A Javaslat a kiegyensúlyozott tájékoztatás követelményeinek megsértése miatti panaszok elbírálására nem hoz létre külön testületet, hanem ezt a feladatot az Országos Rádió- és Televízió Testület Panaszbizottságához telepíti. Ennek indoka, hogy a kiegyensúlyozott tájékoztatás követelményei egyaránt vonatkoznak valamennyi közszolgálati tájékoztatási eszközre és ennek folytán az MTI-re vonatkozó ügyek szakmai elbírálása a Panaszbizottság általi eljárás keretében egyértelműen biztosított. A nemzeti hírügynökséggel szemben emelt kifogás elbírálására a médiatörvényben foglalt rendelkezéseket kell alkalmazni. Ugyancsak a Testület feladatkörébe tartozik, hogy médiatörvényben meghatározottak szerint műsorfigyelő és - elemző szolgálatot működtessen a részvénytársaság tevékenységével összefüggésben. A kiegyensúlyozott tájékoztatás követelményeinek megsértése miatti panaszok elbírálására vonatkozó szabályok - a médiatörvénnyel összhangban - nem érintik a sajtóhelyreigazítás, a személyiségi jogok megsértése, a becsületsértés és rágalmazás miatt induló eljárások szabályait.

A 27-30. §-hoz

A részvénytársaság közszolgálati feladatain túl, annak elősegítésére vállalkozhat, a törvény azonban bizonyos korlátozásokat is megfogalmaz annak érdekében, hogy a vállalkozási tevékenység ne veszélyeztesse a közszolgálati feladatok ellátását. Ennek megfelelően pl. garanciális szabályként fogalmazza meg a Javaslat, hogy a részvénytársaság olyan vállalkozásban nem vehet részt, amelyben felelőssége meghaladja vagyoni hozzájárulásának mértékét.

A társasági forma mellett a törvény garantálja továbbá, hogy az állam, amennyiben ez a közszolgálati feladatok ellátásához szükséges, a központi költségvetés "Országgyűlés fejezetében" a részvénytársaságot céltámogatásban részesíti, kizárva ezzel, hogy az MTI tevékenysége ellehetetlenüljön.

A részvénytársaság gazdasági ellenőrzését az általános szabályok szerint az Állami Számvevőszék látja el.

-----STARTING---POINT---VEGE---

A 31-36. §-hoz

Az átmeneti és záró rendelkezések a szervezeti átalakítással kapcsolatos szabályokat, valamint a törvény hatályba lépésével egyidejűleg megalkotandó szükséges jogszabálymódosításokat tartalmazzák.

A Javaslat előírja, hogy a Kormány a törvény hatályba lépésétől számított három hónapon belül leltár alapján vagyonértékelést készít az MTI vagyonáról, és az Országgyűlés ezt követő egy hónapon belül megalapítja a részvénytársaságot. A részvénytársaság alapító okiratát a Kormány előterjesztésére az Országgyűlés határozattal fogadja el.

A Magyar Távirati Iroda Részvénytársaság a Magyar Távirati Iroda költségvetési szerv általános jogutóda.

A Javaslat szól az MTI hivatalban lévő vezetőinek megbízatásáról is. A törvény kihirdetését követően a hivatalban lévő vezérigazgató a működőképesség fenntartásához szükséges intézkedések megtételére jogosult.

Az MTI alkalmazottainak jogviszonya a részvénytársaság megalakulásával egyidejűleg munkaviszonnyá alakul át. Az alkalmazottaknak az MTI-nél közalkalmazotti jogviszonyban töltött idejét úgy kell tekinteni, mintha azt a részvénytársaságnál töltötték volna el.

A médiatörvényhez hasonlóan a Javaslat kimondja, hogy az MTI közalkalmazotti tanácsa a részvénytársasággá való átalakulás után üzemi tanácsként működik tovább.

A Javaslat alapján az MTI teljes személyes illetékmentességet, valamint adómentességet élvez, és mentesül a helyi adók megfizetése alól is.