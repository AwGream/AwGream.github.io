2000. évi CXXVI. törvény indokolása

a Szervezett Bűnözés Elleni Koordinációs Központról

-----STARTING---POINT---ALTALANOS--- 

A társadalom, az állam polgárainak biztonságérzetét, élet- és vagyonbiztonságát, hazánk nemzetközi megítélését döntő módon befolyásolja a szervezett bűnözés megjelenése, térhódítása, egyre komplexebb válása. Ezen negatív tendenciák felerősödése a bűnüldözésben feladatot ellátó állami szervek részéről egyre hatékonyabb, a korábbiaknál összehangoltabb, koncentráltabb fellépést igényel. Napjainkban az egységes bűnmegelőzés és felderítés hatékonyságának meghatározó tényezője a gyors és célirányos információcsere, a reagáló képesség fokozása, az indokolatlan párhuzamok és átfedések megszüntetése. Előző felismerésből kiindulva szükségessé vált a bűnüldözésben feladatot ellátó szervek összehangolt tevékenységét segítő, funkciója szerint információt fogadó, rendszerező, elemző és célbajuttató szervezet létrehozása Szervezett Bűnözés Elleni Koordinációs Központ (a továbbiakban: Központ) néven.

A Központ rendeltetését tekintve a bűnüldözésben feladatot ellátó, nyomozóhatósági, vagy egyes bűncselekmények tekintetében felderítési jogkörrel rendelkező, állami szerveket támogató koordinatív szervezet. A Központ létrehozásának, egyben működésének célja a közrendet, közbiztonságot, vagyonbiztonságot, egyéb kiemelten védett jogi tárgyakat súlyosan sértő, veszélyeztető, szervezetten elkövetett bűncselekmények felderítésének, megszakításának, megelőzésének elősegítése, az ezek ellen folytatott harc hatékonyságának jelentős növelése. A bűnüldözésben feladatot ellátó szervezetek viszonylag nagy számából, széttagoltságából eredő párhuzamos felderítések figyelemmel kísérésével elősegíti a bűnözés ellen bevethető humán és anyagi erőforrások hatékony felhasználását, koncentrálását. A Központ a bűnöző csoportok feltérképezésével, egymáshoz való viszonyuk elemzésével, azok jogellenesen megszerzett javainak legalizálását szolgáló gazdálkodó szervezetek, vállalkozások működésének felmérésével, értékelésével az ilyen szervezetek struktúrájának szétzilálását, bomlasztását is elősegítik.

A Központ bűnüldözésben játszott szerepét a bűnüldözési információk - a bűnügyi és egyéb kapcsolódó tudományok eredményeinek felhasználásával kialakított - elemzésével, értékelésével látja el, hatósági, közhatalmi jogosítványokat nem gyakorol, önálló nemzetközi kapcsolattartást, információcserét nem folytat.

-----STARTING---POINT---RESZLETES---

Az 1. §-hoz

A Központ a Kormány irányítása alatt álló, négy tárca felelősségi körét érintő, tíz szervezet törvényben foglalt tevékenységéhez kapcsolódó, de azoktól szervezetileg elkülönülő, önálló központi hivatalként látja el feladatait.

Feladatok

A 2. §-hoz

Az általános indokolásban kifejtettek szerint, valamint a törvényi szabályozás alapján is jól nyomon követhető, hogy a Központ alapvetően információt fogadó, értékelő, elemző és célbajuttató szervezet, mely tevékenységét két alapvető cél érdekében fejti ki. Ezek a - Központ törvényes adatkezelését is megalapozó - célok a bűncselekmények felderítésének, megszakításának, megelőzésének elősegítése, valamint a szervezett bűnözés struktúrájának figyelemmel kísérése, ennek eredményeként a szervezett bűnözés elleni kormányzati, stratégiai döntések előkészítse, segítése. A Központ feladatainak teljesítése során az adatszolgáltatási kötelezettség alá eső adatokat folyamatosan és rendszeresen gyűjti, biztosítja azok széleskörű visszakereshetőségét, azokat többsíkúan értékeli, elemzi, egymással ütközteti. Elemző munkájának eredményeként kiszűri és jelzi a párhuzamos felderítéseket, javaslatokat dolgoz ki a felderítő szervek részére, kérésre elemzett adatokat szolgáltat, információs csomagokat állít össze, amelyeket a hatáskörrel, illetékességgel rendelkező felderítő szerveknek küld meg.

Adatkezelés

A 3-4. §-hoz

A törvény adatkezelési szabályainak rendelkezéseiben megjelennek, illetve nyomon követhetőek az adatvédelemmel kapcsolatos törvényességi garanciák, így elsősorban a célhozkötöttség, valamint a kezelt adatok körének pontos meghatározása. A Központ kizárólag az együttműködő szervektől érkezett adatokat kezelheti. Tevékenysége során folyamatosan figyelemmel kíséri, hogy a beérkezett adat megfelel-e a törvényben meghatározott és körülírt adat kategóriáknak, ha nem azt a küldő szerveknek visszaküldi. A törvény - a működési célnak megfelelően - nem általában a bűncselekményekre vonatkozó adatok kezelését rendeli, hanem azon kiemelt súlyú bűncselekményekre vonatkozó információkét, amelyeket a bűnszervezet tagjaként történt elkövetésük miatt az állampolgárok, jogi személyek, egyéb szervezetek vagonbiztonságát, a Magyar Köztársaság gazdasági, pénzügyi biztonságát, vagy más kiemelten védett jogtárgyat súlyosan sértenek vagy veszélyeztetnek. Ugyancsak szerepeltetésre kerültek azon bűncselekmények is, amelyek elkövetésével a szervezett bűnözői csoportok anyagi háttérbázisukat biztosítják, teremtik meg. A törvényi szabályozás arra törekszik, hogy a Központ adatbázisába minden, releváns adat rendelkezésre álljon, de csak és kizárólag azok az adatok, amelyek súlyuknál, jellegüknél fogva alkalmasak a szervezett bűnözés elleni fellépésre.

Az 5-6. §-hoz

Az eredményes működés előfeltétele, hogy a Központban minden, annak tevékenységével összefüggő releváns adat rendelkezésre álljon, ezért a törvény az együttműködő szervek részére meghatározott körben, módon és időben adatszolgáltatási kötelezettséget ír elő.

A központ által kezelt adatok szempontjából indokolt, hogy a bűntetőeljárás során bekövetkező olyan változásokról, amelyek az adatkezelést érintik (az eljárás alapjául szolgáló cselekmény minősítésének változása, illetve a büntetőeljárás megszüntetése), a Központ tájékoztatást kapjon. Ez a tájékoztatási kötelezettség a büntetőeljárás bírói szakaszára is kiterjed.

Egyedi esetben, az adatszolgáltató életének, testi épségének közvetlen veszélyeztetettsége esetén a kötelező adatszolgáltatás alól az érintett irányadó, vagy felügyelő miniszter felmentést adhat.

Az adatszolgáltatási kötelezettség alól nem mentesít, azonban az adatokkal való rendelkezést korlátozza, ha az együttműködő szervek valós és kiemelt súlyú nemzetbiztonsági vagy bűnüldözési érdekre tekintettel a Központ adatkezelését korlátozzák, vagy előzetes hozzájárulásukhoz kötik. Ilyen kiemelt súlyú érdek lehet a forrás - biztonsági helyzetéből eredő - fokozott védelme, akció, intézkedés előkészítése stb. A korlátozó intézkedést, illetve annak indokát a Központtal írásban közölni kell.

A 7-9. §-hoz

A törvény meghatározza, hogy az együttműködő szervek milyen előfeltételek mellett igényelhetnek adatokat a Központtól. A rendelkezések egyértelművé teszik, hogy a Központ nem egyszerű adatbázis, ahol bárki bármikor egyszerű priorálást végezhet. Minden esetben vizsgálni kell, hogy az igénylő saját törvényi adatkezelési szabályai alapján jogosult-e az adat kezelésére, illetve azt, hogy milyen célból kívánja az adatot felhasználni. A Központ szolgáltató jellegére utal, hogy kérésre a kért adatot meghatározott szempontok szerint elemzi, értékeli.

A törvény rendelkezik a törvényes adatkezelésért való felelősségről, az adatkezelés megszüntetésének eseteiről, valamint az érintett adatmegismerése korlátozásának feltételéről.

Szervezet

A 10. §-hoz

Az új típusú hatékony együttműködés előfeltétele, hogy a szervezett bűnözésre vonatkozó összes információ rendelkezésre álljon. Ennek elérése csak úgy valósulhat meg, hogy nem csak a nyomozó hatóságok, hanem minden olyan szervezet részt vesz az együttműködésben, amely a törvényben foglalt feladatai ellátása, speciális eszközrendszerének működtetése során a szervezett bűnözéssel kapcsolatos releváns információk birtokába juthat. A polgári és katonai nemzetbiztonsági szolgálatok feladat és hatáskörét szabályozó 1995. évi CXXV. törvény 4. § c), e) pontja, 5. § k) pontja, a 6. § d)-e) pontja, a 7. § d)-f) pontja, a 9. § d) pontja szerinti feladatkörök egyértelműen kapcsolódnak a szervezett bűnözéshez, így a nemzetbiztonsági szolgálatoknak, mint együttműködő szerveknek részvétele indokolt.

A 11. §-hoz

Az együttműködő szervek bűnüldözésben játszott szerepét, hatáskörét tekintve megállapítható, hogy abban döntő szerep a belügyminiszter irányítása alatt álló szervezeteknek, elsősorban az általános nyomozóhatósági jogkört gyakorló rendőrségnek jut, ezért indokolt, hogy a kormány irányítási jogosultságait a bűnüldözés terén „szakminiszternek” tekinthető belügyminiszter, mint kijelölt irányító miniszter gyakorolja.

Az együttműködő szervezetek viszonylag nagy száma, elkülönült szervezetrendszerükből, eltérő feladataikból fakadó speciális érdekeiknek megjelenítése, a szervezett bűnözésben bekövetkezett változásokra, új tendenciákra való gyors és hatékony reagálás céljából indokolt az irányító miniszter munkáját segítő bizottság létrehozása. A Bizottság irányítási jogosultságokat nem gyakorol, döntően tanácsadó és javaslattevő szervezet.

A 12. §-hoz

A Központ vezetője a főigazgató, akit az együttműködésben érintett tárcák vezetőinek javaslatára a miniszterelnök nevez ki és ment fel. A Központ politikai függetlenségének, befolyásolás-mentességének garanciája a parlamenti választási ciklusoktól, így egy-egy kormányzati intervallumtól eltérő kinevezési időszak. A vezetői beosztás betölthetőségének időbeli korlátja - öt, illetve tíz év - a vezető szervezett bűnözői csoportok részéről történő támadhatóságának, befolyásolhatóságának kiküszöbölését szolgálja. A főigazgatót általános hatáskörrel az irányító miniszter által kinevezett főigazgatói helyettes helyettesíti.

A 13. §-hoz

A Központ személyi állománya a küldő - együttműködő - szervek személyi állománykategóriáihoz igazodva a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (Hszt.) hatálya alá tartozó hivatásos, illetve a köztisztviselők jogállásáról szóló 1992. évi XX. törvény (Ktv.) hatálya alá tartozó köztisztviselőkből áll. A hivatásos állományú munkatársak a Hszt. 43. §-a szerint - beleegyezésükkel - határozatlan időre kerülnek vezénylésre a Központ állományába, ezzel egyidőben a küldő szervnél rendelkezési állományba helyezésükről gondoskodnak.

Irányítás és vezetés

A 14-15. §-hoz

A Központ kormányzati irányítását a Kormány az erre kijelölt minisztere útján gyakorolja. A miniszter irányítási jogköre átfogja a költségvetési irányítási, és az országos hatáskörű szervekkel kapcsolatos irányítási jogosultságokat, illetve azok egy részét. Az irányító miniszter általános jellegű irányítási jogkörének korlátját jelenti, hogy a miniszter a Központ tevékenységével kapcsolatban utasítást nem adhat, csak a törvény keretei között határozhat meg feladatot számára, illetve a munkáltatói jogköröket csak a kinevezés és felmentés kivételével gyakorolhatja a főigazgató felett. Figyelemmel arra a speciális helyzetre, hogy az irányító miniszter négy miniszter felelősségi körébe tartozó tíz szervezet együttműködését koordináló szervet irányít, szükséges a törvényben rögzíteni, hogy az irányító miniszter az együttműködő szervek hatáskörét nem vonhatja el, utasítást nem adhat, feladatot nem határozhat meg. A miniszter irányítási jogosultságainak gyakorlása során ugyancsak nem korlátozhatja a főigazgató 8. §-ban foglalt vezetési jogosítványait.

A Központ főigazgató a miniszter irányítása mellett önálló felelősséggel vezeti a Központot. Felelősségi köre magában foglalja az eredményes szakmai működés, a törvényesség, az adatvédelem, a költségvetési gazdálkodás tárgykörét.

A Bizottság

A 16. §-hoz

A Bizottság tanácsadó, javaslattevő szerv, azonban a törvény érdekérvényesítő funkcióval is felruházza a testületet. A Központ funkcionális tevékenységéhez kapcsolódó javaslatait a Bizottság minősített többségi szavazással hozza meg, biztosítva ezzel a szakmailag alapozott döntések, javaslatok meghozatalát. Az együttműködő szervek érdekeinek megjelenítését egyrészt a szavazási eljárás, másrészt az biztosítja, hogy az elnök - irányító miniszter - döntésének kialakítása során minden esetben köteles érdemben értékelni a kisebbségi véleményt is. A legfőbb ügyész képviselőjének a Bizottság munkájában történő részvétele a Központ működésének egyik törvényességi garanciális eleme.

Értelmező rendelkezések

A 17. §-hoz

A jogalkalmazás során esetleg bekövetkező bizonytalanságok elkerülése végett a törvény két kifejezés definícióját határozza meg.

Módosuló rendelkezések

A 18-19. §-hoz

Annak érdekében, hogy az együttműködő szervek hivatásos állományú munkatársai Központba történő vezénylésének jogszabályi háttere megteremthető legyen a Hszt. vezénylésre vonatkozó szabályainak módosítása szükséges. A Központba érkezett információk felhasználása eredményeként keletkezett új adatok megfelelő védelméről is gondoskodni kell.

Felhatalmazó rendelkezés

A 20. §-hoz

A kormány felhatalmazást kap, hogy a Központra vonatkozó részletszabályokat rendeletben állapítsa meg.

-----STARTING---POINT---VEGE---

Hatálybalépés

A 21 §-hoz

A törvény 2001. január 1-jén lép hatályba.