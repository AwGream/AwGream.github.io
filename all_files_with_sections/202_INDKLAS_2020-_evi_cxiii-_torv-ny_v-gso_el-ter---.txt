2020. évi CXIII. törvény végső előterjesztői indokolása

egyes energetikai tárgyú törvények módosításáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontjában foglaltak alapján a Magyar Közlöny mellékleteként megjelenő Indokolások Tárában közzétételre kerül.

A jelen törvény szerinti módosításokkal egyrészről végrehajtásra kerül a harmadik energiacsomagra vonatkozó, C-771/18. sz. Bizottság kontra Magyarország ügyben hozott bírósági ítélet, és ezáltal a hazai szabályozás teljes összhangba kerül a harmadik energiacsomag szerinti uniós előírásokkal.

A módosítások biztosítják az érintett engedélyesek részére a rendszerhasználati (és kapcsolódó egyéb) díjak mértékére vonatkozó jogorvoslati jogot. A jogszabály-módosítások a villamos energiáról szóló 2007. évi LXXXVI. törvény (a továbbiakban: Vet.), a földgázellátásról szóló 2008. évi XL. törvény (a továbbiakban: Get.), valamint a Magyar Energetikai és Közmű-szabályozási Hivatalról szóló 2013. évi XXII. törvény (a továbbiakban: Statútum törvény) rendelkezéseit érintik.

A módosítások másrészről biztosítják a közigazgatási bürokráciacsökkentéssel összefüggő törvénymódosításokról szóló 2015. évi CLXXXVI. törvénnyel megszüntetett előmunkálati jog jogintézményének Vet.-be történő visszaillesztését a közcélú villamos energia hálózathoz történő csatlakozások gyorsítása érdekében.

-----STARTING---POINT---RESZLETES---

Az 1-2. §-hoz

Az előmunkálati jog jogintézményének Vet.-be történő visszaillesztése. A módosítások meghatározzák az előmunkálati joggal kapcsolatos alapvető rendelkezéseket.

A 3-9. §-hoz

Annak érdekében, hogy az érintett engedélyesek részére a villamos energia rendszerhasználati (és kapcsolódó egyéb) díjak mértékére vonatkozó jogorvoslati jog biztosításra kerülhessen, szükséges a rendszerhasználati (és kapcsolódó egyéb) díjak megállapításával kapcsolatos hatályos árszabályozási rendszerre vonatkozó szabályozás törvény szerinti módosítása. A szabályozás árszabályozási szempontból biztosítja azt, hogy az engedélyesek számára elfogadható fedezet álljon rendelkezésre a beruházások tekintetében rendszerhasználati díj-bevételi oldalról. A módosítások nyomán a Magyar Energetikai és Közmű-szabályozási Hivatal (a továbbiakban: MEKH) által jelenleg rendeleti úton meghatározott rendszerhasználati (és kapcsolódó egyéb) díjak mértékei MEKH elnöki határozatban kerülnek megállapításra. A módosítások kitérnek a MEKH hatósági eljárási határidejére, valamint a rendszerhasználati (és kapcsolódó egyéb) díjak mértékét megállapító MEKH határozatok bírósági felülvizsgálatával kapcsolatos speciális rendelkezésekre is (így többek között az érintettek körének meghatározására, halasztó hatály kérdésére).

A 10. §-hoz

A villamos energia rendszerhasználati (és kapcsolódó egyéb) díjak megállapításával összefüggő módosításokkal kapcsolatos átmeneti rendelkezések.

A 11-12. §-hoz

Az 1-8. §-okkal összefüggésben pontosító, szövegcserés módosító rendelkezések és hatályon kívül helyező rendelkezések.

A 13-19. §-hoz

Annak érdekében, hogy az érintett engedélyesek részére a földgáz rendszerhasználati (és kapcsolódó egyéb) díjak mértékére vonatkozó jogorvoslati jog biztosításra kerülhessen, szükséges a rendszerhasználati (és kapcsolódó egyéb) díjak megállapításával kapcsolatos hatályos árszabályozási rendszerre vonatkozó szabályozás törvény szerinti módosítása. A módosítások nyomán a MEKH által jelenleg rendeleti úton meghatározott rendszerhasználati (és kapcsolódó egyéb) díjmértékek MEKH elnöki határozatban kerülnek megállapításra. A módosítások kitérnek ezzel összefüggésben a MEKH hatósági eljárási határidejére, valamint a rendszerhasználati (és kapcsolódó egyéb) díjak mértékét megállapító MEKH határozatok bírósági felülvizsgálatával kapcsolatos speciális rendelkezésekre is (így többek között az érintettek körének meghatározására, halasztó hatály kérdésére).

A 20. §-hoz

A földgáz rendszerhasználati (és kapcsolódó egyéb) díjak megállapításával összefüggő módosításokkal kapcsolatos átmeneti rendelkezések.

A 21-23. §-hoz

A 11-17. §-okkal összefüggésben pontosító, szövegcserés módosító rendelkezések és hatályon kívül helyező rendelkezések.

A 24-25. §-hoz

A törvény a Statútum törvénynek a Hivatal elnöke feladatkörére vonatkozó rendelkezéseit kiegészíti a villamos energia és földgáz rendszerhasználati (és kapcsolódó egyéb) díjakkal kapcsolatos, jelen törvény szerinti árszabályozási rendszert érintő módosításokra tekintettel, összhangban az Alaptörvény 23. cikk (4) bekezdésével, amely szerint „az önálló szabályozó szerv vezetője törvényben kapott felhatalmazás alapján, sarkalatos törvényben meghatározott feladatkörében rendeletet ad ki”.

-----STARTING---POINT---VEGE---

A 26. §-hoz

Hatályba léptető rendelkezések.

A 27. §-hoz

A Statútum törvény módosítása miatt szükséges sarkalatossági záradék.

A 28. §-hoz

Jogharmonizációs záradék.

A 29. §-hoz

A törvény értelmében a jövőben az ármegállapítás rendelet helyett hatósági határozattal történik, és ezzel összefüggésben hatályukat vesztik az e tárgykörben kiadható rendeletekre vonatkozó felhatalmazások is. Erre tekintettel az árakat, díjakat megállapító hatályos MEKH rendeleteket is hatályon kívül kell helyezni, abban az időpontban, amikor az új ármegállapító hatósági határozatok hatályba lépnek. A hatályvesztés órában meghatározott időpontja a Get. szerinti ún. gáznap kezdetéhez (6.00 óra) igazodik.