1992. évi LIX. törvény indokolása

az illetékekről szóló 1990. évi XCIII. törvény módosításáról

Általános indokolás

-----STARTING---POINT---ALTALANOS--- 

Az illetékekről szóló 1990. évi XCIII. törvény (a továbbiakban: Itv.) módosítását az Alkotmánybíróságnak az illetéktörvény hatálybaléptető rendelkezését érintő 7/1992. (I. 30.) AB határozata, valamint az állampolgári ügyek illetékjogi helyzetének méltányos rendezése, illetőleg az exportellenőrzési rendszer kiterjesztése teszi időszerűvé.

-----STARTING---POINT---RESZLETES---

Az 1. §-hoz

Az Alkotmánybíróság 7/1992. (I. 30.) AB határozata alkotmányellenesnek minősítette az Itv. 97. §-a (1) bekezdésének második mondatát. Minthogy az alkotmányellenes rendelkezést 1992. szeptember 30-i hatállyal semmisítette meg, ezzel lehetőséget teremtett a hatályban maradó törvényi rendelkezés 1992. október 1-jéig történő esetleges kiegészítésére.

A Javaslat akceptálja az Alkotmánybíróság korrekciós javaslatait és az alkotmányossági követelményeknek megfelelően, de egyúttal méltányossági szempontokat is érvényesítve szabályozza az Itv. hatályát.

Lényegét tekintve az Itv. rendelkezéseit továbbra is a hatálybalépését - 1991. január 1-jét - követően illetékkiszabásra bejelentett vagy más módon az illetékhivatal tudomására jutott vagyonszerzési ügyekben, illetőleg kezdeményezett eljárások esetében kell alkalmazni. Ugyanakkor - a vagyonszerzési ügyek tekintetében - az általános szabály alól kivételt tesz a Javaslat azzal, hogy bizonyos esetekben lehetővé teszi az 1990. december 31-én hatályos illetékjogszabályok alkalmazását is. Ezt két együttes feltételhez köti a Javaslat: egyrészt, hogy a vagyonszerzési illetékkötelezettség 1991. január 1-je előtt keletkezett, másrészt, hogy a korábbi jogszabályok alkalmazása a vagyonszerzőre nézve kedvezőbb fizetési kötelezettséget eredményez. E kedvezményes rendelkezés alkalmazását a folyamatban lévő (áthúzódó) ügyek mellett azokra - az említett körbe ugyancsak beletartozó - vagyonszerzésekre is kiterjeszti a Javaslat, melyekben az illeték megállapítása már megtörtént. Ezzel mód nyílik az Itv. alkotmánysértőnek bizonyult rendelkezése alkalmazásával hátrányt szenvedett ügyfelek sérelmének hivatalból történő orvoslására.

A 2. §-hoz

A honosítási, visszahonosítási, valamint az állampolgárságból történő elbocsátás iránti eljárások illetékmentességének biztosításával a Javaslat kiiktatja az illetékköteles államigazgatási eljárások köréből az állampolgársági ügyeket. Ezek az ügyek - minthogy a döntés a köztársasági elnök jogkörébe tartozik - csak nehezen illeszthetők a klasszikus államigazgatási ügyek körébe. Az sem hagyható figyelmen kívül, hogy a felsorolt eljárások túlnyomó hányada magyar állampolgárság megszerzésére irányul, melynek kezdeményezői a határos országokban élő, olyan magyar származású személyek, akiknek állampolgársága rajtuk kívül álló okból változott meg.

A Javaslat e sajátosságokat értékeli és az ún. állampolgársági ügyeket mentesíti az államigazgatási eljárási illeték alól.

-----STARTING---POINT---VEGE---

A 3. §-hoz

Az (1) bekezdés lényegében a Javaslat 1. §-ában foglalt rendelkezés hatálybalépésére vonatkozik. Az Alkotmánybíróság határozatában megjelölt türelmi idő lejárta előtti hatálybaléptetés a jogbizonytalanság megelőzését, illetőleg a törvényes rend mielőbbi helyreállítását szolgálja.

A Javaslat 3. § (1) bekezdése intézkedik az egyes nemzetközileg ellenőrzött termékek és technológiák exportengedélyezési eljárásának illetékére vonatkozó rendelkezések hatályon kívül helyezéséről is. Ezt az exportellenőrzési rendszer hazai, valamint a nemzetközi nukleáris és hadiipari termékekre való kiterjesztése indokolja. A megváltozott körülmények között az exportilleték fenntartása ellenkezne a nemzetközi gyakorlattal és rontaná az exportőrök külpiaci esélyeit. Az exportilleték megszüntetése e nem kívánatos hatások megelőzését célozza.

A (2) bekezdés az állampolgársággal kapcsolatos ügyek illetékmentességét a kihirdetés napjával és a folyamatban lévő ügyekre is kiterjesztve lépteti hatályba. Ez azt jelenti, hogy ha az állampolgársággal kapcsolatos eljárás még nem fejeződött be, az eljárás kezdeményezője kérheti az eljárás megindításakor megfizetett illeték visszatérítését. A törvénymódosítás kihirdetését követően kezdeményezett ilyen eljárásokért pedig már nem követelhető illeték.