2003. évi XLIII. törvény indokolása

az egészségügyi szolgáltatókról és az egészségügyi közszolgáltatások szervezéséről

-----STARTING---POINT---ALTALANOS--- 

Az ezredforduló társadalmi kihívásai közül az egyik legfontosabb, mellyel valamennyi fejlett országnak szembe kell nézni, az egészségügy, az egészségügyi ellátás megújítása. Az átalakítás igénye mindenhol arra az ellentmondásra vezethető vissza, hogy egyrészt egy-egy ország egészségügyi ellátó rendszerének az emberi élethez és az egészséghez való legalapvetőbb emberi jogok védelme és érvényesítése érdekében a társadalom mind több tagja számára magas színvonalú és technikailag robbanásszerűen fejlődő egészségügyi szolgáltatásokat kell nyújtani, ugyanakkor meg kell őrizni, és tartósan fenn kell tartani az egészségügy finanszírozhatóságát, korlátok közé kell szorítani az egészségügyre fordítható közkiadásokat. Az egészségügyi ellátás folyamatos hozzáférhetősége, magas szinten garantált minősége mindenki számára fontos társadalmi érték, és egyben a társadalmi szolidaritás egyik fokmérője is. A fejlesztés és finanszírozhatóság dilemmáját tükrözik azok a reformok is, melyek az elmúlt évtizedben Európa országaiban, egészségügyi rendszereiben végbementek vagy ma is folynak. A reformok célja általában kettős: a hiányzó közforrások pótlása, és a forrásfelhasználás hatékonyságának a javítása. Ebben a legtöbb ország igényt tart valamilyen formában a magánszféra együttműködésére.

A magyar egészségügy több mint egy évtizedes átalakulási folyamatában számos változás következett be. Lényeges változást hozott a biztosítási elvű egészségügyi ellátásra való áttérés, a háziorvosi rendszer és a vállalkozási formák elterjedése átalakította az egészségügyi alapellátást, a teljesítményelvű finanszírozás ésszerűbb, költségérzékenyebb gazdálkodásra ösztönözte az egészségügyi szolgáltatókat. A meg-megújuló reformtörekvések ellenére sem szűntek meg azonban a finanszírozás feszültségei, és az egészségügyi ellátó rendszer szakmai és területi struktúrájában évtizedek óta meglévő aránytalanságok. Ebben szerepet játszott az egészségügyre fordítható kiadások stagnálása, különösen a fejlesztések elmaradása, vagy esetenként az aránytalanságot tovább növelő beruházások.

Mára nyilvánvalóvá vált, hogy az egészségügy megújítása - pótlólagos fejlesztési források esetén is - csak e struktúra átalakításával és a hatékonyság javításával valósulhat meg. Az ellátórendszer átalakítása a betegellátás színvonalának javítását, az ellátásokhoz való hozzájutásban az esélyegyenlőséget szolgálja, a közpénzekkel való takarékosabb és hatékonyabb gazdálkodás megteremtésével együtt.

A törvény az egészségügyi intézmények ésszerű gazdálkodási formáinak kialakításával ennek a strukturális átalakításnak a szervezeti-intézményi kereteit teremti meg. A törvény az egészségügyi ellátórendszer átalakítási folyamatában az első lépés, amelynek célja az átalakulási folyamat szabályozása, az akadályok lebontása, mindezt azonban ellenőrizhető keretek közé illesztve. Célja az, hogy olyan intézményi formákat és jogi kereteket teremtsen, melyek kellően rugalmasak a progresszivitás elvére épülő egészségügyi szolgáltatások valamennyi szintjének és fajtájának befogadására, de egyúttal megfelelő biztosítékokat is tartalmazzanak a közpénzek eredményes és célszerű felhasználására, a közvagyon védelmére.

Az egészségügyi szolgáltatók és az egészségügyi közszolgáltatást nyújtó szervezetek intézményi formáit jelenleg az egészségügyi közszolgáltatások nyújtásáról, valamint az orvosi tevékenység végzésének formáiról szóló 2001. évi CVII. törvény (a továbbiakban: Ekszt.) szabályozza. E törvény alapvető célja szintén az egészségügyi rendszer korszerűsítése, az egészségügyi szerkezet átalakításához és az ellátó rendszer továbbfejlesztéséhez szükséges struktúrák létrehozása volt, úgy, hogy a rugalmasabb működési formákat az egészségügyi intézményeken belül kívánta bevezetni. Az Ekszt. szabályai alapján az egészségügyi szakellátásban működő egészségügyi intézmények formailag megőrizték volna közintézmény jellegüket, de e forma mögött bármilyen gazdálkodó szervezet, akár profitorientált vállalkozás is, ún. „alvállalkozásban” megjelenhetett volna az egészségügyi közszolgáltatások piacán. Az alvállalkozások halmazára épülő egészségügyi szolgáltatóknál a belső működés kétségtelenül változatos formái jöhettek volna létre, de egy ilyen rendszerben mind a szakmai együttműködés, mind a betegellátás egységes és színvonalas minőségének biztosítása, továbbá a szakmai, a tulajdonosi és a pénzügyi ellenőrzés számos nehézségbe ütközik, ami kontrollálhatatlan szolgáltatói, tulajdonosi és működési viszonyokhoz vezethet.

A törvény - elsődleges és meghatározó célként szem előtt tartva a betegellátás minőségi fejlesztését - olyan szervezeti formákat és működési rendet intézményesít az egészségügyi közszolgáltatásokban, melyek alkalmasak az egészségügy minőségi megújításához nélkülözhetetlen új fejlesztési források befogadására, ezért nem korlátozza az egészségügyi szolgáltatásban, illetőleg közszolgáltatásban megjelenő szervezetek tulajdoni, gazdálkodási, vállalkozási formáit. Ugyanakkor számos korlát jelenik meg a módosításban az egészségügyi intézmények „szétszedésével” szemben, az intézmények „egybentartása” érdekében.

A törvény tehát nem az „alvállalkozások”, hanem az egységesen és szervezetten működő egészségügyi szolgáltatók sokszínűségére épít. Ezt alapul véve fogalmaz meg további szervezeti és működési garanciákat, melyek a tervszerű és ésszerű fejlesztéseket, az egészségügyi ellátás minőségének megőrzését és javítását célozzák (pl. szakmai fejlesztési programok és tervek készítése, szakmai vezető testület létrehozása a kórházakban, vagyoni biztosíték előírása a közszolgáltatásban közreműködő magánvállalkozások számára, részletes tulajdonosi és szakmai ellenőrzési szabályok stb.).

Emellett a törvény erősíti a közvagyon védelmét is. Egyrészt megtartja az Ekszt.-ből az egészségügyi célvagyon jogintézményét, másrészt pedig előír néhány eddig nem alkalmazott garanciális elemet az állami, önkormányzati vagyon magánosítása esetére (pl. tőkeemelési kötelezettség az állami, önkormányzati társasági tulajdonrészek megszerzése esetén).

A törvény szerkezetében is hangsúlyozza az egészségügy szektorsemleges szolgáltatói struktúráját. A fogalom-meghatározásokat követően az egészségügyi szolgáltatókra vonatkozó legáltalánosabb szabályokat foglalja össze, majd ezt követi az egészségügyi közszolgáltatások szervezéséről szóló fejezet. A törvény ebben a fejezetben rögzíti a közszolgáltatás megszervezéséért való felelősség tartalmát, e felelősség alanyait és a közszolgáltatások szervezésének módozatait. A törvény külön fejezetben rendezi össze azokat a szervezeti, gazdálkodási, működési garanciákat, melyek valamennyi, egészségügyi közszolgáltatást nyújtó személyre és szervezetre kötelezőek, és itt szabályozza a közszolgáltatás nyújtásának ellenőrzését is.

A törvény nem szünteti meg azokat az egészségügyi szolgáltatók közötti kapcsolatokat, melyekben az egyik szolgáltató a másik számára valamely résztevékenység elvégzését, a betegnek nyújtott szolgáltatásban való közreműködést vállalja. Ezt azonban az Ekszt.-hez képest nem „alvállalkozói” szerződések rendszerére építi, hanem ún. közreműködői jogviszonyt szabályoz a két szolgáltató között, és ehhez a „közreműködéshez” igazodnak a beteggel szembeni felelősség szabályai, valamint a közszolgáltatás finanszírozásának rendje is. Ugyancsak külön fejezet szól az egészségügyi közszolgáltatásra rendelt vagyon használatba adásáról, esetleges értékesítéséről, és itt kaptak helyet a közvagyon védelmét célzó törvényi biztosítékok is.

-----STARTING---POINT---RESZLETES---

Az 1. §-hoz

A személyi és a tárgyi hatályról szóló rendelkezések azt jelzik, hogy a törvény az Ekszt.-hez képest szabályozási tárgykörét tekintve szűkebb. Nem ez a törvény szabályozza az orvosi tevékenység végzésének jogi formáit, mert az egészségügyi dolgozók, köztük az orvosok munkavégzése - az alkalmazás jogi formáján túl - számos olyan kérdést is felvet, melyeket együtt, önálló törvényben célszerű rendezi (pl. gyógyítást végzők közötti alá-fölérendeltségi és együttműködési kapcsolatok, túlmunka és ügyelet kérdése, tekintettel a többes foglalkoztatásokra is, a tevékenységre való egészségügyi alkalmasság stb.).

A 2. §-hoz

A fogalom-meghatározások az egészségügyről szóló 1997. évi CLIV. törvény (a továbbiakban: Eütv.) fogalmaira épülnek. Új elemek azonban a törvényben az egészségügyi szakma, a gyógyintézet és a fenntartó fogalmai.

Az egészségügyi szakma definíciója az egészségügyi szolgáltatások szakmai (személyi és tárgyi) minimumfeltételeinek meghatározásához szükséges és egyben ez adja a működési engedélyezés alapját. Az egészségügyi szakma az egyes egészségügyi szakterületeken belül azt az elkülöníthető szolgáltatásösszességet jelenti, melyhez szakképesítési, létszám- és tárgyi eszközfeltétel rendelhető.

A gyógyintézet fogalmát az Eütv. több helyen használja, de ennek eddig nem volt törvényi meghatározása. A gyógyintézet az egységes szervezetként működő járóbeteg rendelőintézeteket, valamint a fekvőbeteg ellátást nyújtó szolgáltatókat öleli fel. Elkülönítésük azért szükséges az „egészségügyi intézmény” tágabb kategóriáján belül, mert a törvény a szakmai, működési és gazdálkodási előírások között több speciális rendelkezést tartalmaz ezekre a szervezetekre, elsősorban a gyógyítás egységének és szakmai színvonalának védelme érdekében. A gyógyintézet fogalmának bevezetése szükségessé teszi az Eütv.-ben az „egészségügyi intézmény” fogalmának pontosítását, továbbá „az egészségügyi intézmény” illetőleg „gyógyintézet” szóhasználat következetes megkülönböztetését. Ezt a pontosítást a törvény az átmeneti és zárórendelkezések között végzi el.

A fenntartó fogalma ugyancsak hiányt pótol. Az Eütv. szabályozza a fenntartók jogait és kötelezettségeit az általuk irányított vagy/és a tulajdonukban lévő egészségügyi szolgáltatókkal szemben, de nem határozza meg a fenntartó fogalmát. A törvény fenntartóról abban a körben rendelkezik, ahol intézményesen elválik az egészségügyi szolgáltatást nyújtó szervezet és annak tulajdonosa vagy irányítója. Ilyen intézményes szétválás az állami és önkormányzati költségvetési szerveknél, az egyházi egészségügyi szolgáltatóknál, az alapítványok, közalapítványok által működtetett szolgáltatóknál jelenik meg. Más szervezetben akkor fordulhat elő, ha az egy jogalanynak (egy jogi személynek) minősülő szervezeten belül több egészségügyi - vagy más - tevékenységet is ellátó szervezeti egység van (pl. olyan gazdasági társaság vagy közhasznú társaság, melynek több kórház van a tulajdonában).

A 3-4. §-hoz

A törvény a vállalkozás szabadságának alkotmányos elvéből kiindulva főszabályként bármilyen szervezeti és tulajdoni formában lehetővé teszi az egészségügyi szolgáltató tevékenységet. Az egészségügyi szolgáltatókra vonatkozó általános rendelkezések között csupán néhány alapvető szabályt határoz meg: az egészségügyi szolgáltatás működési engedélyhez kötöttségét, az engedélyezés alapvető feltételeit. Törvényi szinten új szabály, hogy több telephelyen működő egészségügyi szolgáltató esetén a telephelyekre külön működési engedélyt kell kérni.

A valamennyi egészségügyi szolgáltatóra vonatkozó szabályok sorában a szervezeti formákat tekintve a törvény egyetlen korlátot állít: gyógyintézet - éppen az itt folyó egészségügyi szolgáltatások komplexitása, biztonságos működtetése érdekében - csak jogi személyiségű szervezeti formában lehetséges.

Az 5-6. §-hoz

Az egyes egészségügyi szolgáltatókról szóló speciális rendelkezések az egészségügyi ellátó rendszerben kiemelkedő szerepet betöltő egyetemi klinikákra térnek ki, illetőleg az egészségügyi képzés, szakképzés különböző szintjeihez illeszkedő gyakorlati képző helyeket nevesítik.

A 7. §-hoz

A törvény az egészségügyi vállalkozások körében az egyéni egészségügyi vállalkozókról rendelkezik. A társas vállalkozások szervezetére, működésére vonatkozó szabályokat a gazdasági társaságokról szóló törvény meghatározza, ezek megismétlése nem szükséges.

Az egyéni egészségügyi vállalkozások törvényi szabályozása mindeddig azonban meglehetősen kusza volt. Az egyéni vállalkozásról szóló 1990. évi V. törvény ezt a szabályozást kormányrendeletbe utalta. Az Ekszt. - a korábbi kormányrendeleti szabályozást felváltandó - már tartalmaz szabályokat az egyéni egészségügyi vállalkozásokra, sőt előírja e vállalkozók számára a működési engedély mellett az egyéni vállalkozói igazolvány beszerzését is, de nem teremti meg az összhangot a két törvény között. A törvény rendezni kívánja ezt az áttekinthetetlen szabályozást, és javasolja az egyéni vállalkozásról szóló törvény módosítását. A módosítás szerint az egyéni egészségügyi vállalkozásokra az egyéni vállalkozásról szóló törvényt külön törvényben foglalt eltérésekkel kell alkalmazni. Az eltérés lehetőségét a vállalkozás folytatásához szükséges külön működési engedélyen túl az egészségügyi szakmák speciális uniós szabályozása indokolja.

A 8-9. §-hoz

A törvény harmadik része a közszolgáltatások megszervezéséről szól. Ennek keretében szabályozza a közszolgáltatások megszervezésének kötelezettségét, e kötelezettség alanyait, tartalmát, továbbá a kötelezettség teljesítésének szervezeti és szerződéses formáit.

Az egészségügyi közszolgáltatások körében a törvény ugyancsak a szektorsemlegesség elvéből indul. Nem preferál szervezeti és tulajdoni formák között, az egészségügyi közszolgáltatásban bármely egészségügyi szolgáltató részt vehet, ha az egészségbiztosítás szerveivel vagy - a költségvetési forrásokból finanszírozott ellátások (pl. katasztrófa-ellátás) esetén - a költségvetési támogatás fölött rendelkező szervvel finanszírozási szerződést köt.

A közszolgáltatásra vállalkozó egészségügyi szolgáltatók számára mindössze az a korlátozás jelenik meg, hogy az egészségügyi és szociális szolgáltatásokon túl más tevékenységekre (szolgáltatásra) csak abban a körben vállalkozhat, ami összefügg az egészségügyi feladatával.

Az egészségügyi közszolgáltatások szervezése - az egészséghez való jog alkotmányos biztosítékaként - állami feladat. Az állam ezt a feladatot egyrészt az egészségügyi ellátó rendszer megszervezésével, másrészt ennek közfinanszírozásával látja el. Az ellátó rendszer megszervezésének kötelezettségét az állam központi államigazgatási szervekre, illetőleg - a helyi-területi szükségletek kielégítése körében - a helyi önkormányzatokra telepítette.

A törvényben ennek az ellátás-szervezési kötelezettségnek a tartalmát adja meg, meghatározva a közszolgáltatás szervezésének módját, a közszolgáltatásért felelős szerveket (helyi önkormányzatok, Egészségügyi, Szociális és Családügyi Minisztérium, egyes ágazati minisztériumok és az orvostudományi egyetemek), továbbá e szervek ellátási kötelezettségét. A törvény az ellátási kötelezettség mértékét és szakmai összetételét a helyi önkormányzatokról szóló törvény és az egészségügyi szakellátási kötelezettségről, továbbá egyes egészségügyet érintő törvények módosításáról szóló 2001. évi XXXIV. törvényre utalással határozza meg. Ezáltal egyben ki is jelöli a közszolgáltatások, azaz a közfinanszírozásba bevonható egészségügyi szolgáltatások törvényi kereteit. Az ellátási kötelezettséget meghaladó szolgáltatások pedig csak külön pályázati eljárás alapján, a többletkapacitás befogadására vonatkozó szabályok szerint finanszírozhatók.

A 10-11. §-hoz

A törvény az egészségügyi közszolgáltatásért felelős szervek új kötelezettségeként vezeti be az öt évre szóló egészségügyi szakmai program elkészítését. E program a közszolgáltatásért felelős szerv ellátási kötelezettségébe tartozó szolgáltatások tervszerű és összehangolt fejlesztését szolgálja. A területi és a szakmai összehangolás érdekében a törvény véleményezési és egyeztetési jogokat és kötelezettséget ír elő a tervezés folyamatában az adott területen működő különböző szintű állami és önkormányzati közszolgáltatásért felelős szervek között.

A 12-13. §-hoz

E rendelkezések a közszolgáltatások megszervezésének lehetséges módjait szabályozzák.

A közszolgáltatásért felelős szervek az ellátási kötelezettségüket teljesíthetik saját egészségügyi szolgáltató szervezet működtetésével (költségvetési szerv fenntartásával, meghatározó befolyásukkal működő egészségügyi szolgáltatást nyújtó gazdasági társaság/közhasznú társaság alapításával vagy közalapítvány létrehozásával).

Saját szervezet fenntartása helyett az ellátás megszervezhető szerződéses kapcsolatokkal is:

a) az ellátás megszervezésére kötelezett megállapodhat más közszolgáltatásért felelős szervvel vagy egyházi fenntartóval az ellátás átvállalásáról (pl. önkormányzati intézményi társulások) vagy

b) a területi ellátási kötelezettséggel járó egészségügyi közszolgáltatásokra egészségügyi ellátási szerződést köthetnek nem állami, nem önkormányzati egészségügyi szolgáltatókkal.

A 14. §-hoz

A törvény - garanciális jelentősége, sajátos tárgya és tartalma miatt - az egészségügyi ellátási szerződés kötelező tartalmi elemeit, a szerződéskötést megelőző pályázati eljárást, a szerződés időtartamát, valamint a szerződéskötésből kizárt egészségügyi szolgáltatókat szabályozza.

Az egészségügyi ellátási szerződéssel analóg, humán közszolgáltatás nyújtására vonatkozó szerződéstípusok a közoktatásban („közoktatási megállapodás”) és a szociális ágazatban („ellátási szerződés”) is vannak. Az egészségügyi ellátási szerződés ezekhez hasonlóan csak a közszolgáltatás nyújtásának átvállalásáról szól, amihez esetlegesen kapcsolódik állami vagy önkormányzati vagyon használatba adása, illetőleg értékesítése. Ezért a törvény szakít az Ekszt. „feladat-ellátási” és „feladat-átvállalási” szerződésfajtáival. Helyette azt javasolja, hogy az egészségügyi ellátási szerződés - mint sajátos közjogias szerződésfajta - tárgya csak az egészségügyi közszolgáltatások végzése legyen. A felek közötti, a vagyonhasználatra, vagyonértékesítésre vonatkozó kérdéseket pedig külön - a polgári jog általános szabályai szerint megkötött - szerződések rendezzék, természetesen az állami és az önkormányzati vagyonra az Áht. és Ötv. által megszabott korlátok között.

Ehhez igazodnak az egészségügyi ellátási szerződésben kötelezően rendezendő tartalmi elemek is: az ellátandó szolgáltatások tételes meghatározása, az ellátandó terület rögzítése, az egészségügyi közszolgáltatásban az adott területen korábban foglalkoztatottak alkalmazása stb.

Az Ekszt. szabályaihoz képest fontos korlát a törvényben, hogy az egészségügyi ellátási szerződés esetében nem engedi „szétszedni” a szakorvosi rendelőintézeti és a kórházi szolgáltatásokat, és e körben csak az egész komplex szolgáltatásra lehet ellátási szerződést kötni.

A 15-17. §-hoz

A törvény az egészségügyi ellátási szerződés megkötését - a szerződés különleges tárgyára tekintettel - kivonja a közbeszerzési törvény hatály alól, de a közszolgáltatások megszervezésének nyilvánossága és ellenőrizhetősége érdekében a szerződő partner kiválasztására sajátos nyilvános pályázati eljárást ír elő. Ezt a pályázati rendet elsősorban az egészségügyi szakellátásban kell érvényesíteni. Az egészségügyi alapellátásban a pályázati eljárást az önálló orvosi tevékenységről szóló törvénnyel összhangban kell alkalmazni. Így az alapellátásban is pályázatot kell kiírni, ha a háziorvosi (házigyermekorvosi) körzet több mint hat hónapja betöltetlen, vagy a települési önkormányzat új körzetet alakít.

A kiválasztás nyilvánossága és a pályázatok véleményezésében megnyilvánuló szakmai kontroll mellett szintén az egészségügyi ellátás biztonságát szolgálja, hogy a törvény a megszűnőben lévő vagy „nem megbízható” vállalkozókat kizárja az egészségügyi ellátási szerződésre jogosultak köréből.

A 18-19. §-hoz

A törvény ugyancsak garanciális okokból előír néhány olyan rendelkezést is, melyet valamennyi, közszolgáltatásban közreműködő egészségügyi szolgáltatónak be kell tartani, függetlenül szervezeti vagy tulajdoni formájától. E szabályok egy része minden egészségügyi szolgáltatóra kiterjed, más szabályok csak a gyógyintézetek esetében alkalmazandók.

A törvény megerősíti a jogszerű és a szakmai szabályoknak megfelelő működés követelményét, ami az Eütv.-ben megfogalmazott egészségügyi ellátáshoz való jog egyik tartalmi eleme is. Ezen az általános követelményen túl a törvény a gyógyintézetek esetében köti jogszabályban meghatározott képesítéshez a vezetői, helyettes vezetői feladatok ellátását, továbbá ugyancsak a gyógyintézetekben kötelező a vezető munkáját segítő szakmai vezető testület megalakítása.

Szintén a gyógyintézeteket érinti a szakmai terv készítésének kötelezettsége. A szakmai terv együtt tartalmazza a gyógyintézet fejlesztési céljait és a megvalósításukhoz szükséges pénzügyi tervet is. Ezek a gyógyintézeti fejlesztési tervek ötéves időtávjuk és tartalmuk alapján a közszolgáltatásért felelős szervek által elfogadandó szakmai fejlesztési programok szolgáltatói adatbázisát és hátterét is jelentik. Ezért kell e terveket jóváhagyásra beterjeszteni az egészségügyi közszolgáltatásért felelős szervhez, akkor is, ha a gyógyintézet nem a közszolgáltatásért felelős szerv saját intézménye, hanem egészségügyi ellátási szerződés alapján nyújtja az egészségügyi közszolgáltatásokat.

A 20-21. §-hoz

Az egészségügyi közszolgáltatók gazdálkodási rendjére is elsősorban a számviteli törvény, illetőleg költségvetési szervek esetében az államháztartási törvény és a költségvetési szervek gazdálkodására vonatkozó egyéb jogszabályok az irányadók. Az egészségügyi szolgáltatóknak a közfinanszírozásból származó bevételei rendeltetésszerű felhasználása és ennek ellenőrizhetősége érdekében tartalmaz a törvény néhány speciális előírást, pl. a számviteli beszámolóhoz jogszabályban előírt adatokat tartalmazó mellékletet kell majd csatolni, továbbá a közszolgáltatásban minden - meghatározott nagyságrend feletti éves bevétellel rendelkező - egészségügyi szakellátást nyújtó szervezetnél kötelező lesz könyvvizsgálóval ellenőriztetni az éves beszámolót. Ezt a kötelezettséget a társas vállalkozásokra a gazdasági társaságokról szóló törvény, illetőleg a számviteli törvény mondja ki, míg a törvény - teljessé téve a kört - a költségvetési szervekre és az egyházi jogi személyekre teszi kötelezővé.

A 22-23. §-hoz

A törvény az egészségügyi közszolgáltatás szerződéses megszervezéséhez külön vagyoni biztosítékot is előír, ha a közszolgáltatás fekvőbeteg gyógyintézeti ellátás, mert itt az ellátás folyamatossága és biztonsága speciális garanciákat is igényel. A vagyoni biztosíték bankgarancia vagy hitelintézetnél elhelyezett pénzbeni letét lehet. A törvény pontosan meghatározza e vagyoni biztosíték felhasználásának eseteit is, kivételes esetkörre szűkítve ezeket. Így a működőképesség fenntartása érdekében a szolgáltató adósságának rendezésére vagy ugyancsak a folyamatos egészségügyi szolgáltatás megőrzésére használható fel, ha a közszolgáltatás nyújtását megalapozó szerződéses kapcsolat megszűnik. A vagyoni biztosíték - a közszolgáltatás folyamatosságát garantáló jellegéből következik -, hogy felhasználására mindkét esetkörben a közszolgáltatásért felelős szerv rendelkezése alapján van mód.

A 24-25. §-hoz

A törvény egyik lényegi szabályozási elve, hogy az egészségügyi közszolgáltatások piacán a szervezeti és tulajdoni sokszínűség mellett széleskörű és egymást kiegészítő garanciákat is alkalmazni kell az egészségügyi szolgáltatókkal és az egészségügyi közszolgáltatásokkal szemben támasztott követelmények érvényesítése érdekében. Ebben a garanciarendszerben meghatározó jelentősége van a közszolgáltatásért felelős szerv valóban felelős ellátás-szervező és ellenőrző tevékenységének. A törvény ehhez az ellenőrzéshez adja meg a szükséges jogosítványokat a szolgáltató információs kötelezettségének, a különböző ellenőrzést végző szervek - egészségügyi hatóság, egészségbiztosítás szervei, szakmai kamarák - együttműködésének előírásával.

A közszolgáltatásért felelős szerv által végzett ellenőrzés természetesen nem helyettesíti az egyéb jogszabályokban előírt szakmai és finanszírozói ellenőrzést, hanem voltaképpen kiegészíti azt. Elsődleges rendeltetése annak folyamatos figyelemmel kísérése, hogy a szolgáltató az egészségügyi ellátási szerződésben vállalt kötelezettségének eleget tesz-e, nem veszélyezteti-e valamilyen akár a szolgáltatónál, akár rajta kívül fennálló valamilyen körülmény a közszolgáltatás megfelelő színvonalát és/vagy folyamatosságát, biztonságát. E „veszélyek” közül a törvény egyet kiemelten is szabályoz, mégpedig az egészségügyi közszolgáltatást nyújtó felhalmozott adósságának rendezését. E rendezésben a törvény a közszolgáltatásért felelős szervre is ró feladatot, és lehetővé teszi a vagyoni biztosíték felhasználását is.

A 26. §-hoz

A törvény részletesen rendezi az egészségügyi ellátási szerződés megszűnésének eseteit. Ezek a szerződések főszabályként határozatlan időtartamúak, a törvény három év után biztosít lehetőséget bármelyik félnek a szerződés rendes felmondására. Ilyenkor azonban - az ellátás biztonsága és a felek érdekeinek védelme miatt - a felmondási idő hat hónapnál nem lehet rövidebb.

A rendes felmondás lehetőségén túl a törvény meghatározza azokat a szerződésszegő magatartásokat is, amikor a közszolgáltatásért felelős szerv hat hónapnál rövidebb határidővel vagy azonnali hatállyal felmondhatja a szerződést. A hat hónapnál rövidebb határidejű felmondás súlyos szerződésszegés esetén lehetséges, pl. az ellátás szakmai színvonalának súlyos romlása, a területi ellátási kötelezettség folyamatos megsértése, rendezhetetlen adósság stb. Azonnali felmondásra pedig olyan okból kerülhet sor, melyek fennállása már a szerződéskötést is kizárta volna (a szolgáltató vállalkozási vagy működési engedélyét visszavonják, az egészségbiztosítási finanszírozási szerződést felmondják, nem teszik le vagy pótolják a vagyoni biztosítékot stb.).

A 27-29. §-hoz

A törvény a közszolgáltatás nyújtására vonatkozó szerződéses kapcsolatoktól elhatárolva, külön fejezetben szabályozza az ún. közreműködői jogviszonyt, és ennek nevesített szerződési formáját, a közreműködői szerződést. Ilyen jogviszony akkor jön létre, ha valamely egészségügyi szolgáltató a saját működési engedélyében szereplő egyes szolgáltatásokra - teljesítési segédként - más egészségügyi szolgáltatót vesz igénybe. Nem közreműködői jogviszony azonban az a kapcsolat, amikor az egyik egészségügyi szolgáltató a működési engedélyében nem szereplő, általa nem nyújtható szolgáltatásokra más szolgáltatóhoz küldi a beteget (pl. háziorvosi laboratóriumi vizsgálatokra utal be).

Az egészségügyi szolgáltatásban való közreműködést az Ekszt. is szabályozza, alvállalkozásként nevesítve ezt az együttműködést. A törvény új alapokra helyezi az Ekszt.-ben szabályozott alvállalkozást, ezért e szerződésfajta elnevezése is megváltozik. Az orvos (egészségügyi szolgáltató) beteg jogviszony megbízási jogviszony jellegéhez igazodva a törvény közreműködői szerződésről rendelkezik. A megbízásban való közreműködés - más ágazatokban nyújtott szolgáltatások esetében - minden esetben feltételez egy megbízottat. A megbízóval e megbízott áll szerződéses kapcsolatban, a megbízási díjat is ő kapja. A közreműködő a megbízott által vállalt szolgáltatások valamely részfeladatát végzi el, és díjazásáról a megbízottal számol el. Ettől a szerződéses kapcsolatrendszertől nem célszerű eltérni az egészségügyi szolgáltatások esetén sem. Éppen ezért a törvény azt rögzíti, hogy az egészségügyi szolgáltatások egészére vonatkozó finanszírozási szerződéseket minden esetben a beteg ellátását közvetlenül végző egészségügyi szolgáltatóval kell megkötni, és ez a szolgáltató számol el az általa igénybe vett közreműködővel.

A közreműködés új konstrukciójához igazodva meg kell erősíteni a beteggel szembeni felelősség szabályait. A beteggel szemben közreműködő igénybe vétele esetén is a beteggel közvetlenül jogviszonyban álló egészségügyi szolgáltató felel. Ezt a szabályt generális jelleggel jelenleg csak az Ekszt. végrehajtási rendelete tartalmazza. A betegek fokozott védelme érdekében mindenképpen szükséges a rendelkezés törvényi szintre emelése.

A 30-32. §-hoz

A törvényben a közszolgáltatásért való felelősség, a közszolgáltatásban részt vevő szolgáltatók szakmai, működési, gazdálkodási szabályai mellett az egészségügyi közszolgáltatások biztonságát megalapozó harmadik garanciális szabályrendszer a közvagyon védelmét és a közvagyonnal való rendelkezés korlátait megállapító normák összessége.

Az egészségügyi közszolgáltatás szerződéses megszervezésénél a törvény abból indul ki, hogy külön szerződésben célszerű rendezni a közfeladat átvállalását (ez az egészségügyi ellátási szerződés), míg a közszolgáltatás nyújtásához az (esetlegesen) kapcsolódó, az állami vagy önkormányzati vagyon használatba adására vagy értékesítésére vonatkozó kérdéseket a felek foglalják másik szerződésbe. Ez utóbbi szerződés a Polgári Törvénykönyvben, illetőleg az Áht-ben szabályozott, vagyonhasználati, vagyonátruházási szerződéstípusok valamelyikébe tartozhat.

A törvény az e vagyonra vonatkozó szerződések tartalmi elemeinek rögzítésekor nem ismétli meg a Ptk-nak, illetőleg az Áht-nak a szabályait, csupán az egészségügyi ágazat sajátosságai miatt szükséges garanciákkal egészíti ki az állami, önkormányzati vagyonnal való gazdálkodás általános szabályait.

A törvény az egészségügyi közszolgáltatásban résztvevők szervezeti formáinak és a lehetséges befektetői körnek a kibővítését a közvagyon védelmét szolgáló garanciák gazdagításával együtt javasolja.

Az állami, önkormányzati vagyon értékesítéséhez a törvény az alábbi garanciákat fűzi:

- speciális privatizációs szabályként rögzíti, hogy többségi állami /önkormányzati tulajdonban lévő, egészségügyi szakellátást nyújtó társaságban állami, önkormányzati társasági részesedést csak pénzbeli hozzájárulással vagy ingatlannal, nagyértékű tárgyi eszközzel teljesített tőkeemeléssel lehet megszerezni, és

- elrendeli, hogy az ingatlan értékesítésekor célvagyoni jelleget kell bejegyezni az ingatlannyilvántartásba.

Az egészségügyi célvagyon intézményét az Ekszt. is tartalmazza. E szabályozást a törvény lényegében átvette, és annyiban tovább is fejlesztette, hogy egyértelműen kimondta minden olyan jogügylet semmisségét, amit e célvagyoni jelleg figyelmen kívül hagyásával kötnek meg.

-----STARTING---POINT---VEGE---

A 33-35. §-hoz

E rész több törvényt érintő hatályon kívül helyező és módosító rendelkezést tartalmaz.

A hatályba lépéssel kapcsolatos átmeneti rendelkezések körében a legfontosabb, hogy a törvény visszamenőlegesen nem érinti a korábban megkötött, az egészségügyi ellátási kötelezettség teljesítését célzó szerződéseket, csupán azt írja elő, hogy - ha szükséges - a feleknek a szerződés tartalmát a jövőre nézve kell hozzáigazítani az új törvény rendelkezéseihez.

Az új szabályozásnak való megfelelést az egészségbiztosítási szervek a finanszírozási szerződések ellenőrzése során vizsgálhatják, hiszen a finanszírozási szerződések csak érvényes és jogszerű egészségügyi ellátási szerződéseken alapulhatnak. Ha a felek az új szabályok szerinti módosítást elmulasztják, erre a megyei egészségbiztosítási pénztárak felhívják a figyelmüket, de ha a módosítás ennek ellenére sem történik meg, akkor a finanszírozási szerződéseket az egészségbiztosítás szervei öt hónapos határidővel felmondhatják. A felszólítástól számított 30 napos határidő és az azt követő öt hónapos felmondási idő összhangban van a törvénynek az egészségügyi ellátási szerződés rendes felmondásra vonatkozó szabályaival.

Az alvállalkozásokra vonatkozó szerződésekre azonban - tekintettel a jogviszony tartalmának lényeges változására - a törvény határidő tűzésével felülvizsgálatot rendel. A törvényben szereplő egyéves határidő e szerződések tárgya és tartalma alapján kellő felkészülést biztosít az esetleges változtatásokra vagy új szerződéses kapcsolatok kialakítására.

Ugyancsak az átmeneti szabályok között kapott helyet az a határidő, mely után a klinika elnevezés nem használható, ha az egészségügyi szolgáltató nem felel meg a módosításban a klinikára meghatározott kritériumoknak. Tekintettel arra, hogy ez a tilalom üzleti érdekeket érint, a törvény másfél éves határidőt szab meg. Ugyanakkor a betegek érdekeinek védelmében - voltaképpen tehát fogyasztóvédelmi szempontból - indokolt a progresszív egészségügyi ellátás legmagasabb szintjét jelző elnevezés mielőbbi védelme.