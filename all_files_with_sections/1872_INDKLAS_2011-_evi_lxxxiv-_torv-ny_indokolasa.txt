2011. évi LXXXIV. törvény indokolása

a Magyar Köztásaság és a Németországi Szövetségi Köztársaság között a jövedelem- és a vagyonadók területén a kettős adóztatás elkerüléséről és az adóztatás kijátszásának megakadályozásáról szóló, Budapesten, 2011. február 28. napján aláírt egyezmény kihirdetéséről

-----STARTING---POINT---ALTALANOS---

Általános indokolás

A Németországi Szövetségi Köztársasággal megkötött új Egyezménynek a fő célja az adóztatás szabályozása, kiszámíthatóvá tétele a kétoldalú kapcsolatokban. Az egyezmény hatálya a jövedelem- és a vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását oly módon, hogy meghatározza, hogy az egyes jövedelemfajták (osztalék, kamat, jogdíj, elidegenítésből, önálló és nem önálló tevékenységből származó jövedelem stb.) tekintetében melyik szerződő államnak milyen körben van adóztatási joga.

Az Egyezmény garanciális szabályként rögzíti az egyenlő elbánás elvének alkalmazását, továbbá lehetővé teszi mindkét szerződő állam számára a kölcsönös egyeztetési eljárás kezdeményezését a másik államnál, amennyiben úgy látja, hogy annak adóztatása nem felel meg az Egyezmény rendelkezéseinek. Az Egyezmény biztosítja továbbá, hogy annak alapján illetéktelen személyek ne tudjanak kedvezményeket igénybe venni, valamint a szerződő államok illetékes hatóságai számára az információcsere igénybevételének lehetőségét.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

A korábbi, a Magyar Népköztársaság és Németországi Szövetségi Köztársaság között Budapesten 1977. évi július 18-án aláírt és az 1979. évi 27. törvényerejű rendelettel kihirdetett, a jövedelem-, a hozadéki és a vagyonadók területén a kettős adóztatás elkerüléséről szóló egyezményt az új Egyezmény, illetve az azt kihirdető törvény hatályon kívül helyezi.

-----STARTING---POINT---RESZLETES---

Részletes indokolás

Az 1-2. §-hoz

A kötelező hatály elismerésére és a kihirdetésre vonatkozó rendelkezést tartalmazza.

A 3. §-hoz

A Németországi Szövetségi Köztársasággal megkötött kettős adóztatás elkerüléséről szóló egyezmény tartalmában követi az OECD Modellegyezményt, valamint a magyar szerződéskötési gyakorlatot.

Az egyezmény főbb rendelkezései a következők:

- Az egyezmény hatálya a jövedelem- és a vagyonadókra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. cikk: Építkezési tevékenység esetében 12 hónap után keletkezik telephely.

- 8. cikk: A tengeri, belvízi és légi szállításból származó nyereség a vállalkozás tényleges üzletvezetésének a helye szerint adózik. A 3. bekezdés a járművek személyzet nélküli bérléséből, valamint a konténerek használatából vagy bérléséből származó nyereségre is kiterjeszti a cikk hatályát.

- 10. cikk: Az osztalékra a forrásadó mértéke 5 százalék (10 százalékos részesedésnél), illetve 15 százalék minden más esetben.

- 11. cikk: A kamatra nincs forrásadó.

- 12. cikk: A jogdíjra nincs forrásadó.

- 13. cikk 2. bekezdés: A társaság részvényeinek elidegenítéséből származó nyereség az ingatlan fekvése szerinti államban megadóztatható, ha a társaság eszközeinek több mint 50 százaléka ingatlan vagyonból áll.

- 13. cikk 6. bekezdés: Amennyiben egy magánszemély 5 évig vagy annál hosszabb ideig belföldi illetőségű volt az egyik szerződő államban, akkor az ottani illetőség időtartamára az ott belföldi illetőségű társaságban lévő részesedés tőkeérték-növekedését a szerződő állam megadóztathatja, a másik szerződő állam pedig az így megadóztatott tőkeérték-növekedést nem foglalhatja bele a tőkeérték-növekedés meghatározásába (exit tax).

- 16. cikk 3. bekezdés: Amennyiben az egyik szerződő államban lévő előadást a másik szerződő állam finanszírozza, a jövedelem csak abban a szerződő államban adóztatható, amelyben a természetes személy belföldi illetőségű.

- 17. cikk 2. bekezdés: A kötelező társadalombiztosítás alapján kifizetett nyugdíj a kifizetés államában adóztatható, kivéve, ha a kedvezményezett az új egyezmény ratifikációs okmányai kicserélésének napján vagy azt megelőzően a másik szerződő államban belföldi illetőségű volt.

- 17. cikk 3. bekezdés: Az egyik szerződő állam által politikai üldöztetés vagy háborús esemény miatt fizetett kárpótlás csak ebben az államban adóztatható.

- 18. cikk 4. bekezdés: A közszolgálatról szóló rendelkezések hatályát kiterjeszti a fejlesztéstámogatási program alapján a másik szerződő államba kiküldött szakértők vagy önkéntesek részére fizetett díjazásra is.

- 18. cikk 5. bekezdés: A cikk hatályát kiterjeszti a Goethe Intézetre, a Német Akadémiai Csereszolgálatra, a Collegium Hungaricumra, a Magyar Kulturális Tájékoztatási Központra, valamint a szerződő államok által kölcsönösen elfogadott más intézményekre is.

- 19. cikk 1. bekezdés: A vendégtanár nem adóztatható a fogadó államban az államon kívülről kapott díjazás után, ha tanítás céljából két évet meg nem haladó időtartamra utazik a fogadó államba.

- 19. cikk 2. bekezdés: A tanulónak az államon kívüli forrásból ellátására vagy tanulmányi célokra kapott jövedelme nem adóztatható a fogadó államban.

- 22. cikk: A kettős adóztatás elkerülésére a cikkben meghatározott jövedelemtételek tekintetében magyar részről a mentesítés (kivételes esetben a beszámítás), német részről pedig a beszámítás, illetve a mentesítés módszerét kell alkalmazni.

- 25. cikk: Az OECD Modellegyezmény 2005. évi felülvizsgálata szerinti teljes körű információcseréről rendelkezik, mely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 26. cikk: A forrásadóztatásra vonatkozó eljárási szabályok szerint a visszatérítés iránti kérelmet négy évig lehet benyújtani. A szerződő államok azonban a forrásadó alóli mentesítés vagy az egyezmény szerinti csökkentett mértékű forrásadó levonása érdekében egyéb eljárásban is megállapodhatnak.

- 27. cikk: Az egyezmény alkalmazása különleges esetekben, amely felhatalmazást ad a szerződő államoknak arra, hogy az adóztatás elkerülésére vagy az adóztatás kijátszásának megakadályozására saját belső jogszabályaikat alkalmazzák.

- 30. cikk: Az új egyezmény hatálybalépéséről szóló cikk egyúttal rendelkezik a régi egyezmény hatályon kívül helyezéséről is, valamint a tanárokra vonatkozóan speciális átmeneti szabályt tartalmaz.

Jegyzőkönyv:

1. pontja: A tényleges üzletvezetés helyének definícióját határozza meg.

2. pontja: A 7. cikkel kapcsolatban tartalmaz értelmező rendelkezéseket, elsősorban a telephelynek betudható nyereség értelmezésének részletesebb kifejtésével.

3. pontja: Az 5. és 7. cikkek értelmezése tekintetében az OECD Modellegyezmény jelenlegi Kommentárját rendeli alkalmazni, a jövőben felülvizsgált Kommentárt pedig akkor, ha az az egyezmény szövegével összhangban van.

4. pontja: A 10. és 11. cikkek rendelkezéseire tekintet nélkül az osztalék és a kamat a keletkezése államában megadóztatható, amennyiben olyan jogokból vagy követelésekből származik, amely feljogosít a nyereségből való részesedésre, valamint ha a nyereséget felosztó társaság egy ingatlanbefektetési társaság.

5. pontja: Az adatvédelmi klauzuláról rendelkezik.

6. pontja: Amennyiben a visszatérítési kérelemre a belső jogban hosszabb határidő van előírva, akkor ez utóbbi az irányadó.

7. pontja: Az EU klauzulát tartalmazza.

A 4. §-hoz

A hatálybalépést és a korábbi egyezmény hatályon kívül helyezését tartalmazza.