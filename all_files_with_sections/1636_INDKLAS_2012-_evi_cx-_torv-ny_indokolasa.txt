2012. évi CX. törvény indokolása

az Európa Tanácsnak a kulturális örökség társadalmi értékéről szóló, Faróban, 2005. év október 27. napján elfogadott keretegyezményének kihirdetéséről

-----STARTING---POINT---ALTALANOS---

Általános indokolás

A kulturális örökségnek központi szerepe van a demokratikus társadalom kialakításában, illetve a fenntartható fejlődésnek és a kulturális sokszínűség előmozdításának folyamatában. Az Európa Tanács e gondolat mentén fogadta el Faróban, 2005. október 27-én a kulturális örökség társadalmi értékéről szóló keretegyezményt (a továbbiakban: Egyezmény), amely 2011. június 1-jén lépett hatályba.

Az Egyezmény e fenti célok mentén fogalmazza meg a tagállamok felé a szükséges feladatokat és lépéseket annak érdekében, hogy elősegítse a kulturális örökség társadalmi-gazdasági hasznosulását és az emberi életminőség javulását.

Az Egyezmény abban a tekintetben jelent előrelépést, hogy kinyilvánítja a kulturális örökséghez való egyéni és közösségi jogot, azt a kulturális jog mint egyetemes emberi jog részeként értelmezve. Az Egyezmény célja, hogy a társadalom minden tagja részt vegyen az örökség meghatározásában, kezelésében az ehhez szükséges jogok és kötelezettségek, valamint a szükséges ismeretek és tudás biztosításával, megteremtve és fenntartva az egyének, illetve a közösségek választása szerinti kulturális örökséghez való kötődését mások jogainak tiszteletben tartásával. Meghatározza az „örökségközösség” fogalmát, mely független az országhatároktól. Az Egyezmény a közös örökségért való egyéni és közösségi (állami) felelősségvállalást a közös európai örökség előmozdításának szándékával fogalmazza meg.

Az Egyezmény továbbá kiemeli az örökség fenntartható gazdasági fejlődésben betöltött szerepét, az örökségi ismeretek, vagyis az oktatás, illetve a digitális technológia alkalmazásának jelentőségét, hangsúlyozva a kulturális örökség fizikai állapotában való megőrzésének (integritás) primátusát. A hagyományos technológiák és mesterségek alkalmazása, valamint a magas színvonalú szakmai képzések biztosítása is a fenntartható használat egyik feltétele.

Az Egyezmény a fent megfogalmazott célok elérése érdekében szükséges lépések megtételét várja el az aláíró tagállamoktól, továbbá cél, hogy az érintett köz-, intézményi- és magánszereplők fokozott, egymást erősítő együttműködését mozdítsa elő.

A ratifikálással Magyarország kinyilvánítja, hogy nagy jelentőséget tulajdonít az Egyezményben foglaltaknak, követendőnek tartja azokat, és mindent megtesz annak érdekében, hogy a fenti célok elérését előmozdítsa. Emellett kinyilvánítja elkötelezettségét a hazai nemzetiségek kulturális örökségének megőrzése és védelme mellett. Az Egyezmény ratifikálói körének majdani bővítésével (szomszédos országok, amelyek még nem ratifikálták az Egyezményt) pedig lehetősége nyílik arra, hogy a határon túli magyarság kulturális örökségét hatékonyabban, az aláíró országokkal szorosan együttműködve őrizhesse meg.

-----STARTING---POINT---RESZLETES---

Részletes indokolás

Az 1-2. §-hoz

Tekintettel arra, hogy az Egyezmény olyan tárgykört - kulturális örökség - szabályoz, amelyről törvény, nevezetesen a kulturális örökség védelméről szóló törvény rendelkezik, az Egyezmény kötelező hatályának elismerésére vonatkozóan az Országgyűlés adhat felhatalmazást. Az Országgyűlés e törvénnyel ad felhatalmazást az Egyezmény kötelező hatályának elismerésére, valamint hirdeti azt ki.

A 3. §-hoz

A 3. § rögzíti az Egyezmény hiteles angol nyelvű szövegét és annak hivatalos magyar fordítását.

Az Európa Tanács célja az Egyezmény megalkotásával egy olyan jogi eszköz létrehozása volt, amely - az Európa Tanács azon már létező normáitól eltérően, amelyek az örökség elemeit kizárólag örökségi vagy tudományos értékeik révén tartották védelemre érdemesnek, ezért elsősorban megőrzésük módjára szolgáltak iránymutatóként - a kulturális örökség és általában a kultúra jelentőségét a gazdaság és társadalom fenntartható fejlődése, a globalizáció, a kulturális identitás, valamint Európa minden egyes embere életminőségének javításában betöltött szerepének viszonylatában határozza meg. Az Egyezmény alábbiakban ismertetett ajánlásai teljesen új viszonyrendszerbe helyezik a kulturális örökség, a társadalom, a közösség és az egyén kapcsolatát.

Az Egyezmény három fő pillérét a kulturális életben történő részvételhez való egyetemesen elfogadott jogból egyenesen következő örökséghez való jog, az ebből adódó kötelezettségek elve és az a tény alkotja, hogy a kulturális örökség megőrzése és fenntartható módon történő használata egy demokratikusabb társadalom és magasabb életminőség megteremtését szolgálja.

Az Egyezmény kiemelt figyelmet fordít az örökség környezeti vonatkozásainak hangsúlyozására, túllép a történelmi környezet fogalmán, kiemelve, hogy a táj az ember és természet együttes hatása révén alakult ki. Ugyancsak fontos eleme az Egyezménynek, hogy a közös örökség elvének hangsúlyozása mellett elismeri az örökségi elemekhez kapcsolódó magántulajdon jogát, amely azonban a közérdek gyakorlásából fakadóan csak korlátozott módon érvényesíthető. Az Egyezmény teljesen újító módon vezeti be az örökségközösség fogalmát, amelyet nem mint egy már létező merev határok közé zárt csoportot definiál, hanem úgy, mint egy olyan közösséget, amelynek tagjait az örökség értékelése és másokkal történő megosztásának igénye kapcsol össze. A közösséghez való tartozásnak nem feltétele a közös akciókban való részvétel, ezért bárki, fizikai képességeitől függetlenül, az örökségközösség tagjának tudhatja magát.

Az Egyezmény főbb rendelkezései a következők:

Preambulum: A kulturális örökséget a társadalomban végbemenő változások tükrében szükséges meghatározni, illetve az örökségelemeket a fenntartható fejlődés fontos elemeként kell kezelni. Abból az alapvetésből kiindulva, hogy az örökség közös értéket képvisel, ezáltal mindenkinek demokratikus joga az örökséghez való hozzáférés, az Egyezmény elsőként vezeti be a kulturális örökséghez való jog fogalmát. A továbbiakban kiemeli a participáció elvét, valamint a képzés és oktatás szerepét, amelynek révén az örökség jelentős mértékben mozdíthatja elő az egyes emberek és a különböző kultúrák közti párbeszéd kialakulását, egymás megértését és ezáltal a béke megteremtését.

1-3. Cikk: Az Egyezmény elsőként meghatározza a célkitűzéseit, így többek között a kulturális örökséggel kapcsolatos jogoknak a kulturális életben való részvétel jogaként történő kifejezett rögzítését, a kulturális örökség iránti egyéni és kollektív felelősség elismerését, valamint az emberi fejlődés előmozdítását és az életminőség emelését a kulturális örökség megőrzése és fenntartható használata révén. Ezt követően az Egyezmény meghatározza a kulturális örökség és az örökségközösség fogalmát.

Az európai közös örökség fogalmának bevezetésével az Egyezmény Európa kulturális örökségének szélesebb társadalmi vonatkozásaira kívánja ráirányítani a figyelmet. Európa közös örökségét az európai emberek közös emlékezetének forrásaként és erőforrásaként szolgáló kulturális örökség és a történelem során kialakult, az európai társadalmak működésének alapjául szolgáló társadalmi értékek egymástól elválaszthatatlan és egymást kölcsönösen erősítő egysége alkotja. Ez képezi a kultúrák közti párbeszédről és a konfliktus-megelőzésről szóló nyilatkozat alapját is. A társadalmi értékekkel kapcsolatos jelenlegi konszenzus eléréséhez az Európa vészterhes történelme során szerzett tapasztalatok vezettek, és ezekben gyökerezik az a felismerés is, hogy a kulturális örökség elemei csakis közös felelősségvállalással őrizhetők meg. Az örökség európai szintű megközelítésének elsősorban azoknak az örökségelemeknek az esetében van különös jelentősége, amelyek nehezen illeszthetők be a jelenlegi politikai határok közé.

4-10. Cikk: Bár az Egyezmény kiemelten kezeli a kulturális örökséghez való hozzáférés jogát, és az ezek gyakorlásához szükséges feltételek megteremtésére a csatlakozó államok részére kötelezettséget is ír elő, ugyanakkor kiemeli, hogy ez a közösségi jog más jogok, így a magántulajdonhoz való jog, illetve a nemzetközi és az örökség védelmére vonatkozó kedvezőbb nemzeti jogi eszközök tiszteletben tartásával gyakorolható. A határokon túl található magyar kulturális örökség megőrzése szempontjából kiemelt jelentőségű az Egyezmény 5. Cikk f) pontjában foglalt ajánlás, miszerint a csatlakozó tagállamoknak vállalniuk kell, hogy elismerik a területükön található kulturális örökségi elemek értékét, függetlenül azok eredetétől. Ezt erősítik a 7. Cikkben foglaltak is, amelyek értelmében a tagállamoknak bátorítaniuk kell az örökségértelmezés sokféleségének az érvényesülését, és elő kell segíteniük az érdekellentétek megoldását azoknak az örökségi helyszíneknek az esetében, amikor egy örökségi helyszín eltérő értéket képvisel a különböző közösségek számára. A konfliktusok megelőzése, illetve kezelése szempontjából a kulturális örökség megismerése a kölcsönös bizalom és megértés megteremtésének hatékony eszközéül szolgálhat.

Az Egyezmény értelmezésében a környezet kulturális örökségi vonatkozásai a területi kohézió és az életminőség elengedhetetlen feltételeit képezik, ezért az Egyezmény fontos teendőket fogalmaz meg a kulturális környezet örökségi vonatkozásainak kihasználására, és integrált megközelítést szorgalmaz a kulturális, biológiai, geológiai és táji elemek közti egyensúly megteremtésére. Hangsúlyosan jeleníti meg azt az alapelvet, amely szerint ahhoz, hogy a kulturális örökség valóban a gazdasági-társadalmi fejlődést gazdagítsa, elengedhetetlen, hogy speciális szempontjai már a tervezési folyamatokba is integrálódhassanak - nevesítve a kulturális örökségi hatástanulmányok révén.

A kulturális örökség fenntartható módon történő megőrzésének elengedhetetlen feltétele integritásának, sértetlenségének tiszteletben tartása, amely azonban nem statikus megőrzést, hanem az örökség identitását és eredetiségét biztosító értékek felismerésén és tiszteletben tartásán alapuló megközelítést jelent.

A 9. Cikk a (természeti örökség védelméből és a környezetvédelemből ismert) fenntartható használat elvének a kulturális örökségre történő kiterjesztése keretében szorgalmazza a tervszerű kezelésre való áttérést, a kulturális örökség megőrzése sajátos követelményeinek érvényesítését a tágabb szabályozási környezet kialakítása során, a hagyományos anyagok és technikák alkalmazását, valamint a kulturális örökséggel foglalkozó egyének, vállalkozások és intézmények szakmai akkreditációját - a meglévő és a hozzáadott/hozzáadandó kulturális érték minőségének biztosítása érdekében.

Az Egyezmény 10. Cikke egyedülálló módon ráirányítja a figyelmet a kulturális örökségben rejlő, a fenntartható gazdasági fejlődés szempontjából hasznosítható adottságokra, kiemelve azt, hogy egy térség gazdasági fejlesztése és vonzerejének megteremtése szempontjából elengedhetetlen ezeknek a lehetőségeknek a kihasználása, ugyanakkor - éppen e fejlesztési potenciál hosszú távú megőrzése érdekében - a gazdasági célú hasznosítás semmilyen módon nem írhatja felül vagy veszélyeztetheti az örökségben rejlő immanens értékek hosszú távú megőrzését.

11. Cikk: A 11. Cikk a kulturális örökség iránti - előbbiekben deklarált - közösségi felelősség érvényesítésének eszközrendszerét érinti. Ezen eszközrendszer egyrészt közhatalmi természetű - a felelősségvállalás jogi, pénzügyi és szakmai kereteinek kialakítása csak így lehetséges -, másfelől annak nélkülözhetetlen támogatói a nem kormányzati szereplők.

12-14. Cikk: A 12-14. Cikkek tárgyalják a kulturális örökség iránti széleskörű felelősségvállalást, a demokratikus hozzáférést. Kötelezik az aláíró Feleket a kulturális örökség védelmében való társadalmi participáció bátorítására, valamint arra, hogy ezt kiemelten a kulturális örökségről szóló ismereteknek az oktatásba történő integrált beépítésével alapozzák meg. Felismerik a digitális technológia alkalmazásának jelentőségét a kulturális örökség megismerhetővé és hozzáférhetővé tétele terén, egyúttal felhívják a figyelmet arra is, hogy a kulturális örökséggel kapcsolatos új digitális tartalmak létrehozása nem szoríthatja háttérbe az örökségi elemek anyagi, fizikai valóságban történő megőrzését.

A 4. §-hoz

E § a törvény hatálybalépéséről rendelkezik. Az Egyezmény 18. Cikk d) pontja úgy rendelkezik, hogy az olyan aláíró tagállam tekintetében, amely az Egyezmény hatálybalépése után ismeri el magára nézve kötelezőnek az Egyezményt, az Egyezmény annak a hónapnak az első napján lép hatályba, amely a megerősítési, elfogadási vagy jóváhagyási okirat letétbe helyezésének napja utáni három hónapos időszakot követi. Ennek pontos időpontját annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg. Az e törvény végrehajtásához szükséges intézkedésekről a kultúráért felelős miniszter gondoskodik.