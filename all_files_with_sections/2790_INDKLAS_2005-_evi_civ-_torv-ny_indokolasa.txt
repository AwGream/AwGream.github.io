2005. évi CIV. törvény indokolása

a Magyar Köztársaság és Románia között a közúti és a vasúti határforgalom ellenőrzéséről szóló, Bukarestben, 2004. április 27-én aláírt Egyezmény kihirdetéséről

Indokolás

Az 1. §-hoz

A Magyar Köztársaság és Románia között a közúti és a vasúti határforgalom ellenőrzéséről szóló Egyezményt a Szerződő Felek belügyminiszterei 2004. április 27-én Bukarestben aláírták. Az Egyezmény 29. Cikke értelmében az Egyezményt a Szerződő Államok belső jogszabályaival összhangban meg kell erősíteni. Az Országgyűlés a nemzetközi szerződést 88/2004. (IX. 15.) OGY határozatával megerősítette. Az Egyezmény megerősítéséről szóló román diplomáciai jegyzéket a magyar Fél 2005. augusztus 29. napján vette kézhez. Az Egyezmény hatályba lépésének ideje a 29. Cikk (1) bekezdése szerint 2005. szeptember 13.

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében az Egyezményt törvénnyel szükséges kihirdetni.

A 2. §-hoz

Az Egyezmény célja a határforgalom ellenőrzésének korszerűsítése, a határátlépések gyors és biztonságos lebonyolításához szükséges jogi keret megteremtése. Az Egyezményben a Szerződő Felek meghatározzák a személyek határátléptetésére, valamint a javak behozatalára, kivitelére és átvitelére vonatkozó szabályokat. A Szerződő Felek megteremtik az összehangolt és gyorsított közúti és vasúti határforgalom ellenőrzésnek a jogi feltételeit.

A közúti és a vasúti határátkelőhelyeken a határforgalom ellenőrzése főszabály szerint a Szerződő Felek államának területén külön-külön történik.

Az Egyezményben a Szerződő Felek meghatározzák a határforgalom ellenőrzésének pontos szabályait, az ellenőrzés sorrendjét és az alkalmazandó jogot (Egyezmény 5-11. Cikk). Az Egyezményben meghatározott határforgalom ellenőrzési feladatokat a szolgálati személyek a működési területen végzik. A nemzetközi szerződés tartalmazza a működési terület fogalmát, továbbá a működési terület kiterjedését a közúti és a vasúti forgalomban (Egyezmény 1. Cikk 5. pont és 4. Cikk).

Az Egyezményben a Szerződő Felek felhatalmazzák Kormányaikat, hogy a közös államhatár közelében található műemlékek, természeti értékek megtekintése, illetve turista ösvények használata érdekében külön nemzetközi szerződést hozzanak létre, amelyben meghatározzák azokat a határátlépési pontokat, amelyeken az érintett személyek, a működő határátkelőhelyeken kívül átléphetik a közös államhatárt [Egyezmény 12. Cikk (3) bekezdés].

Azokban az esetekben, amikor ezt gazdasági vagy társadalmi érdekek indokolják, a Szerződő Felek illetékes hatóságai engedélyezhetik az államhatár ideiglenes megnyitását az állandó határátkelőhelyeken kívüli átlépés céljából [Egyezmény 12. Cikk (1) bekezdés].

A szolgálati személyeket a működési területen speciális jogok illetik meg és kötelességek terhelik. A szolgálati személyek - az Egyezményben meghatározottak szerint - a másik Szerződő Fél területén úgy végzik hatósági feladataikat, mintha azt saját államuk területén végeznék, ennek keretében saját belső jogszabályaikban foglaltak alapján kényszerintézkedéseket hajthatnak végre. A szolgálati személyeket a másik Szerződő Fél területén is megilleti a hivatalos személyekre vonatkozó büntetőjogi védelem. (Egyezmény 8. és 14. Cikk) Az Egyezmény tartalmazza a szolgálati személyek által okozott, illetve a sérelmükre bekövetkezett károkra vonatkozó kártérítési szabályokat is (Egyezmény 15. Cikk).

A szolgálati személyek feladatuk ellátása során a közös államhatárt érvényes szolgálati célú határátlépési igazolvánnyal jogosultak átlépni, a Magyar Köztársaság és Románia között hatályos, a szolgálati célú határátlépéshez szükséges okmányok egységesítéséről szóló nemzetközi szerződésben foglaltaknak megfelelően (Egyezmény 17. Cikk).

Az Egyezmény tartalmazza a határforgalom ellenőrző szolgálati helyek használatára, megjelölésére vonatkozó szabályokat (Egyezmény 18-19. Cikk), továbbá a szolgálati személyek hivatalos használatára szolgáló tárgyakra, szolgálati- és forgalombiztosító anyagokra, eszközökre vonatkozó vám, adó, illeték és egyéb pénzügyi terhek megfizetése alóli mentességi szabályokat és az ehhez szükséges eljárási szabályokat (Egyezmény 20. Cikk).

A nemzetközi szerződés a szolgáltatást végzők (különösen: vámügynökségek, szállítmányozók, pénzváltók) tevékenységének, valamint a létesítet távközlési eszközök üzemeltetésének a szabályait is tartalmazza (Egyezmény 9. és 22. Cikk).

Az Egyezmény végrehajtásának összehangolása érdekében a Szerződő Felek Magyar-Román Határforgalmi Vegyes Bizottságot hoznak létre (Egyezmény 25. Cikk).

A határforgalom ellenőrzéséhez további, a végrehajtást elősegítő kérdések is szabályozást igényelnek. Ennek megfelelően az Egyezményben a Szerződő Felek felhatalmazták kormányaikat, hogy megállapodásban szabályozzák a határátkelőhelyek létesítését, azok megszüntetését, nyitvatartási idejét, forgalmi jellegét, a forgalmi jelleg módosítását; továbbá a működési területek pontos meghatározását és a szolgálati személyek ellenőrzésének útvonalát (vasúti vonalszakaszt) (Egyezmény 3. Cikk).