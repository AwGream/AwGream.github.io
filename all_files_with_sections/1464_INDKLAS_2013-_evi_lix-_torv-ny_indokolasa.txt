2013. évi LIX. törvény indokolása

a Nemzeti Földalapról szóló 2010. évi LXXXVII. törvény és az erdőről, az erdő védelméről és az erdőgazdálkodásról szóló 2009. évi XXXVII. törvény módosításáról

-----STARTING---POINT---ALTALANOS--- 

A törvény a Nemzeti Földalapról szóló 2010. évi LXXXVII. törvény (a továbbiakban: Nfatv.), valamint az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: Evt.) módosítását tartalmazza.

Az Nfatv. módosításának legfontosabb célja, hogy az NFA nyilvános pályáztatás mellőzésével köthessen adásvételi szerződést olyan földrészletre, melynek területe nem haladja meg a három hektárt. A jelenleg hatályos szabályozás szerint ez a területi mérték egy hektár. E módosítás célja az értékesítési eljárások olyan módon történő felgyorsítása, amely a minden esetben fennálló költségeken túl (pl. az értékbecslés díja) nem jelent többletköltséget az NFA részére, illetve mentesíti az NFA-t a felesleges költségek viselése alól. A területi mérték módosításával ugyanis olyan ingatlanok értékesítése is lehetővé válna, amelyek hasznosítása jelentős terhet ró az NFA-ra, mert ezen ingatlanok sok esetben nem kapcsolódnak állami birtoktömbökhöz, vagy természetbeni elhelyezkedésük, méretük illetve a tulajdoni viszonyaik miatt a megművelésük nehézkes.

További cél az állami tulajdonban álló erdők, és erdőgazdálkodási tevékenységet közvetlenül szolgáló földterületek esetében az Nfatv., valamint az Evt. rendelkezései közötti összhang teljes körű megteremtése, illetve a párhuzamos szabályozás megszüntetése.

-----STARTING---POINT---RESZLETES---

Az 1. §-hoz

A törvény 1. §-a a termőföldről szóló 1994. évi LV. törvény (a továbbiakban: Tft.) 12. § (2) bekezdésében foglaltaktól enged eltérést annak érdekében, hogy meghatározott esetekben a fennálló szerződés időtartamának meghosszabbításához ne kelljen pályáztatási eljárást lefolytatni, vagyis új pályázatot kiírni egy fennálló szerződés tekintetében. A törvény egyértelművé teszi azt is, hogy a szerződés időtartamának a meghosszabbítására a Tft. 13. §-ában megjelölt korlátozások, azaz a haszonbérlet maximális időtartamának figyelembe vételével kerülhet sor.

A 2-4. §-hoz

A törvény 2. és 3. §-a egyértelművé teszi, hogy csak a 100%-os állami tulajdonban álló erdő, és erdőgazdálkodási tevékenységet közvetlenül szolgáló földterület esetében irányadó az az előírás, miszerint ezen területeket csak költségvetési szervek, vagy 100%-os állami tulajdonban lévő erdészeti társaságok részére lehet vagyonkezelésbe adni, mely vagyonkezelők az erdő használatát, hasznosítását harmadik személynek nem engedhetik át. E szabályozás alól a honvédelmi rendeltetésű erdők annyiban képeznek kivételt, hogy azok használatát, hasznosítását a vagyonkezelő átengedheti, de csak költségvetési szervek, vagy 100%-os állami tulajdonban lévő erdészeti társaságok részére. Az említett kiemelt állami vagyoni körnek a tartós, hosszútávon fenntartható vagyonkezelését csak az erre szakmailag felkészült 100%-os állami tulajdonban lévő erdészeti társaságok és költségvetési szervek tudják magas szakmai színvonalon biztosítani, mely az erdők esetében nemzetgazdasági szempontból kiemelt cél.

A törvény 4. §-a egyértelműen rögzíti, hogy az Nfatv.-t az Evt. előírásaival összhangban kell alkalmazni, valamint előírja az erdőgazdálkodásért felelős miniszter egyetértését a 100%-ban állami tulajdonban lévő erdő, és erdőgazdálkodási tevékenységet közvetlenül szolgáló földterület vagyonkezelésbe adása esetére.

Az 5. §-hoz

A törvény 5. §-a kiegészíti az Nfatv.-t azzal az esettel, ha külön törvény [így pl. az 1992. évi II. törvény 25. § (6) bekezdése; a 25/A. § (1) bekezdése; az 1993. évi II. törvény 12. § (6) bekezdése] a földrészletnek a Nemzeti Földalapba kerüléséről rendelkezik, de a földrészlet nem felel meg az Nfatv. rendelkezéseinek. A törvény alapján ez esetben az NFA-nak haladéktalanul gondoskodnia kell a földrészletnek az MNV Zrt. részére történő átadásról.

A 6. §-hoz

A törvény 6. §-a az Nfatv.-t módosító törvény alkalmazási szabályát állapítja meg a folyamatban lévő ügyekben.

A 7. §-hoz

A törvény módosítja az Nfatv. sarkalatossági záradékát, mivel a törvény 6. §-a szerinti alkalmazási szabályt az Nfatv.-be beépítve kell megállapítani.

A 8-9. §-hoz

A törvény 8-9. §-ai szövegcserés módosításokat tartalmaznak, melyek közül az Nfatv. 21. § (3a) bekezdése b) pontjának módosítása érdemi. E módosítással az NFA nyilvános pályáztatás mellőzésével köthet adásvételi szerződést olyan földrészletre, melynek területe nem haladja meg a három hektárt. A módosítással az értékesítési eljárások felgyorsíthatóak lesznek, valamint a minden esetben fennálló költségeken túl (pl. az értékbecslés díja) nem jelentene többletköltséget az NFA részére. Az értékesítési eljárások felgyorsítása összességében is megkönnyíti az NFA számára a jövőben tervezett portfólió tisztítást, és a költségtakarékosság betartását is elősegítené. Költségmegtakarítást jelentene ugyanis az NFA számára az, hogy a nyilvános pályáztatás mellőzésével történő értékesítés esetén nem jelentkeznének pl. a versenytárgyalások során a közjegyző kötelező jelenlétéből adódó költségek sem. A fentieken túlmenően a területi mérték módosításával olyan ingatlanok értékesítésére kerülhetne sor, amelyek hasznosítása jelentős terhet ró az NFA-ra, mert ezen ingatlanok sok esetben nem kapcsolódnak állami birtoktömbökhöz, vagy természetbeni elhelyezkedésük, méretük vagy tulajdoni viszonyaik (osztatlan közös tulajdonban fennálló állami tulajdoni illetőség) miatt megművelésük nehézkes. Ezen okok és a nyilvános pályázati eljáráshoz kapcsolódó járulékos költségek miatt a nyilvános pályáztatás útján való értékesítésük gazdaságilag sem előnyös az NFA számára.

A 10-11. §-hoz

A törvény 10-11. §-ai hatályon kívül helyező rendelkezéseket tartalmaznak. Az Nfatv. 19. § (2) bekezdéséből az „az (1) bekezdés a) pontja szerinti felszámolási eljárás vagy végelszámolási eljárás, illetve” szövegrész hatályon kívül helyezésének indoka az Nfatv. 19. § (1a) és (2) bekezdése közötti kollízió feloldása. Az Nfatv. 21. § (3b) bekezdésének hatályon kívül helyezését az indokolja, hogy ez a rendelkezés az Nfatv. 20. § (2) bekezdésével azonos szabályozást tartalmaz. A törvény 11. §-ával történő hatályon kívül helyezéseket a 2013. január 1-jével hatályos szabályozás indokolja, melynek alapján pályáztatás nélkül kerül sor vagyonkezelésbe adásra.

A 12-13. §-hoz

A törvény 12-13. §-ai az Evt. és az Nfatv. közötti összhang megteremtése, valamint a szabályozásbeli hiányosságok pótlása érdekében módosítják az Evt.-t.

A törvény 12. §-a kiegészíti az Evt. 8. §-át azzal a rendelkezéssel, miszerint az osztatlan közös tulajdonban álló erdő és erdőgazdálkodási tevékenységet közvetlenül szolgáló terület esetében az általános vagyonhasznosítási szabályok az irányadók, így az elidegenítés, valamint a vagyonkezelésen felül más használatba adás is gyakorolható az NFA részéről. Az osztatlan közös tulajdonban álló erdő és erdőgazdálkodási tevékenységet közvetlenül szolgáló földterületek esetében ugyanis sem az Nfatv., sem az Evt. nem tartalmazott egyértelmű szabályozást az állami tulajdonban lévő hányadának a használatára, hasznosítására. Ezek vagyonkezelésbe adása az Evt. 17. § (6)-(7) bekezdéseire tekintettel nem megoldható, a tulajdonostársaknak társult erdőgazdálkodást kell folytatniuk, és egy erdőgazdálkodót kell kijelölniük. A tulajdonostársak vagyonkezelési szerződés megkötésére pedig nem kötelezhetők az erdészeti társaságokkal illetve költségvetési szervekkel. Mindezek miatt az Evt. kiegészítésével egyértelművé válik, hogy az állami tulajdoni hányadokra a Nemzeti Földalapba tartozó vagyonra vonatkozó általános szabályokat kell alkalmazni. Ezáltal az Evt. 17. § (6)-(7) bekezdése társult erdőgazdálkodásra vonatkozó szabályai is alkalmazhatóak ezen vagyonelemekre, valamint az Evt. 17. § (1) bekezdés is, amely alapján erdőgazdálkodóként nyilvántartásba vehető az erdő tulajdonosa, vagy jogszerű használója.

-----STARTING---POINT---VEGE---

A 14-15. §-hoz

A törvény 14-15. §-ai tartalmazzák a hatályba léptető rendelkezést, valamint a sarkalatossági záradékot.