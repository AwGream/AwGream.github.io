2007. évi LXXXVI. törvény indokolása

a villamos energiáról

-----STARTING---POINT---ALTALANOS--- 

A törvény célja a teljes verseny megteremtése a gazdaság versenyképességének fokozása érdekében a hosszú távon fenntartható ellátásbiztonság szavatolása mellett. A törvény megfelel az Európai Unió előírásainak.

Az új villamosenergia-piaci modell a hatályos szabályozáshoz képest az alábbi legfontosabb változtatásokat tartalmazza:

A törvény a „fogyasztó” elnevezés helyett a 2003/54/EK irányelvben foglaltakkal összhangban a „felhasználó” megjelölést vezeti be általánosan, egyedül a lakossági fogyasztó és a védendő fogyasztó elnevezés használatát alkalmazza.

A jelenlegi kettős - közüzemi és szabadpiaci - modell megszűnik, helyét tiszta versenypiaci modell veszi át, amelyben a versenyt csak az erőfölényes helyzetekkel való visszaélés megelőzése, illetve a kiszolgáltatott felhasználók védelme érdekében lehet korlátozni. A felhasználók, illetve a kereskedők szabadpiaci körülmények között szerezhetik be, a termelők pedig ugyanilyen módon értékesíthetik a villamos energiát.

A lakossági fogyasztók és a kisvállalkozások - a törvény által kijelölt - szűk köre - egyetemes villamosenergia-szolgáltatásra is jogosultak lesznek. Ennek keretében az egyetemes szolgáltatóktól (ESZ) meghatározott minőségű (megbízhatósági-, rendelkezésre állási-, fizetési feltételekre vonatkozó jellemzők) villamos energiát vásárolhatnak méltányos, könnyen és tisztán összehasonlítható, átlátható árakon. Az egyetemes szolgáltatás tehát leginkább jogszabályban meghatározott ellátás-biztonsági szintet nyújtó szolgáltatási csomag és nem egy piaci viszonyoktól „eltérített” szolgáltatás.

Egyetemes szolgáltatásra - az e tevékenység engedélyezésének speciális feltételei szerint - bármely villamosenergia-kereskedő engedélyt kaphat, azaz e szolgáltatókat a Hivatal objektív, diszkrimináció-mentes és átlátható feltételek szerint választja ki egy rövid átmeneti időszakot követően. E megoldás lehetővé teszi azt, hogy a lakossági fogyasztók és kisvállalkozások érdekeinek fokozottabb védelmét biztosító, intenzívebb hatósági kontroll mellett működő sajátos ellátási formát választó felhasználók is élhessenek az ellátó-választás lehetőségével, azaz e piaci szegmensen is kibontakozhasson a verseny. Az ellátás folyamatosságának biztosítása érdekében ugyanakkor egy kétlépcsős átmeneti időszakot is meghatároz a törvény. E megoldás értelmében a 2009. december 31-ig terjedő időtartamra a törvény jelöli ki és kötelezi ideiglenes jelleggel a jelenlegi hat közüzemi szolgáltatót ellátási területükön egyetemes szolgáltatás nyújtására azon háztartási fogyasztók részére, akik a villamos energiát ilyen szolgáltatási körülmények között kívánják megvásárolni. Ezt a háztartási fogyasztók zavarmentes ellátása indokolja, hiszen a teljes versenypiac kialakulásához is időre van szükség. Szakértői becslések szerint a törvény hatályba lépésétől számított két éven belül létrejönnek és megerősödnek azon piaci formák, amelyek biztosítják, hogy a verseny a háztartási fogyasztókat ellátó piaci szegmensben is teljesen kibontakozhasson anélkül, hogy ellátási zavarokat okozna. Ugyanakkor már a törvény hatályba lépését követő egy év után, azaz 2009. január 1-jétől további villamosenergia-kereskedők is engedélyt szerezhetnek egyetemes szolgáltatás nyújtására, így egy éven keresztül a piacra lépett új és korábbi egyetemes szolgáltatók versenyének kezdeti időszakában a jelenlegi közüzemi szolgáltatók továbbra is kötelesek lesznek a jelenlegi szolgáltatási területükön e tevékenységet végezni, azaz az ország egyetemes szolgáltatással való lefedettsége továbbra is biztosított marad. Végül az átmeneti időszakot követő időszakra is garanciális szabályként fennmarad az a rendelkezés, miszerint az egyetemes szolgáltatás fogyasztók rendelkezésére állásának hiányában a Hivatal a kiskereskedelmi piac jelentős piaci erővel rendelkező szereplőit egyetemes szolgáltatás nyújtására - ilyen engedélykérelem kezdeményezésére - kötelezheti. A közüzemi szerződések tömeges felülvizsgálatával járó adminisztrációs teher kiküszöbölése és a felhasználók jog és ellátásbiztonságának folyamatos fenntartása érdekében a törvény átmeneti rendelkezései törvényes jogutódlást biztosítanak azon felhasználók számára, akik nem élnek azonnal a feljogosításból adódó piacra lépési lehetőségükkel.

A villamosenergia-ellátás biztonságának fokozása érdekében bevezetésre kerül a végső menedékes (a továbbiakban: VM) hatóság általi kijelölésének lehetősége arra az esetre, ha valamely egyetemes szolgáltatásra jogosult felhasználókat ellátó társaság (ESZ, vagy felhasználókat ellátó kereskedő) vagyoni helyzetének olymértékű romlása következik be, amely a szolgáltató/kereskedő fizetésképtelenségét eredményezi, és ezáltal a felhasználók ellátása veszélybe kerül. A VM kijelölése tehát az egyetemes szolgáltatás igénybevételére jogosult felhasználók érdekeit védi függetlenül attól, hogy versenypiacon, vagy egyetemes szolgáltatótól szerzik be energiájukat. A többi felhasználó esetében a piacon lévő kereskedők átveszik a szolgáltatást az ellehetetlenült kereskedőtől. A VM kijelölési eljárásánál nem magát a VM-t kell előre kijelölni, hanem a csődeljárásról, a felszámolási eljárásról és a végelszámolásról szóló 1991. évi XLIX. törvénnyel (a továbbiakban: csődtörvény) kellően összehangolt VM-kiválasztási eljárást alsóbbrendű jogszabály fogja rögzíteni.

Az új modellben értelemszerűen nem lesz közüzemi nagykereskedő és közüzemi áramszolgáltató. Az ESZ-ek nem lesznek kötelezettek arra, hogy a villamos energiát kizárólag az MVM-től szerezzék be. Az egyetemes szolgáltatást biztosító engedélyes bárhonnan beszerezhet villamos energiát, azonban az árellenőrzés, ill. az árrés-szabályozás rendszerén keresztül a beszerzési költségeinek csökkentésére ösztönzött.

Az Európai Unió azt írja elő, hogy az egyetemes szolgáltatásban alkalmazott árak méltányosak, könnyen és tisztán összehasonlíthatók, átláthatók legyenek. Az ESZ ellenőrzött beszerzési költségeit jogszabályban meghatározott és a Magyar Energia Hivatal (a továbbiakban: Hivatal) által ellenőrzött kereskedelmi árréssel növelheti, e két tényező határozza meg az ESZ-ben részesülő felhasználók díjait.

A hálózatok használatának vonatkozásában továbbra is megmarad a miniszteri hatósági árkontroll, ami a rendszerhasználati díjak esetében tételes miniszteri árszabályozást jelent, amelyre lehetőséget biztosít az Európai Unió villamos energia irányelve. A rendszerhasználati díjak mértékét külön jogszabály állapítja meg.

A fogyasztóvédelem erősítését kiemelt feladatának tekinti a törvény. A lakossági fogyasztók elszámolással, számlázással, díjfizetéssel és méréssel kapcsolatos panaszai ügyében a fogyasztóvédelmi feladatok a Hivataltól a Fogyasztóvédelmi Felügyelőségekhez kerülnek át. Ez biztosíthatja, hogy a lakosság fogyasztóvédelmét átfogóan az erre a célra létrehozott és komoly szakapparátussal és országos hálózattal rendelkező szervezet lássa el. A Felügyelőségek munkáját segíti, hogy az egyes panaszok kezeléséhez a - törvényben előírt - együttműködési megállapodás alapján a Hivatal szakmai támogatást nyújt. Annak érdekében, hogy a Felügyelőségek ne csak a panaszok kivizsgálását végezzék, hanem már az ügyfelekkel való bánásmód szabályainak kialakítása során is érvényesíthessék a fogyasztóvédelem szempontjait, a Hivatal a fogyasztóvédelmi hatósággal együttműködve hagyja jóvá az egyetemes szolgáltatók és a lakossági fogyasztókat ellátó kereskedők üzletszabályzatait. A nem lakossági fogyasztók (felhasználók) elszámolással, számlázással, díjfizetéssel és méréssel kapcsolatos panaszait, illetve a hálózati engedélyesekkel szemben felmerülő hálózati csatlakozással, illetve a hálózati rendszer megfelelő minőségben való rendelkezésre állásának kérdésével kapcsolatos felhasználói panaszokat a Hivatal intézi.

A felhasználók jogainak biztosítása, és azok védelme nem korlátozódik kizárólag az ezen címszóval ellátott fejezetben leírtakra. A felhasználók védelme a törvény egész koncepcióját áthatja. Megjelenik például a hálózatokhoz való hozzáférés szabályozásától kezdődően, a mérés, leolvasás előírásain keresztül az árszabályozáson és az ügyfélszolgálati irodákra vonatkozó előíráson át, az egyetemes szolgáltató tevékenységének szabályozásáig, valamint felöleli a kiadandó szabályzatokat és a Hivatal jogköreit is. Ezek, és még számos - előzőekben fel nem sorolt - előírás adják együttesen a modellben megjelenő fogyasztóvédelmet. Vannak azonban olyan részletszabályok, melyek a törvényben nem jelennek meg. Ezeket a törvényben megfogalmazott koncepció elfogadása után, a másodlagos jogszabályokban célszerű teljes terjedelmükben kibontakoztatni.

A fogyasztóvédelem keretében a törvény bevezeti a védendő fogyasztó intézményrendszerének alapvető szabályait. A védendő fogyasztóknak két fő csoportja van: a szociálisan rászorulók és a fogyatékkal élők. Az igénybe vehető kedvezmények köre e két csoport sajátosságaihoz igazodik. A törvény kizárólag a szociálisan rászorulók által igénybe vehető kedvezmények körét jelöli meg, de azt sem taxatív módon, így lehetőség van a szociálpolitika rugalmas kezelésére alsóbbrendű jogszabályban.

Az új modell a szociálisan rászorult fogyasztók kezelésének kérdését nem ezen törvény keretein belül tervezi megvalósítani. Ugyanakkor a jelenleg érvényes (közüzemi) villamos energia árak mellett is szükség lehet az elesett és rászoruló fogyasztók védelmére, de ez nem igényli a szociális törvény jelenlegi keretein túlmenő állami gondoskodást.

A villamosenergia-piacon kibontakozó verseny fontos helyszíne lehet a speciális áramtőzsde. A törvény erre vonatkozóan nem tartalmaz részletes szabályokat, a tulajdonosi korlátozásokat kivéve. Ennek az az oka, hogy jelenleg is vita folyik arról, hogy az áramtőzsde a tőkepiacról szóló 2001. évi CXX. törvény szerinti működő árutőzsde legyen (esetleg néhány speciális villamosenergia-ipari szabállyal kiegészítve), vagy más szervezeti formában működő speciális szervezett piac. Amennyiben a szakmai viták lezárását követően ez látszik kedvezőbbnek, akkor erről külön törvényt kell alkotni.

A megújuló energiaforrásból, hulladékból vagy kapcsoltan termelt villamos energia kötelező átvételi rendszer átalakításának lényegi elemei:

A Kormány technológiánként és energiaforrásonként eltérő kötelező átvételi árat határozhat meg, miközben a törvény tartalmazza az átvételi ár maximumát, valamint azt is, hogy a mezőgazdasági termelésből származó anyagokat hasznosító megújuló energia termelést a törvény szerinti áron kell átvenni. A kötelező átvétel időszakának és mértékének megállapítása során figyelembe kell venni az egyes projekteknek juttatott egyéb támogatásokat is. Az új rendszer az átvételi kötelezettség alá eső villamosenergia-termelést egy mérlegkörbe helyezi, melynek mérlegkör felelőse az átviteli rendszerirányító. A villamos energiáról szóló 2001. évi CX. törvény alapján bevezetett kötelező átvételi rendszerben megítélt átvételi feltételeket, azaz a villamos energia mennyiségét, az átvételi árat és az átvétel időtartamát az új rendszer nem érinti.

Az átmeneti időszak kezelése. Az egyetemes szolgáltatásra nem jogosult (nagy- és közepes) felhasználói kör - az új törvény hatályba lépését követően - három hónapos türelmi idővel, a jelenlegivel azonos körülmények mellett vásárolhatnak jelenlegi szolgáltatójuktól. A türelmi idő elteltével „maradhatnak” jelenlegi szolgáltatójuknál, kereskedőjüknél annak - piaci alapon tett - árajánlatának és fizetési feltétel javaslatának elfogadásával, vagy elfogadhatják más kereskedő piaci alapú ajánlatát (melyet természetesen később is megtehetnek).

Az egyetemes szolgáltatásra jogosult felhasználó eldöntheti, hogy a szabadpiacra lép, vagy marad az egyetemes szolgáltatónál. Ez utóbbi esetben semmilyen adminisztrációs terhe nincs a felhasználónak, hiszen a felhasználók számára a szerződéses kapcsolatok jogutódlását a törvény biztosítja.

Az új modellben az elosztói és kereskedelmi funkciók szétválnak, de az egyetemes szolgáltatásban részesülő felhasználónak ez nem jelent többlet terhet, - amennyiben másként nem dönt - továbbra is egy számlát fog kapni, az egyetemes szolgáltató bizományosa lesz a felhasználónak az elosztó felé.

-----STARTING---POINT---RESZLETES---

Az 1. §-hoz

A törvény célja elsődlegesen az Európai Unió formálódó energiapolitikai célkitűzésein alapul. Ennek értelmében különösen: a gazdaság versenyképességének segítését, az energiahatékonyságot, energiatakarékosságot, hálózathoz történő hozzáférés tekintetében egyenlő bánásmód biztosítását, a felhasználók érdekeinek védelmét és a termelők piacra lépésének elősegítését határozza meg végrehajtandó feladatnak.

A 2. §-hoz

A törvény alkalmazási köre kiterjed a villamosenergia-ipar tevékenységeire, beleértve engedélyköteles és az engedély nélkül végezhető villamosenergia-ipari tevékenységekre, illetve végzőkre, valamint az engedély iránti kérelmet benyújtókra, továbbá az integrált villamosenergia-ipari vállalkozásokra.

Kiterjed továbbá a felhasználókra, valamint az e törvény hatálya alá tartozók jogaira és kötelezettségeire, egymás között fennálló jogviszonyára.

A törvény átfogó szabályokat állapít meg a villamosenergia-iparra és szereplőire, ezért hatálya kiterjed az atomenergiával, valamint a hőenergiával kapcsoltan termelt villamos energia termelésére is, de ezek esetében a törvény szabályait az e kérdéskörre vonatkozó más törvényekben foglalt eltérésekkel kell alkalmazni.

A 3. §-hoz

A 3. § tartalmazza az értelmező rendelkezéseket, amelynek megváltozott struktúrája a villamosenergia-piac új szerkezetét tükrözi. A jelenleg hatályos törvényhez képest jelentősen bővül a fogalmak meghatározásának köre az új intézmények belépése és a piaci modell átalakulása miatt.

A 4-6. §-hoz

A törvény nem változtat azon a jelenleg is hatályos szabályon, hogy a villamos energia termelése 0,5 MW, vagy azt meghaladó teljesítőképességű erőműben engedélyköteles. A termelők - a befektetői szabadságfok alapján - saját elhatározásuk szerint üzemeltetik berendezéseiket, (főszabály szerint az általuk termelt villamos energiát szabadon értékesíthetik).

A kapacitás visszatartás szabályairól a törvény részletesen rendelkezik, erre a piaci folyamatokról függetlenül az ellátásbiztonság érdekében továbbra is szükség van. A Hivatal jelentős szerepet lát el e kérdésben, szankcionálási jogköre van.

A termelők vonatkozásában az elsődleges energiaforrás biztonsági készletezése általános érvényű, minden termelőre kiterjedő. A piacnyitás - ellátásbiztonsági okból - nem indokolja ezen kötelezettség megszüntetését.

A 7-8. §-hoz

A törvény rendelkezései szerint a termelők - a szabadpiac elvei alapján - saját elhatározásuk szerint, saját üzleti kockázatukra létesíthetnek új termelő kapacitásokat. Az új termelő kapacitások létesítésére vonatkozó szabályok az EU irányelveivel való összhang megteremtését és befektetések ösztönzését szolgálják.

A saját befektetői kockázaton alapuló általános létesítési, engedélyezési szabályok alóli eltérés az alábbi esetekben indokolt: a szélerőművek számára - a törvény hatályba lépését követően - adandó engedélyeket egy pályáztatási eljárás eredményeként adhatja ki a Hivatal, mely pályázat - az átviteli rendszerirányítóval egyeztetett - feltételek fennállása esetén írható ki. A megújulók hálózatra csatlakozását - mely általában az elosztóhálózatra történik - a törvényi szabályozás segíti.

A Hivatal - az átviteli rendszerirányító közreműködésével - külön jogszabályban meghatározott feltételek esetén keresletoldali szabályozásra és erőmű létesítésére pályázatot írhat ki. Ennek lényege, hogy nem feltétlen új termelői kapacitások elégítik ki a felhasználói igényeket, hanem a meglévő felhasználók árengedmények, ösztönzése alapján meghatározott szabályok mellett - fogyasztási csúcsidőszakban, illetve teljesítményhiányos időszakban -lemondanak a fogyasztásukról teljesen vagy részben egy meghatározott időszakra. A pályázatot az Unió hivatalos lapjában is közzé kell tenni.

A 9-13. §-hoz

A törvény szövege - elveit tekintve - a német és osztrák tapasztalatokon alapul és bizonyos elemeit tekintve a brit tapasztalatokra is épít. A kialakítandó rendszer célja, hogy megújuló energiaforrásból és a hulladékból nyert energiával, valamint a kapcsoltan termelt villamos energia termelésének elősegítése - az externális hatásokat is figyelembe véve- a kötelező átvétel időtartama, az átvételi ár és az átvett mennyiség tekintetében differenciáltan valósuljon meg, amely, a méretgazdaságosság előnyeinek figyelembe vételével különböző lehet (50 MW beépített villamos energia kapacitás feletti beruházást nem lehet a kötelező átvételi rendszerbe bevonni). A villamos energia szabályozott ár melletti kötelező átvétele feltételeinek meghatározásakor figyelembe kell venni az egyéb támogatásokat is. A kötelező átvételi rendszer részletes szabályait - a törvény keretei között - a Kormány állapítja meg, az átvételi kötelezettség alá eső villamos energia mennyiségét valamint a kötelező átvétel időtartamát pedig az egyes beruházásokra a Hivatal állapítja meg.

A törvény kiemelten kezeli a befektetői érdekek védelmét, valamint biztosítani kívánja, hogy a jelenlegi és a jövőbeni támogatási és elszámolási rendszerek közötti átmenet nem érintse az átvételi kötelezettség alá eső villamos energiát termelők (megújuló energiaforrásból és a hulladékból nyert energiával termelők) kötelező átvételének alapvető feltételeit.

A villamosenergia-rendszer működési biztonságának garantálása érdekében - az átviteli rendszerirányító és a Hivatal értékelése alapján az új szélerőművek belépésére pályázati rendszert vezet be, amely lehetővé teszi a befektetők megkülönböztetéstől mentes versenyeztetését.

A kötelező átvételi rendszerben villamos energiát termelő erőműveknek kötelezettsége, hogy az átviteli rendszerirányító üzletszabályzatában meghatározott általános szerződési feltételek alapján mérlegkör tagi megállapodást, valamint a kötelező átvétel végrehajtásában történő együttműködést szabályozó megállapodást kössenek az átviteli rendszerirányítóval, akinek szerződéskötési kötelezettsége van a termelőkkel.

A kötelező átvételi rendszerben villamos energiát termelő erőművek az átviteli rendszerirányító által létrehozandó mérlegkörbe lépnek be, egy külön mérlegkört alkotnak. A mérlegkör kiegyenlítéséről az átviteli rendszerirányító gondoskodik. A kereskedők és végeredményben a felhasználók számára a törvény előírja, hogy a felhasználónak történő értékesítés illetve a saját fogyasztás arányában kötelesek az átviteli rendszerirányítóhoz rendelt mérlegkörből villamos energiát megvásárolni, azaz az átvételre kötelezettek a villamos energia felhasználói.

A 14-23. §-hoz

Az átviteli rendszerirányító feladatköre bővült a jelenlegi szabályozáshoz képest, többek között a hozzárendelt mérlegkör - kereskedelmi haszonszerzés nélküli, költség alapú - működtetésével, a keresletoldali szabályozás szerinti intézkedések összehangolásával, a pénzügyi biztosítékok rendelkezésre állásának ellenőrzésével. Új feladat továbbá a regionális hét európai tagállam rendszerirányítóinak együttműködése, vagy európai rendszerszinten szervezett és koordinált átviteli hálózati szűk keresztmetszet kezelési eljárásokban együttműködés.

A törvény az EU tagállamok gyakorlatához hasonlóan egy engedélyben összesíti a korábbi átviteli és rendszerirányítási engedélyt.

A 24-28. §-hoz

E §-ok a hálózati engedélyesekre vonatkozó általános szabályokat rögzítik. A korábbi szabályozáshoz képest új rendelkezések a következők: a hálózatfejlesztés tervezésekor a keresletoldali szabályozásból adódó szempontokat, valamint a megújuló energiaforrásból, hulladékból vagy kapcsoltan termelt villamosenergia-termelés elősegítésének követelményeit figyelembe kell venni. Abban az esetben, ha elmarad a jóváhagyott fejlesztési tervben meghatározott hálózatépítés, az erre kiírt pályázatot az EU hivatalos lapjában közzé kell tenni. A hálózati engedélyesek kötelesek tűrni a pályázaton nyertes hálózatépítő tevékenységét.

A 29-33. §-hoz

A vezetékes szolgáltatás jellegéből adódóan a hálózatok üzemeltetése továbbra is monopol jellegű tevékenység. A megkülönböztetés-mentes működés, a rendszer működési szempontjai és a legkisebb költség elvének érvényesítése érdekében a hálózati engedélyeseket szigorúbb együttműködési, ezen belül információ és adatszolgáltatási kötelezettség terheli.

Lényeges eltérés a korábbi szabályozáshoz képest, hogy az elosztó hálózati engedélyes a hálózati veszteség pótlásához szükséges villamos energiát bármely engedélyes számára hozzáférhető módon nyilvános eljárásban köteles megvásárolni.

Az elosztó hálózati engedélyesnek a védendő fogyasztókkal kapcsolatban külön jogszabályban meghatározott feladatai vannak.

A 34. §-hoz

E § a közvilágítás általános szabályairól rendelkezik. A közvilágítással - a közvilágítási célt szolgáló berendezések elhelyezésével és üzemeltetésével - kapcsolatos, az elosztói engedélyesnek fizetendő díjakkal összefüggésben előrebocsátandó, hogy a törvény a rendszerhasználati díjak közé bevezeti a közvilágítási elosztási díjat, amely tehát nem azonos az elosztói díjjal, hanem kifejezetten az e tevékenységgel kapcsolatos elosztási költségeket tükröző, sajátos rendszerhasználati díj. Az elosztó közvilágítással kapcsolatos költségeire a közvilágítási elosztási díj nyújt fedezetet, azaz e költségeket a közvilágítási elosztási díjrendszer hatósági árszabályozással való kialakítása során kell figyelembe venni, és e költségekkel összefüggésben a közvilágítást végző települési önkormányzat vagy megbízottja az elosztási díjon kívüli külön díjat nem fizet. Az esetleges kártérítési igényekre ugyanakkor a törvény a Polgári Törvénykönyvről szóló 1959. évi IV. törvény (a továbbiakban: Ptk.) általános szabályainak érvényesülését írja elő. Másrészt, a törvény a díjfizetéssel, elszámolással kapcsolatos viták megelőzése és a költségek átláthatóbbá tétele érdekében elrendeli, hogy adott települési önkormányzat területén a közvilágítási hálózat a rendszerhasználati díjak számításakor - a csatlakozási és elszámolási pontok számától függetlenül - egy fogyasztási helynek minősüljön, a leolvasás egy időpontban történjen és a rendszerhasználati díjak számítása az összegzett adatok alapján történjen.

A 35-36. §-hoz

A törvény rögzíti, hogy az átviteli és elosztó hálózatot rendszerhasználati díjak ellenében villamosenergia-továbbítás céljából a rendszerhasználók rendelkezésre kell bocsátani.

A törvény a hálózatokhoz való hozzáférés biztosítása során előnyben részesíti a megújuló energiaforrásokból, a hulladékból, illetve a hőtermeléssel kapcsoltan villamos energiát előállító termelőket.

A átviteli hálózati hozzáférés korlátozására, illetve megtagadására - többek között - akkor kerülhet sor, ha a határon keresztül szállított villamos energia beszállítására olyan létesítményekből történik, amelyek üzemeltetése a Magyar Köztársaság területén tartózkodó személyekre, vagyontárgyaikra, a természetre vagy a környezetre közvetett vagy közvetlen veszéllyel jár, illetve járhat, vagy ha a villamos energia beszállítása a megújuló energiaforrások, a hőenergiával kapcsolt villamosenergia-termelést, illetőleg a hulladékból nyert energia felhasználását hátrányosan érinti.

A 37. §-hoz

A hálózatokhoz való hozzáférés terén a szabályozás illeszkedik az EU Irányelvekhez és az EU rendelethez (1228/2003/EK), így a hálózatokhoz való hozzáférés szabályait és a betartásának ellenőrzését a Hivatal kompetenciája közé sorolja. A törvény lehetőséget biztosít új rendszerösszekötő vezetékek létesítése esetén a hozzáférési szabályok alól való mentességre a 1228/2003/EK rendelet eljárásrendje szerint. A jelentős piaci erővel rendelkező villamosenergia-ipari vállalkozás valamelyik tagja esetére a Hivatal eltérő szabályt alkalmazhat.

A 38-39. §-hoz

A törvény e rendelkezéseinek célja, hogy minden esetben lehetőséget adjon a legkedvezőbb ellátási mód (közvetlen vezeték, magánvezeték vagy közcélú hálózatra kapcsolódás) kialakítására.

Saját üzleti kockázatára bárki létesíthet közvetlen vezetéket, ha ennek létesítésére e törvényben meghatározott engedélyt megkapja.

A magánvezeték létesítése tekintetében a szabályozásból kihagyásra került a saját kockázatra való utalás. Ennek értelmében az e törvényben meghatározott engedély alapján bárki létesíthet magánvezetéket, amennyiben az átviteli és elosztó hálózatra való csatlakozás nagyobb költséggel vagy nehézséggel járna. E rendelkezés - a felhasználók ellátásbiztonságának a növelése érdekében - hangsúlyozza, hogy a magánvezeték létesítése elsősorban nem kockázatvállalás (tehát üzleti megfontolás) kérdése, hanem egy a létesítéssel kapcsolatos gazdasági kérdés.

A magánvezetékhez történő hozzáférés feltételeit úgy kell meghatározni, hogy visszaélésre ne adjon lehetőséget. Erre figyelemmel a törvény részletezi az engedélyköteles magánvezeték üzemeltetőjének kötelezettségét és elhatárolja felelősségét a hálózati engedélyes felelősségétől.

A 40-45. §-hoz

Az átviteli rendszerirányító köteles gondoskodni a szerződések teljesítésének számlázása érdekében, az ellátási szabályzatokban meghatározott módon és határidőre, a mérések hiteles elvégzéséről úgy az engedélyesek egymásközti, mint az engedélyes és a felhasználó közötti, illetve a villamosenergia-kereskedővel történő elszámoláshoz szükséges adatok gyűjtéséről, továbbításáról.

Változás a szabályozásban, hogy az engedélyesek kötelesek, a leolvasott mérési adatokat -természetes személy esetén az adatvédelmi törvény rendelkezései szerint - az érintett felhasználó részére külön díjfizetés nélkül hozzáférhetővé tenni.

A mérőberendezések felszereléséről a hálózati engedélyes köteles gondoskodni saját költségén. A mérőberendezés és felszerelésének költsége a hálózati engedélyest terhelik. Az engedélyköteles magánvezetékhez csatlakozó felhasználók méréséről is a hálózati engedélyes gondoskodik.

A felhasználók jobb tájékoztatását szolgálja, és ezáltal segíti őket a szolgáltató váltáshoz szükséges döntés meghozatalában az, hogy a felhasználó részére a rendszerhasználati díjakat külön is tartalmazó, részletes számla kerül kiállításra.

A környezettudatos felhasználói magatartás elterjesztését segíti elő az az előírás, hogy a villamos energia értékesítése során a felhasználókat az előző naptári évben értékesített villamos energia előállításához felhasznált energiaforrások részarányáról és környezeti hatásairól tájékoztatni kell.

A 46-47. §-hoz

E §-ok a villamos energia kereskedelem és az ezzel kapcsolatos fogyasztóvédelem általános szabályait tartalmazzák. A kereskedőre vonatkozó szabályok - eltérő rendelkezések hiányában - az egyetemes szolgáltatóra is kiterjednek. A kereskedő által kötelezően rendelkezésre álló pénzügyi biztosíték mértékét jogszabály rögzíti, és ennek folyamatos meglétét az eddigi szabályozástól eltérően nem a Hivatal, hanem az átviteli rendszerirányító ellenőrzi.

A törvény kiemelt jelentőséget tulajdonít a fogyasztóvédelem megfelelő működésének, különös tekintettel a lakossági fogyasztók vonatkozásában. Erre figyelemmel kötelezi kereskedőket ügyfélszolgálatuk működtetésére telefonos, internetes eléréssel, valamint ügyfelek részére nyitva álló helyiségek biztosításával, nyújtott ügyfélfogadással és előzetes időpont-egyeztetéssel.

A kikapcsolás lehetőségének a legalább három havi tartozás felhalmozódásához, illetve a legalább háromszori, írásbeli értesítéshez kötése arra szolgál, hogy egy átmeneti anyagi nehézség, vagy egy hosszan tartó súlyos betegség ne eredményezhesse azt, hogy az egyébként is nehéz helyzetbe került fogyasztó áramellátás nélkül maradjon . A kereskedő köteles továbbá a kikapcsolást megelőzően egyeztetést kezdeményezni a nem fizető lakossági fogyasztóval, egy esetleges fizetési haladékról, vagy a tartozás részletekben történő megfizetéséről.

Szükséges, hogy a kereskedő a tartozásról és a kikapcsolás lehetőségéről szóló értesítésben felhívja a lakossági fogyasztó figyelmét egyrészt a szociálisan rászoruló fogyasztókat megillető kedvezményekre, másrészt az előre fizető mérő alkalmazásával történő vételezés lehetőségére. Ezekről a lehetőségekről való értesítés a kereskedőnek is érdeke, hiszen könnyen lehetséges, hogy az érintett lakossági fogyasztó azért nem vette igénybe azokat, mert arról nem volt tudomása. Ilyen esetben a fenti lehetőségekről való értesítéssel a kereskedő megelőzheti a további hátralék felhalmozódását.

Amennyiben a kikapcsolás a lakossági fogyasztó számára elkerülhetetlenné válik, akkor is indokolt a minimális életfeltételek garantálása érdekében biztosítani, hogy a lakossági fogyasztó ne olyankor - hétvégén, ünnepnapon, hosszú hétvégén - maradjon áram nélkül, amikor a visszakapcsolás érdekében nincs lehetősége intézkedni, tehát akár több napig is biztosan áramellátás nélkül marad még akkor is, ha a kikapcsolás hatására egyébként rendezni kívánná a tartozását.

A lakossági fogyasztók minimális életfeltételeinek biztosítása érdekében szükséges annak a törvényi rögzítése, hogy amennyiben a lakossági fogyasztó a kereskedővel szembeni tartozását megfizeti, úgy a kereskedő 24 órán belül köteles legyen a fogyasztót az ellátásba visszakapcsolni.

A kereskedő irányában fennálló tartozással kapcsolatban a kereskedő intézkedik a kikapcsolás illetve visszakapcsolás iránt, amit fizikailag az elosztó foganatosít, valamint, hogy a hálózathasználati szerződés alapján fennálló számlatartozással kapcsolatos kikapcsolás korlátozására azonos szigorú feltételek vonatkoznak.

A 48-50. §-hoz

A törvény az EU irányelvben foglaltakkal összhangban bevezeti az egyetemes szolgáltatást, mint új intézményt. Az egyetemes szolgáltatás az erre jogosult felhasználók részére az ország egész területén meghatározott minőségben és átlátható áron történő villamosenergia szolgáltatást jelent. Az egyetemes szolgáltató engedélyest szerződéskötési kötelezettség terheli az erre jogosult felhasználók ellátása tekintetében, más felhasználók részére viszont - ezen engedélyesi tevékenysége keretében - nem értékesíthet. A törvény meghatározza az egyetemes szolgáltatásra jogosultak körét és az egyetemes szolgáltatás keretébe tartozó szolgáltatás fajtákat.

Az 51. §-hoz

A törvény szintén új intézményként vezeti be a végső menedékes fogalmát. A végső menedékes lényege, hogy az egyetemes szolgáltatásra jogosult felhasználó ellátás nélkül nem maradhat. Végső menedékes kijelölési eljárását igénylő helyzet bekövetkezésének esete, ha az egyetemes szolgáltatásra jogosult felhasználók részére villamos energiát értékesítő engedélyes az ellátás nyújtására képtelenné válik, s ezáltal a felhasználók ellátása veszélybe kerül. A törvény a Hivatal részére kijelölési jogot biztosít. Hivatal e jogkörében jogosult - önkéntesség hiányában - bármelyik egyetemes szolgáltatót vagy kereskedőt végső menedékesnek kijelölni. A végső menedékes kiválasztására és működésére vonatkozó részletes szabályokat kormányrendelet tartalmazza.

Az 52. §-hoz

Az egyetemes szolgáltatást végző gazdasági társaság gazdasági csődje esetén a lakossági fogyasztók ellátásáról továbbra is gondoskodni kell, ezért a feladatok ellátására a Magyar Energia Hivatal egy másik gazdasági társaságot jelöl ki, ez a végső menedékes. Amennyiben ez a törvény nem tartalmazna csődtörvény rendelkezéseit kiegészítő ágazati szabályokat úgy a folyamatos villamosenergia-ellátás nem lenne biztosítható, hiszen az adósságrendezés szabályai a csődtörvényben eltérőek a lakosság számára a villamosenergia-ellátás folyamatosságát legfőbb szempontnak tekintő villamos energiáról szóló törvény szabályaitól.

Az 53-55. §-hoz

A törvény a szervezett villamosenergia-piac szabályozását külön törvény hatáskörébe utalja. Ennek megfelelően a szervezett villamosenergia-piac a már létező árutőzsde speciális szabályai szerint működhet vagy más szervezeti formában speciális szervezett piacként.

Az 56-57. §-hoz

E § rögzíti a felhasználók jogait az átviteli és elosztói hálózatokhoz történő hozzáféréshez, valamint a felhasználók villamos energia vásárlási formái kapcsán.

A törvény rendelkezései szerint elkülönülnek az alábbiak szerint a hatáskörök a lakossági fogyasztók, illetve a más felhasználók tekintetében. Az elszámolással, számlázással, díjfizetéssel vagy méréssel kapcsolatos lakossági fogyasztói panaszok ügyében a fogyasztóvédelmi hatóság jár el a fogyasztóvédelemről szóló 1997. évi CLV. törvény rendelkezései szerint. A lakossági fogyasztónak nem minősülő felhasználók elszámolással, számlázással, díjfizetéssel vagy méréssel kapcsolatos panaszai ügyében a Hivatal jár el. A hálózati engedélyesekkel szemben felmerülő, hálózati csatlakozással, illetve a hálózati rendszer megfelelő minőségében való rendelkezésre állásnak kérdésével kapcsolatos felhasználói panaszokat a Hivatal intézi.

Az 58-60. §-hoz

E §-ok a hálózati csatlakozási és a hálózathasználati szerződésekkel kapcsolatos általános szabályokat tartalmazzák. A hálózati engedélyest szerződéskötési kötelezettség terheli a rendszerhasználatra vonatkozóan, így a szerződés hálózati engedélyes általi felmondása is csak a törvényben felsorolt kivételes esetekben lehetséges. A korábbi szabályozáshoz képest lényegi változás, hogy a csatlakozási szerződés szerinti rendszerhasználói jogok a felhasználási hellyel átruházhatók, illetve a hálózati engedélyes által visszavásárolhatók.

A 61-63. §-hoz

A villamos energia vásárlási szerződés szabályozása összhangban van vonatkozó EU irányelvben foglaltakkal. Az egyetemes szolgáltatásra jogosult felhasználóval az egyetemes szolgáltatónak szerződéskötési kötelezettsége van. Az egyetemes szolgáltató díjmentesen biztosítja a mérlegköri tagságot. A törvény részletesen felsorolja a szerződés tartalmi elemeit. Az egyetemes szolgáltatónak tájékoztatási kötelezettsége van a felhasználók felé a szerződés egyoldalú módosítása, valamint az árváltozás esetén a hatálybalépés előtt. A törvény lehetőséget biztosít az egyetemes szolgáltatásra jogosult felhasználó részére, hogy szerződéseit maga megkösse vagy megbízhatja az egyetemes szolgáltatót a hálózati használati szerződés megkötésére. Ez esetben az egyetemes szolgáltató az elosztó hálózati engedélyessel megállapodást köt.

A 64-65. §-hoz

A „védendő fogyasztók” intézménye az EU Irányelv alapján került bevezetésre. A törvény egyértelművé teszi, hogy csak az egyetemes szolgáltatásra jogosult felhasználói körön belül, a szociális ellátásról szóló külön jogszabályban meghatározott szociálisan rászoruló felhasználó, valamint a fogyatékkal élők számára biztosítana az igényeiknek megfelelő különleges bánásmódot, amelyet külön jogszabály részletez (pl. késleltetett kikapcsolás, részletfizetés, fizetési haladék, előrefizetett mérőhöz való jog, mérési-, leolvasási-, számlázási-, díjfizetési különleges elbánás).

A 66. §-hoz

E § a villamos energia továbbadás szabályait rögzíti. E szabályok lényege, hogy a villamos energia továbbadója a villamos energiát saját maga felhasználóként vásárolja meg. A saját tulajdonában lévő mért magánvezeték hálózaton keresztül ennek egy részét más felhasználó részére úgy értékesíti, hogy kereskedelmi értelembe vett hasznot nem szerez. A saját tulajdonában lévő hálózat használatáért, illetve a hálózati veszteség pótlásához szükséges villamos energia beszerzési költségéért arányosan díjat számíthat fel. A magánvezeték üzemeltetése is lehet engedélyhez kötött. A villamos energia továbbadója a fenti feltételek fennállása esetén nem minősül villamos energia kereskedőnek.

A 67-73. §-hoz

A szabályzatok - különösen az üzletszabályzatok - eddigi jóváhagyási eljárása során évek óta jelentős gondot jelentett az a körülmény, hogy a Hivatal szabályzatok jóváhagyásával kapcsolatos törvényben szabályozott hatásköre nem megfelelően került kialakításra. A Hivatalnak nem volt jogszabály által biztosított lehetősége arra, hogy a felhasználók számára egyoldalúan hátrányos engedélyesi üzletszabályzatok jóváhagyási eljárásában feltételeket írjon elő az engedélyesnek, illetve az üzletszabályzat lényeges és módosításokkal nem orvosolható hibája esetén a jóváhagyást megtagadja. Ennek következtében előállt az a megengedhetetlen állapot, hogy egyes engedélyesek hosszabb időn keresztül nem rendelkeztek érvényes, a Hivatal által jóváhagyott üzletszabályzattal. A törvény egyrészt a Hivatal hatáskörének megfelelő módosításával, másrészt - a felhasználók védelme és az egységes piaci gyakorlat elősegítése érdekében - az üzletszabályzatok leglényegesebb, garanciális elemeinek jogszabályban történő meghatározásával rendezi e kérdést.

Lényeges változás, hogy a felhasználóval nem rendelkező kereskedők nem kötelezettek üzletszabályzat kidolgozására.

A 74-79. §-hoz

Az engedélyköteles tevékenységek köre bővült, illetve változott a korábbiakhoz képest. Új szabály az engedélyezésben, hogy az átviteli rendszerirányítás magába foglalja a korábbi átvitel és a rendszerirányítás engedélyét. Új engedélyes tevékenységek: az egyetemes szolgáltatás és magánvezeték létesítése és működtetése. E körben szabályozásra kerül a magánvezeték analógiájára a termelői vezeték, amely erőművek külön-külön csoportját köti össze és az elosztói hálózat csatlakozási pontjáig tart.

Az új termelői kapacitások létesítését megelőző engedélyeztetési szakaszban a korábbi szabályozáshoz képest változás, hogy elsődleges energiaforrás választás nem külön eljárásban történik. Az elsődleges energiaforrás jóváhagyása során figyelembe vehető a villamos energia ellátás egyensúlya, a biztonságos ellátás, az energiaforrás összetétel, valamint a földgázellátás középtávú rendszerszintű mérlege.

A vonatkozó EU Rendelet és Irányelv a hálózatokhoz való szabályozott hozzáférés általános szabályai nem teszik lehetővé az országon belüli, illetve a határkeresztező, összekötő vezetékekhez való hozzáférés eltérő szabályozását, ezért a határkeresztező kereskedelem engedélyezésére nincs szükség.

A 80-83. §-hoz

A 0,5 MW és az 50MW közötti teljesítőképességű kiserőművek engedélyezése egy eljárásban történik.

A korábbi szabályozástól eltérően a Hivatalnak az erőművek állag megszüntetését engedélyező hatásköre megszűnik. A termelés megszüntetése továbbra is engedélyköteles, mivel az az ellátásbiztonság szempontjából jelentős körülmény, de egy adott termelő egység állagának (pl. magának az épületnek, a berendezéseknek) megszüntetését indokolatlan a Hivatal hatáskörében tartani, mert az az építészeti, környezet és természetvédelmi hatósági eljárás körébe tartozik.

A 84. §-hoz

E § jogi személyiségű gazdasági társasághoz köti az elosztói engedélyt és meghatározza az engedély időtartamát.

A 85. §-hoz

A magánvezeték engedélyezésének feltétele, hogy a felhasználó a közcélú hálózathoz való csatlakozást nagyobb költséggel tudná megvalósítani mint magánvezeték létesítési költségei voltak. Ebben az esetben a felhasználó kérheti magánvezeték engedélykötelessé tételét.

A 86. §-hoz

A közvetlen vezeték létesítése akkor lehetséges, ha a felhasználó a közcélú hálózatról adott körülmények között nem látható el és erről az átviteli rendszerirányító nyilatkozik.

A 87. §-hoz

E § előírása szerint átviteli rendszerirányítói engedélyt csak részvénytársasági formában működő gazdasági társaság kaphat határozott időre.

A 88. §-hoz

A kereskedelmi engedély lehet teljeskörű vagy korlátozott. A teljeskörű kereskedelmi engedélyt belföldön bejegyzett jogi személyiséggel rendelkező gazdasági társaság, vagy az Európai Unió tagállamában, illetve az Európai Gazdasági Térségről szóló megállapodásban részes valamely más államban székhellyel rendelkező külföldi vállalkozás belföldön bejegyzett fióktelepe kaphat és az engedélye alapján közvetlenül értékesíthet minden felhasználó részére villamos energiát. A korlátozott kereskedelmi engedélyt az a külföldi gazdálkodó szervezet kaphat, amelyik a törvényben felsorolt feltételeknek megfelel, e szervezet az engedélye alapján közvetlenül felhasználók részére nem értékesíthet villamos energiát.

A 89. §-hoz

A szervezett villamosenergia-piac működtetésére vonatkozó engedély határozott időre szól és meghosszabbítható.

A 90. §-hoz

Az egyetemes szolgáltatás engedélyezése két szakaszban történik.

Az első szakaszban két éves átmeneti időszakra a törvény a jelenlegi közüzemi szolgáltatókat kötelezi e tevékenység ellátására a Hivatal kijelölése alapján. E két éves átmeneti időszak felénél, 2009. január 1-től ugyanakkor - az engedélyfeltételek teljesítése esetén - új egyetemes szolgáltatók is megjelenhetnek a piacon, ugyanis ettől az időponttól saját üzleti döntésük alapján a villamosenergia-kereskedelmi engedélyesek is kezdeményezhetik egyetemes szolgáltatásra vonatkozó engedély megszerzését.

Az új egyetemes szolgáltatók piacra lépésével az egyetemes szolgáltatásban is verseny bontakozhat ki. A két éves átmeneti időszak lejártával így megszűnik a kijelölésen alapuló kötelező egyetemes szolgáltatás, azonban ha elegendő engedélyes hiányában ez szükséges, a Hivatal a kiskereskedelmi piac jelentős piaci erővel rendelkező szereplőit kötelezheti egyetemes szolgáltatásra vonatkozó engedélykérelem benyújtására.

A 91. §-hoz

Az engedély módosításának szabályai lényegében nem változtak a jelenlegi szabályozáshoz képest.

A 92-95. §-hoz

A törvény részletesen meghatározza az engedélyes gazdasági társaságok vonatkozásában azokat a cégjogi eseményeket, amelyek esetében meg kell kérni a Hivatal előzetes jóváhagyását. Az engedélyes társaságok átalakulása, a vállalkozásban való befolyásszerzés, valamint a társaságok villamosenergia-ellátás szempontjából lényeges eszközeinek a megterhelése alapvetően érinthetik a villamosenergia-piaci versenyt, az átlátható működést, valamint a villamosenergia-ellátás biztonságát. A Hivatal ezen szempontok alapján mérlegelheti a cégjogi esemény hatását és dönthet a jóváhagyás megadásáról.

A törvény részletesen felsorolja azon eseteket, amikor nem szükséges a Hivatal jóváhagyó határozata.

A törvény az átviteli rendszerirányítói, elosztó hálózati, egyetemes szolgáltatói, szabályozott villamosenergia-piaci engedélyesek tekintetében kizárja a gazdasági társaságokról szóló 2006. évi IV. törvény (a továbbiakban: Gt.) 55. § (1) bekezdés szerinti uralmi szerződés alkalmazását.

A 96-99. §-hoz

E §-ok az engedély megszegésének eseteit és jogkövetkezményeit tartalmazzák.

A törvény részletesen felsorolja, hogy mely szabályok megszegése esetén milyen szankció alkalmazható. A jogkövetkezmények alkalmazásához a törvény meghatározza a Hivatal mérlegelési jogkörének feltételeit.

A 100-102. §-hoz

A villamosenergia-ipari monopoltevékenységek (átviteli rendszerirányítás, elosztás) és a versenyző üzletágak (termelés, kereskedelem) számviteli, szervezeti és jogi szétválasztása a liberalizált villamosenergia-piac kialakításának kulcsfontosságú tényezője. A szétválasztási szabályrendszer legfontosabb céljaiként a hálózatokhoz való hozzáférést, a hálózatos társaságok önálló, független és diszkriminációmentes működését, valamint az egyes tevékenységek közötti keresztfinanszírozás megakadályozását említhetjük.

A kiindulási alapot a jelenleg hatályos európai és hazai jogszabályok adták, de az időközben összegyűjtött gyakorlati tapasztalatok, illetve az európai szabályozás várható iránya is figyelembe lettek véve. A jogi szétválasztás megkövetelésével vertikálisan integrált vállalkozás a jövőben csak társaságcsoport lehet, önálló vállalkozás nem. A Gt. a társaságcsoportok hatékonyabb működése érdekében olyan együttműködési formákat tesz lehetővé, amelyek nehezíthetik, sok esetben kizárhatják a hálózati monopoltevékenységet végző vállalkozás önálló és független működését, döntéshozatali jogosítványait. Ennek megfelelően az ágazati jogszabállyal - a hálózati társaságok, valamint a piaci szereplők védelme érdekében - korlátozni szükséges a Gt.-ben biztosított együttműködési formákat.

A hálózati társaságok legalább jogi szintű leválasztása Európai Uniós előírás. A szétválasztás a vállalatcsoporton belül többféleképpen történhet, de a hálózati társaság nem szerezhet részesedést versenypiaci villamosenergia-tevékenységet végző vállalkozásban, hiszen az közvetlen gazdasági ösztönzést jelentene a tulajdonában álló társaság pozitív megkülönböztetésére. A hálózati társaságok vezetésének függetlenségét több előírás próbálja biztosítani. Ezek közül a díjazással, részesedés-szerzéssel és a társaságcsoporton belüli mozgás korlátozásával foglalkozó bekezdések a legfontosabbak. A független, önálló és diszkriminációmentes döntéshozatal alapfeltétele, hogy a hálózati társaság vezetése ténylegesen rendelkezhessen a hálózati tevékenység végzéséhez szükséges erőforrások (anyagi, emberi, pénzügyi) felett. A rendelkezés a hálózati eszközök és informatikai eszközök vonatkozásában - az európai tapasztalatokat is felhasználva - tényleges tulajdonlást jelent. A kiszervezett tevékenységek és támogató funkciók vonatkozásában a döntési jogosítványokat és a kapcsolódó kötelezettségeket továbbra is a hálózati engedélyesnél kell tartani.

A vertikálisan integrált társaságok a szétválasztási folyamatot a megfelelési programban dolgozzák ki és hozzák nyilvánosságra, annak alakulásáról pedig az éves megfelelési jelentésben adnak számot. A tevékenységek szétválasztásának egyik kritikus eleme a hálózati társaságok által kezelt adatokhoz való hozzáférés. Az információk kategorizálására, kezelésére és nyilvánosságra hozatalára vonatkozó részletes hatósági elvárásokat a Hivatal irányelvben rögzíti.

A 103-105. §-hoz

A számviteli szétválasztás minden villamosenergia-ipari vállalkozás számára kötelező, mentesség nem adható. Szétválasztásra szükség lehet vertikális és horizontális integráció, valamint több engedélyes tevékenység végzése esetén. A nyilvántartásokat és kimutatásokat (mérleg, eredménykimutatás, kiegészítő melléklet) oly módon kell kialakítani, mintha az adott tevékenységet önálló vállalkozás keretében végeznék.

Az adott társaság könyvvizsgálója - az Európai Uniós szabályozással összhangban - nem csak a számviteli szétválasztási szabályok meglétét, hanem annak megfelelőségét is vizsgálja. Ezzel a megoldással már a könyvvizsgálati fázisban ellenőrizhető a keresztfinanszírozás-mentes működés, ráadásul a könyvvizsgálói jelentés - a társaságok által készített megfelelési jelentésen kívül - egy kiegészítő igazolást jelent a szabályozó hatóság és a piaci szereplők felé.

A számviteli szétválasztás a külső érintettek számára a társaságok számviteli éves beszámolóiban tükröződik. A számviteli éves beszámolót - a könnyebb hozzáférés érdekében - a Hivatalnak is meg kell küldeni. Több engedéllyel rendelkező társaság (társaságcsoport) esetén az éves beszámolót csak egy példányban kell a Hivatalnak megküldeni, a törvény által meghatározott módon.

A villamosenergia-ipari vállalkozások kötelesek hozzáférhetővé tenni a Hivatal számára az engedélyes társaság pénzügyi-számviteli kimutatásait, és az ahhoz kapcsolódó bizonylatokat és információkat megismerhessék, azokba betekinthessenek. A Hivatalnak indokolnia kell, hogy az adott információra mely feladata ellátásához van szükség.

A számviteli szétválasztásra vonatkozó részletes szabályokat kormányrendelet tartalmazza.

A 106-114. §-hoz

A villamosenergia-piaci verseny ex ante szabályokkal való elősegítését az Európai Parlament és a Tanács 2003/54/EK irányelve követeli meg a tagállamoktól. Az irányelv 23. Cikkének (8) bekezdése szerint „a tagállamok megfelelő és hatékony szabályozási, ellenőrzési és átláthatóságot biztosító mechanizmusokat hoznak létre azért, hogy elkerülhető legyen bármilyen piaci erőfölénnyel való - különösen a fogyasztók sérelmére történő - visszaélés és ellenséges felvásárlásra irányuló magatartás.” A hatékony piaci működés és a tényleges verseny biztosítása az irányelv szerint a Hivatal feladata.

Ezen kötelezettség teljesíthetősége érdekében a törvény az előre rögzített piaci szegmensekben előre rögzített normatív szabályok szerint beavatkozási lehetőségekre hatalmazza fel a Hivatalt. A törvényben rögzített normatív szabályoknak és a rendszeres piacelemzést követően a regulátor által meghatározott arányos beavatkozásoknak az együttesére épülő szabályozás célja kettős: egyrészt stabil, kiszámítható szabályozási környezetet kíván biztosítani a piaci szereplők számára, másrészt olyan rugalmasságot akar biztosítani a szabályozásnak, ami lehetővé teszi a piaci struktúrában bekövetkező változásokhoz való alkalmazkodást. A piaci erőfölénnyel való visszaélés megakadályozását szolgáló rendelkezések törvényben való rögzítése a szabályozás kiszámíthatóságát, a Hivatal beavatkozási jogkörének megteremtése a szabályozás rugalmasságát hivatott biztosítani.

A szabályozás szerint a Hivatal piacelemzés keretében megvizsgálja, hogy az érintett piacokon vannak-e jelentős piaci erővel rendelkező szereplők, melyek egyedül, vagy egymással közösen gazdasági erőfölényben vannak az érintett piacon (vagyis gazdasági tevékenységüket a piac többi résztvevőjétől nagymértékben függetlenül folytathatják, anélkül, hogy piaci magatartásuk meghatározásakor érdemben tekintettel kellene lenniük versenytársaiknak, szállítóiknak, vevőiknek és más üzletfeleiknek velük kapcsolatos piaci magatartására). A törvény szerint a Hivatal az érintett piacon 10%-os részesedéssel rendelkező vállalkozásokat- egyéb feltételek teljesülése esetén - jelentős piaci erővel rendelkező szereplőnek minősítheti, 50%-nál nagyobb részesedés felett mérlegelés nélkül köteles minősítenie. A jelentős piaci erővel rendelkező szereplők számára a Hivatal azok piaci erejével indokolt, arányos mértékű kötelezettségeket írhat elő a jogszabályban meghatározott kötelezettségek közül.

A nagykereskedelmi piacon jelentős piaci erővel rendelkező társaságokra kiróható kötelezettségek célja, hogy megakadályozzák a domináns pozícióban lévő vállalkozás számára, hogy piaci erejével visszaélve - a villamos energia értékesítése/viszonteladása során - a kiskereskedelmi piacon megvalósuló versenyt károsan befolyásoló módon folytassa tevékenységét. A Hivatal a jelentős piaci erővel rendelkező társaság számára átlátható működést, a többi piaci szereplő irányában gyakorolt egyenlő elbánást, költségalapú árképzést, illetve rendszeres kapacitásaukción keresztül történő transzparens értékesítést írhat elő.

A kiegyenlítő piacon jelentős piaci erővel rendelkező társaságok számára előírható költségalapú árképzés melletti ajánlattételi kötelezettség célja annak megakadályozása, hogy ezen vállalkozások a kiegyenlítő energia és a rendszerszintű szolgáltatások árának mesterséges növekedését idézzék elő, ezáltal a kiskereskedelmi piacon ellehetetlenítve a kis fogyasztói bázissal rendelkező, kiegyenlítő energiára jobban ráutalt új belépők piacra lépését.

A kiskereskedelmi piac(ok)on jelentős piaci erővel rendelkező társaságok esetében a törvény elsősorban azt kívánja biztosítani, hogy ezen társaságok üzletpolitikájukkal (elsősorban árpolitikájukkal) se a versenytársak kiszorítását, se a fogyasztói érdekek súlyos sérelmét ne idézhessék elő. Ennek érdekében a Hivatal az érintett vállalkozásokat átlátható értékesítési politikára kényszerítő mintaajánlat készítését és közzétételét írhatja elő. Az elosztói vagy átviteli rendszerirányítói érdekeltségekkel rendelkező piaci szereplők számára továbbá előírhatóvá válik, hogy a törvényben előírt tevékenységszétválasztási kötelezettségeken túl társaságuk átszervezésével biztosítsák hálózati társaságokban lévő részesedéseik megszűntetését.

A Hivatal a piacelemzés és az azt követő piaci beavatkozás folyamán együtt kell működnie a Gazdasági Versenyhivatallal. Az együttműködés, melynek kereteit a két hivatal közötti együttműködési megállapodás rögzíti, biztosítékot nyújt arra, hogy a Hivatalnak a verseny elősegítésével és a piaci erőfölénnyel való visszaélések megakadályozásával kapcsolatos beavatkozása során a versenyjogi elvekkel összhangban, a GVH ex post beavatkozási jogosítványait maximálisan figyelembe véve járjon el.

A 115-119. §-hoz

A törvény a villamosmű és hálózat építésével kapcsolatban új engedélyezési fajtákat vezet be. E körbe tartoznak az építési, az üzemeltetési, a használatbavételi, a bontási, a fennmaradási és a megszüntetési eljárások engedélyezése. Az engedélyező hatóság ezen ügyekben a Magyar Kereskedelmi és Engedélyezési Hivatal. E hatóság a különleges építmények engedélyezése esetén a helyi önkormányzat építésügyi hatósága helyett jár el. Erőművek esetén az építési hatósági engedélyezés a 0,5 kW vagy annál nagyobb csatlakozási teljesítményű erőmű elhelyezésére, üzemeltetésére vonatkozik. Az ügyintézési határidő 60 nap.

A 120. §-hoz

A saját ingatlanon létesítendő villamosmű, termelői vezeték, magánvezeték és közvetlen vezeték építéséhez is szükséges a Hatóság engedélye.

A 121-132. §-hoz

A hálózati engedélyes közcélú hálózat idegen ingatlanon történő építése céljából következő jogokat kérheti: az előmunkálati jog, a vezetékjog, a használati jog és a szolgalmi jog. A törvény egyértelművé teszi, hogy azokban az esetekben, amikor az említett jogok alapítására nem kerülhet sor, kisajátítási eljárást lehessen kezdeményezni.

A törvény lehetővé teszi, hogy az építés érdekében a hálózati engedélyes előmunkálati jog birtokában idegen ingatlanon előzetes méréseket, vizsgálatot végezhessen. Az előmunkálatok megkezdése előtt köteles a tulajdonost értesíteni.

A vezetékjog az idegen ingatlan tulajdonosát az ingatlan használatában korlátozza. A vezetékjog azonban csak akkor engedélyezhető, ha a korlátozás az ingatlan-használatát lényegesen nem akadályozza. A vezetékjog a mindenkori engedélyest illeti meg és az ingatlan mindenkori tulajdonosát terheli. Ezen előírás érvényesülése érdekében rendelkezik úgy a törvény, hogy a vezetékjogot, valamint annak megszűnését az ingatlan-nyilvántartásba be kell jegyezni. A vezetékjog a bejegyzés előtt is gyakorolható. Annak érdekében azonban, hogy az ingatlantulajdon korlátozása feloldható legyen, a törvény lehetőséget teremt az ingatlan tulajdonosa részére, hogy a vezetékjog jogosultja általi mulasztás esetén maga is kérhesse az építési hatóságtól a vezetékjog megszűnésének megállapítását, amely birtokában a vezetékjog törölhető az ingatlan-nyilvántartásból.

A használati jog - fő szabályként - az idegen ingatlan tulajdonosával kötött megállapodás alapján keletkezik. A használati jog alapítására egyebekben a Ptk. rendelkezései az irányadók. A használati jog az ingatlan mindenkori tulajdonosát terheli és a mindenkori engedélyest illeti meg. Figyelemmel arra, hogy a használati jog tartós jogviszonyt létesít az ingatlan tulajdonosa és az engedélyes között, a törvény kötelezővé teszi a jog ingatlan-nyilvántartásba való bejegyzését, illetve törlését. Ez esetben a vezetékjoghoz hasonlóan is a jogosult mulasztása esetén az ingatlan tulajdonosa is kérelmezheti a jog törlésére alkalmas határozat kiadását az építési hatóságtól.

A villamos energia ellátás biztonsága, valamint a folyamatos villamos energia szolgáltatás érdekében lehetővé kell tenni, hogy amennyiben az ingatlan használatát a rajta alapított jog lényegesen akadályozza vagy megszünteti, illetőleg ha az ingatlan tulajdonosával nem jön létre megegyezés, továbbá ha az eljáró építési hatóság a használati jog alapítására vonatkozó kérelmet elutasította, az engedélyes kisajátítást kezdeményezhessen.

A külön törvényben meghatározottak szerint a termelői engedélyes szolgalmi jog alapítását kérheti az erőmű céljára szolgáló függőpálya (függősín, sodronykötélpálya) és tartószerkezeteinek, valamint a bányától, a szénhidrogénmezőtől továbbá a megújuló energiaforrástól az erőműhöz tüzelőanyagot szállító szállítószalag, szénhidrogén szállítóvezeték, célvezeték idegen ingatlanon történő elhelyezéséhez és üzemeltetéséhez.

A 133. §-hoz

E § az üzemeltetési engedély kiadásának szabályait rögzíti. A törvényben felsorolt építmények üzembe helyezését követően az üzemeltető 90 napon belül üzemeltetési engedély köteles kérni.

A 134. §-hoz

A használatbavételi engedélyt a termelői engedélyes az erőmű, a hálózati engedélyes az átalakító- és kapcsoló berendezés megépítését követő 90 napon belül köteles kérni a hatóságtól.

A 135. §-hoz

A törvény hatályba lépését megelőzően szabálytalanul megépített építmény vagy berendezés esetében fennmaradási engedély adható. A törvény hatályba lépését követően a szabálytalanul megépített villamosmű, termelői vezeték, magánvezeték és közvetlen vezeték vonatkozásában fennmaradási engedély nem adható ki, a Hatóság elrendeli a bontást.

A 136. §-hoz

Megszüntetési eljárás az ügyfél kérelmére vagy hivatalból indulhat. A megszüntetési eljárás részletes szabályait külön jogszabály tartalmazza.

A 137. §-hoz

A villamosmű, termelői vezeték, magánvezeték és közvetlen vezeték és az azt körülvevő környezetét, azaz a közelében lévő földterületet, annak felszín alatti részét és a légterét is biztonsági övezet kijelölésével kívánja védeni.

A 138-139. §-hoz

A törvény a villamosenergia-rendszerben jelentkező zavarokat három szinten kezeli:

- a hálózati, termelői kapacitások, valamint a felhasználó igények figyelemmel kísérésének feladatát az átviteli rendszerirányító látja el. A biztonságos villamosenergia-ellátás biztosítása érdekében az átviteli rendszerirányító jogosult lépéseket tenni és a Hivatal a kapacitások bővítésére pályázatokat kiírni,

- a villamosenergia-rendszer jelentős zavara esetén a folyamatos és biztonságos ellátás érdekében valamennyi rendszerhasználó az átviteli rendszerirányító utasításait köteles követni a zavar megszüntetése érdekében,

- a villamosenergia-iparban esetlegesen felmerülő válsághelyzetben szükséges intézkedések rendeletben történő szabályozásáért a Kormány felelős.

A 140-146. §-hoz

A korábbi szabályozáshoz képest részletesebben kerül szabályozásra az árak és díjak kialakításának eljárásrendje.

A felhasználó szerződése alapján a villamos energia árát és a rendszerhasználati díjat fizeti meg.

A villamos energia eladási, illetve vételára a felek megállapodásán alapul és az árak képzésére vonatkozó szabályokat a kereskedő illetőleg az egyetemes szolgáltató üzletszabályzata rögzíti.

A rendszerhasználati díj megállapítása a hatósági árszabályozás keretében történik, ennek szabályait e törvény tartalmazza. A rendszerhasználati díjak a következők: az átviteli-rendszerirányítási díj, a rendszerszintű szolgáltatások díja és az elosztási díj. A rendszerhasználati díjak mértéke országosan egységes, a rendszerhasználati díjakra és alkalmazásuk feltételeire az előterjesztést a Hivatal készíti el és a díjakat a miniszter hirdeti ki

Az egyetemes szolgáltatás árszabályozása során kettős cél valósul meg: Egyrészt kellő védelmet biztosít a felhasználóknak a szolgáltatók erőfölényével szemben, másrészt lehetővé teszi a villamos energia piaci folyamatok érvényesülését a villamos energia piac ezen szegmensében is.

Ezen célok elérése érdekében külön jogszabályban kerül szabályozásra az egyetemes szolgáltató által (a termék ár és a rendszerhasználati díjak felett) érvényesíthető legmagasabb kereskedelmi árrés, valamint a termék piaci árára vonatkozó benchmark szabály.

A közcélú hálózathoz történő csatlakozással összefüggésben keletkezett, az elosztási díjban nem szereplő hálózatfejlesztési költségek fedezetéül szolgál a csatlakozási díj. A csatlakozási díjra és alkalmazása feltételeire az előterjesztést a Hivatal készíti el és a díjat a miniszter hirdeti ki.

A Hivatal feladata az árakra és díjakra vonatkozó szabályok betartásának ellenőrzése és szükség esetén szankciók alkalmazása.

A 147-149. §-hoz

A törvény e fejezetben rendelkezik az árnak nem minősülő pénzmozgások szabályairól. Ennek lényege, hogy a rendszerhasználó részére villamos energiát értékesítő az átviteli rendszerirányítónak havonta e törvényben meghatározott összeget fizet. Az átviteli rendszerirányító az így beszedett forrásból biztosítja a szénipari szerkezetátalakítási támogatás, a kedvezményes árú villamos energia ellátás támogatás és átállási költség fedezetét. A kifizetés feltételeit kormányrendelet szabályozza.

A 150-157. §-hoz

E fejezet az adatszolgáltatás és bizalmas információ kezelésének szabályait tartalmazza. A szabályozás lényege, hogy az Unió a szétválasztási szabályok szigorú betartását írja elő integrált villamosenergia-ipari vállalkozások tekintetében. Az egy társaságcsoporthoz tartozó vállalkozás adatait a különböző engedélyesi tevékenységek szerint szigorúan elkülönítetten kell kezelni. A piaci információk nem kerülhetnek az arra illetéktelen engedélyes birtokába.

E §-ok rendelkeznek engedélyesek egymás közötti és a Hivatal közötti adatszolgáltatás rendjéről.

A villamos energia hatékony felhasználására az energiatakarékos eszközök használatával járó előnyökről a felhasználókat rendszeresen tájékoztatni kell.

A 158-168. §-hoz

A törvény e fejezetben rendelkezik a Hivatal jogállásáról, feladat- és hatásköréről.

A Magyar Energia Hivatal kormányhivatal, eljárására a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: KET) irányadó. A törvény egyes egyesekben a KET-től eltérő szabályokat állapít meg, ami az energiapiaci sajátosságokból és a Hivatal elé kerülő ügyek jellegzetességeiből fakad.

A törvény a Hivatal köztisztviselőire szigorú összeférhetetlenségi szabályokat állapít meg.

A törvény meghatározza a Hivatal kapcsolatát a Gazdasági Versenyhivatallal, a fogyasztóvédelmi hatósággal és a felhasználói érdekképviselettel, valamint az Európai Unióval és nemzetközi szervekkel.

A 169. §-hoz

A rendelkezés célja, hogy - a Nemzeti Hírközlési Hatóság mellett működő választottbíróság mintájára - létrehozza az Energetikai Állandó Választottbíróságot, amelyhez az e törvény szerinti engedélyköteles tevékenységet folytató vállalkozások fordulhatnak, a törvény szerinti esetekben.

A jogintézmény bevezetésének célja, hogy gyorsítsa a vállalkozások egymás közötti vitáinak rendezését, ami vélhetően egyes esetekben tehermentesítheti az államot is.

A választottbíróság igénybevétele nem kötelező jellegű, nem konkurál a Hivatal felhasználói-fogyasztóvédelmi feladataival, továbbá a rendszerhasználók által az átviteli rendszerirányítóval, elosztói engedélyessel szemben benyújtott beadványok kivizsgálására vonatkozó hatáskörrel.

A 170. §-hoz

E § a kapcsolódó jogszabályok megalkotására ad felhatalmazást a Kormány és az energiapolitikáért felelős miniszter részére.

-----STARTING---POINT---VEGE---

A 171-178. §-hoz

E §-ok rendelkeznek azon átmeneti szabályokról, melyek az új törvény gyakorlati alkalmazásának zökkenőmentes bevezetését segítik elő.

A jelenleginél szigorúbb - külön jogszabályban előírt - minimális energetikai hatásfokot a termelőknek 2013. január 1. napjától kell teljesíteni.

A Kormány a szükséges feltételek fennállása esetén dönt a kötelező átvételi rendszert felváltó, külön jogszabályban meghatározott zöld bizonyítvány- és kapcsolt bizonyítvány-rendszer bevezetéséről.

Azok a társaságok, amelyek már e törvény hatálybalépése előtt uralmi szerződést kötöttek, azt kötelesek 2008. június 30. napjáig megszüntetni.

A hálózati engedélyes 10 évvel korábban idegen ingatlanon megépült hálózata esetén, amennyiben a kapcsolódó vezetékjogot ingatlan-nyilvántartásba jegyezték be, úgy ezt e törvény hatálybalépésétől számított 5 éven belül kérheti.

A jelentős piaci erőfölényes szereplők azonosítását célzó első piacelemzésre csak e törvény hatálybalépését követően kerülhet sor. Ezt az első piacelemzést 2008. június 30-ig kell elvégeznie a Hivatalnak és ennek alapján 2008. október 31-ig javaslatot tenni a beavatkozásokra. Ennek megfelelően a 2008. évre vonatkozó kapacitás-felszabadítási kötelezést - az egyetemes szolgáltatók és a kereskedők kapacitáshoz jutása érdekében - a hosszú távú szerződésekről rendelkező külön törvényben, vagy tulajdonosi utasításon keresztül célszerű elérni.

A Hivatal 2010. végéig beszámolót köteles készíteni és ennek eredményéről tájékoztatni a Kormányt, amely megvizsgálja, hogy az e törvényben megfogalmazott - a hatékony verseny megteremtéséhez szükséges - beavatkozások köre elegendő-e az e törvényben meghatározottak szerint vagy azok módosítása szükséges.

Amennyiben a törvény hatályba lépését követő egy évben a piaci szereplők bármelyike nem nyújt be szervezett piaci engedélykérelmet, a törvény az átviteli rendszerirányítót kötelezi erre.

Ezen fejezet átmeneti rendelkezései biztosítják az átmenetet a mai engedélyesi szereplők, a mai ellátási szabályzatok és üzletszabályzatok, valamint a 2008. január 1-jétől működő új piaci modell működése között.

A 179. §-hoz

A törvény rendelkezései 2007. október 15-én és részben 2008. január 1-jétől lépnek hatályba.

A 180-182. §-hoz

E §-ok a törvény végrehajtásához szükséges más jogszabályok módosításáról rendelkeznek.

A 183. §-hoz

E § a hatályukat vesztő jogszabályokról rendelkezik.

A 184. §-hoz

E § az Unió jogának való megfelelést tartalmazza.