2010. évi LVII. törvény indokolása

a helyi iparűzési adóval kapcsolatos egyes törvények módosításáról

-----STARTING---POINT---ALTALANOS--- 

A helyi iparűzési adó állami adóhatóság általi beszedésének 2010. január 1-jétől hatályos szabályozása súlyosan sérti a helyi önkormányzatiság több olyan alapjogát is, amelyek a helyi szintű hatalomgyakorlás, mint a demokrácia egyik alapintézményének lényegi ismérvét, azaz az önkormányzatok autonómiáját igyekeznek garantálni. A jogállam működése folyamatában kiemelkedő jelentősége van a demokratikusan megválasztott és megfelelő önállósággal rendelkező helyi önkormányzatok létezésének. A valódi önállóság, autonómia megvalósításához nélkülözhetetlen a szükséges gazdasági feltételek biztosítása is, melynek elsődleges gazdasági alapját a saját bevételek, közöttük a települési önkormányzatok által megállapított és kivetett helyi adók alkotják. Ezen belül az iparűzési adó vált a legjelentősebb saját bevételi forrássá.

Az előző kormány által végigvitt törvényi szabályozás az önkormányzatok iparűzési adóbevételeivel való gazdálkodás jogát, az arra 2009 végéig létező ráhatást, befolyásolást olyan mértékben csökkentette, amely az alapvető jog szükségtelen korlátozásához vezetett.

Az állami adóhatóság jelenleg is olyan sokrétű és nagymennyiségű feladatot lát már el, hogy amennyiben a helyi iparűzési adóval kapcsolatos hatósági feladatok is odakerülnek, semmilyen garancia nincs arra nézve, hogy kellő kapacitás hiányában a tervezett bevételek befolynak. A bevételcsökkenés veszélyét felerősíti az a tény is, hogy az állami adóhatóság egyáltalán nem érdekelt a tervezett helyi adóvételek lehető legteljesebb mértékben történő beszedésében, hiszen az az önkormányzatok saját bevételét képezi, abból az állam nem részesedik. Vannak azonban olyan önkormányzatok, amelyek személyi és tárgyi feltételei nem teszik lehetővé a végrehajtási tevékenység hatékony gyakorlását. Az ő esetükben lehetőséget biztosít a módosítás arra, hogy szerződéskötés alapján a helyi adókban és a gépjármű adóban nyilvántartott hátralékok behajtását az állami adóhatóságra ruházzák át.

A helyi költségvetés összeállítása tekintetében az önkormányzat egy olyan központi államigazgatási szerv gyakorlatára, munkavégzési moráljára lesz utalva, mely teljes mértékben kiszámíthatatlan. Ez korlátozza a helyi adóbevételekkel való gazdálkodás jogát, hiszen azt tervezhetetlenné teszi. A helyi képviselő-testületek elveszítik a helyi iparűzési adóval kapcsolatos döntési szabadságukat, mely döntési szabadság éppen az önkormányzatiság egyik alapeleme.

A költségvetési törvény módosításával pedig egy, az előző kormány részéről elrejtett időzített bombát is hatástalanítana az országgyűlés, hiszen a költségvetési törvény 50. §-a az állami adóhatóság részére „a bevételek időbeli eltéréséből adódó átmeneti pénzügyi hiányok fedezetére” s kamatmentes költségvetési hitel igénybevételét teszi lehetővé az iparűzési adóból eredő kötelezettségek teljesítésére, azaz a költségvetési hiány előre kalkulálhatatlan növelésére ad lehetőséget.

A fentiek miatt indokolt a vonatkozó törvényi szabályozás megváltoztatása, a helyi önkormányzati adóhatósági hatáskör mielőbbi visszaállítása.

-----STARTING---POINT---RESZLETES---

Az 1. §-hoz

A helyi adókról szól 1990. évi C. törvény 43. §-ának a 2010. január 1-je előtti hatályos szövegváltozatát állítja vissza.

A 2-3., 5-7. és 10-11. §-hoz

Az adózás rendjéről szóló 2003. évi XCII. törvény 19. § (2) bekezdésének, a 32. § (1) bekezdésének, a 72. § (3) bekezdésének, a 81. §-ának, a 82. § (1) bekezdésének, a 167. § (1) bekezdésének, a 177/A. §-ának a 2010. január 1-je előtti hatályos szövegváltozatát állítja vissza.

A 4., 8-9. §-hoz

A módosítás - néhány sajátos rendelkezéssel kiegészítve - a megközelítően 3200 önkormányzattal történő esetleges végrehajtási szerződéskötés helyett a végrehajtás megkeresésre törvényi szabályait rendeli alkalmazni a helyi adók és a gépjárműadó esetén.

E szerint, az önkormányzat megkeresheti az állami adóhatóságot a nála nyilvántartott a helyi adó és a gépjárműadó tartozások esetén azzal, hogy a megkereséseket havonta, a tárgyhót követő hónap 15-éig továbbíthatja az állami adóhatósághoz, továbbá feltétele egy minimum összeghatár, 10 000 forint.

A 12. §-hoz

Az egyéni vállalkozóról és az egyéni cégről szóló 2009. évi CXV. törvény 7. § (5) bekezdésének a 2010. január 1-je előtt hatályos szövegváltozatát állítja vissza.

-----STARTING---POINT---VEGE---

A 13. §-hoz

A törvény 2010. június 29-én lépett hatályba.

A 14-15. §-hoz

A módosítás a hatáskör áthelyezéshez szükséges hatályon kívül helyezéseket és átmeneti szabályokat fogalmazza meg.