1997. évi XXX. törvény indokolása

a jelzálog-hitelintézetről és a jelzáloglevélről

-----STARTING---POINT---ALTALANOS--- 

A jelzálog-hitelintézetről és a jelzáloglevélről szóló törvény a magyar tőkepiac további fejlődésének lehetőségét kívánja megteremteni a hosszú lejáratú hitelek illetve a hosszú lejáratú értékpapír - a jelzáloglevél - jogi kereteinek megalkotásával.

A következő években várhatóan dinamikusan növekszik az intézményi befektetők tőkeerejének fokozódásával egyidejűleg keresletük az alacsony kockázatú, hosszú lejáratú értékpapírok, így a jelzáloglevelek iránt is. A jelzáloglevelekbe történő befektetések pedig megteremtik a kihelyezhető jelzálog hitelek forrását.

Jelzálog-hitelintézet szakosított hitelintézetként alapítható. Működését alapvetően a hitelintézetekről és a pénzügyi vállalkozásokról, valamint az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló törvények határozzák meg, melyek előírásait az e törvényben megfogalmazott eltérésekkel kell alkalmazni.

A törvény beépül az európai jogharmonizációs programba, sőt a jelzáloglevelekből eredő kötelezettség átruházásáról szóló része tekintetében korszerűbb annál.

Az EU irányelveinek megfelelően

- jelzáloglevelet csak jelzálog-hitelintézet bocsáthat ki, melynek tevékenysége szigorúan szabályozott. Tevékenységi köre szűk, a hitelezés mértéke, a fedezetek értékelése, a jelzáloglevelek fedezettsége jogszabályok által meghatározott;

- felügyeletét egyrészt az Állami Pénz- és Tőkepiaci Felügyelet látja el, amely az egyéb pénzintézeteket kétévenként, a jelzálog-hitelintézetet azonban évenként ellenőrzi. Továbbá a jelzálog-hitelintézet csődjének lehetősége esetén a jelzáloglevelekből eredő kötelezettség és a fedezetek átruházására kötelezheti a jelzálog-hitelintézetet. Másrészt a helyszínen független vagyonellenőr folyamatosan ellenőrzi a jelzáloglevelek fedezetének mindenkori rendelkezésre állását;

- a jelzáloglevél tulajdonosok a kibocsátó jelzálog-hitelintézet csődje vagy az ellene indított végrehajtás esetén elsőbbséget élveznek a kielégítésben.

A jelzálog-hitelintézetre illetve a jelzáloglevélre vonatkozó törvényi előírásoknak az EU direktívában szereplő követelményeknek történő megfelelése következtében az intézményi befektetők számára biztosított annak lehetősége, hogy befektetéseik nagyobb hányadát fektethessék jelzáloglevélbe, mint más értékpapírba.

A befektetők érdekei védelmében számos jogszabály módosítására van szükség. Legfontosabb a bírósági végrehajtásról szóló törvény módosítása, amely a kielégítési sorrend megváltoztatása révén azt biztosítja, - mivel a jelzálogjoggal biztosított követelések képezik a jelzálog-hitelintézet által kibocsátott jelzáloglevelek lényegi fedezetét - hogy a jelzáloglevél tulajdonosok követelésének kielégítésére akkor is legyen fedezet, ha az adósok nem fizetnek.

-----STARTING---POINT---RESZLETES---

Az 1. §-hoz

A törvény rendelkezései a Magyar Köztársaság területén alapított és működő jelzálog-hitelintézetre illetve a jelzáloglevélre vonatkoznak.

A 2. §-hoz

A jelzálog-hitelintézet biztonságos működése érdekében az egyéb pénzintézetek számára előírtnál magasabb jegyzett tőkével alapítható.

A hitelintézetekről és a pénzügyi vállalkozásokról szóló törvény jelenlegi előírása az állam számára 15% részesedést enged a jelzálog-hitelintézetben, viszont a Hpt. lehetővé teszi azt is, hogy törvényben kapott felhatalmazás alapján a részesedés több legyen. A korlát feloldása azt biztosítja, hogy szükség esetén, - melyre elsősorban a termőföld fedezete melletti hitelezés esetén lehet szükség - az állam elősegítse egy ilyen főtevékenységű jelzálog-hitelintézet létrejöttét.

A jelzálog-hitelintézet betétgyűjtésre nem jogosult, illetve nem értékpapír forgalmazó, így nincs értelme az OBA-hoz történő csatlakozásnak.

A 3-4. §-hoz

A törvény a jelzálog-hitelintézet számára - a kockázatok mérséklése végett - viszonylag szűk tevékenységi kört határoz meg. Lényegében két fő tevékenységet végezhet. Az egyik, - ami a törvényalkotás célja volt - a hosszú távú kölcsönök biztosítása, a másik pedig ennek forrásoldali megteremtése a jelzáloglevelek kibocsátása útján.

Az 5. §-hoz

A jelzáloghitelekből eredő tőkekövetelések összessége mértékének az ingatlanok hitelbiztosítéki értéke 70%-ában történő behatárolása a jelzáloghitelezés biztonságát szolgálja.

Egyes konkrét hitelek esetében, ha a fedezetet a jelzálog-hitelintézet jónak minősíti, a 70%-os mérték túlléphető.

A 6. §-hoz

A törvény az ingatlannal biztosított követelés gyorsabb végrehajthatóságát biztosítja, arra az esetre, ha az adós nem fizet.

A 7. §-hoz

A törvény a jelzálog-hitelintézet biztonságos működése érdekében szükséges. Az állandó kamatozású jelzáloghitelek refinanszírozása állandó kamatozású jelzáloglevelek révén történhet. Amennyiben az adósnak lehetősége lenne a hitelt lejárat előtt visszafizetni a hátralevő kamatok megfizetése nélkül, úgy a jelzálog-hitelintézetnek kára keletkezik, hiszen a jelzáloglevelekre állandó kamatot fizet. Ennek különösen a kamatok csökkenése esetén - amire az infláció mérséklődése következtében lehet számítani - van nagy jelentősége, hiszen a hitelt már csak alacsonyabb kamatszinten lehet kihelyezni, ezért a jelzáloglevelek korábban megállapított magasabb állandó kamatának visszafizetésére nincs fedezet.

A 8. §-hoz

Jelzálog-hitelintézet kizárólag a törvényi előírásoknak megfelelő és könyvvizsgáló által problémamentesnek minősített jelzáloghitelt vásárolhat meg.

A 9-10. §-hoz

A törvény a jelzálog-hitelintézetek számára az egyéb hitelintézetekhez képest szigorúbb befektetési korlátokat állapít meg a kockázatok csökkentése érdekében.

A 11. §-hoz

A rendelkezés a jelzáloglevélnek, - mint a jelzálog-hitelintézet hosszú távú forrás szerzési lehetőségét biztosító értékpapírnak - a szükséges tartalmi elemeit határozza meg.

A 12. §-hoz

A törvény a jelzáloglevél-sorozat tartalmi és formai jellemzőit határozza meg.

A 13. §-hoz

A hivatkozott Épt. rendelkezés előírja, hogy kötvény nyilvános forgalomba hozatalának az is feltétele, hogy a kibocsátó (illetve jogelődje) legalább egy teljes naptári éve működjön. E feltételt a jelzáloglevél nyilvános forgalomba hozatala esetén nem lehet alkalmazni, hiszen ez esetben egy évig lehetetlenné válna a jelzálog-hitelintézet forrásgyűjtési lehetősége, s ezáltal a hitelezés.

A 14. §-hoz

Rendkívül fontos, hogy a jelzálog-hitelintézet mindenkor rendelkezzen a jelzáloglevelekből eredő kötelezettség teljesítéséhez szükséges fedezettel, hiszen nem fordulhat elő, hogy az esedékes törlesztéseket ne tudja kifizetni, mivel ekkor megrendülne a jelzáloglevelekbe történő befektetés biztonsága és ezáltal csökkenne a jelzáloglevelek iránti kereslet.

A fedezetnek elsősorban rendes fedezetből kell állnia, amely a jelzáloghiteleket és kamatait jelenti. A biztonságosság érdekében azonban a fedezetül szolgáló hitel tőkerészét csak a lekötött ingatlan hitelbiztosítéki értéke 60%-a mértékéig lehet figyelembe venni. A rendes fedezetben bekövetkező esetleges csökkenés esetében pótfedezetet kell bevonni. A pótfedezet biztonságos és likvid (pénz vagy könnyen pénzzé tehető) eszközökből állhat.

A 15. §-hoz

Jelzáloglevélből eredő kötelezettség átruházására alapvetően abban az esetben kerül sor, ha a jelzálog-hitelintézet a piacról való kivonulás mellett dönt, vagy olyan válsághelyzet lép fel, amely valószínűsíti, hogy nem biztosítható a jelzáloglevelekből eredő kötelezettség zavartalan teljesítése.

A jelzáloglevelekből eredő kötelezettség átruházása esetében a Ptk. tartozás átvállalására vonatkozó szabályai - miszerint az átvállalásba valamennyi jelzáloglevél tulajdonosnak írásban kellene beleegyezni - nem alkalmazhatók, mert a jelzáloglevelek nagy száma miatt valamennyi jelzáloglevél tulajdonos engedélyének beszerzése technikailag szinte kivihetetlen. Ezért a törvény előírásai szerint a kötelezettség átruházásához nem szükséges a jelzáloglevél tulajdonosok hozzájárulása, érdekeiket ez esetben a Felügyelet védi.

Az állomány átvételt illetve az átadó jelzálog-hitelintézet által forgalomba hozott jelzáloglevelek bevonására vonatkozó felszólítást a sajtóban természetesen közzé kell tenni.

A 16. §-hoz

A független vagyonellenőr alkalmazása és munkája a jelzáloglevelek biztonságát hivatott elősegíteni. A törvény megbízásának feltételeit illetve felelősségét fogalmazza meg.

A 17. §-hoz

A vagyonellenőr a Felügyeleti ellenőrzésen túl a helyszínen folyamatosan ellenőrzi a jelzáloglevelek szükséges fedezetének meglétét.

A 18. §-hoz

A gyakori tájékoztatási kötelezettség szintén a fokozott ellenőrzés eszköze. A tájékoztatóból ugyanis kiderül, ha probléma adódhat, s így a Felügyelet idejében tud intézkedni.

A 19. §-hoz

Az Épt. szabályai szerinti éves jelentést célszerű kiegészíteni a jelzálog- hitelintézetre jellemző néhány sajátossággal, melyekből a jelzáloglevelek biztonságára lehet következtetni.

A 20-21. §-hoz

A jelzáloglevél tulajdonos követelésének kielégítését feltétlenül biztosítani kell a jelzálog-hitelintézet fizetésképtelensége esetén is, mivel csak így biztosítható, hogy a befektetők keresni fogják ezt a befektetési lehetőséget.

Jelzálog-hitelintézet felszámolása esetén ezért a jelzáloglevél tulajdonosok követelését közvetlenül a felszámolási költségek kiegyenlítését követően kell kiegyenlíteni.

Jelzálog-hitelintézet elleni végrehajtás során szintén meg kell teremteni a jelzáloglevél tulajdonosok biztonságát. Ezt a célt szolgálja egyrészt az, hogy a fedezettel szemben csak a jelzáloglevél tulajdonosok kezdeményezhetnek végrehajtást, továbbá, hogy kielégítésükre a végrehajtási költségek kiegyenlítését követően kerül sor.

A 22. §-hoz

Az egyéb pénzintézetek kétévenkénti ellenőrzéséhez képest gyakoribb ellenőrzés szintén a biztonságos működést szolgálja.

A 23. §-hoz

A Hpt-ben meghatározottakon túl a Felügyeletnek egyéb intézkedési és kivételes intézkedési lehetőséget is kell teremteni a jelzáloglevél tulajdonosok biztonsága érdekében. Egyrészt a fedezet helyreállítása, másrészt - válsághelyzetben - a jelzáloglevelekből eredő kötelezettség és a fedezetek átruházására való kötelezés tekintetében.

A 24. §-hoz

A meghatározott bírságok a jelzálog-hitelintézetnél esetlegesen előforduló speciális eseteket szankcionálják.

A 25. §-hoz

Az elnevezés védelme azt a célt szolgálja, hogy ha az ügyfél valamilyen vállalkozás cégnevében vagy valamely okiraton ezeket az elnevezéseket látja, biztos lehessen abban, hogy betartják a vonatkozó jogszabályokat.

-----STARTING---POINT---VEGE---

A 26. §-hoz

A törvény a törvény hatályba lépését illetve az EU figyelembe vett direktíváját tartalmazza.

A 27. §-hoz

A törvény lehetőséget biztosít a földművelésügyi és a pénzügyminiszter számára, hogy a termőföld illetve az egyéb ingatlanok hitelbiztosítéki értékének megállapítására szabályokat állapítsanak meg és azokat rendeletben közzé tehessék.

A 28-35. §-hoz

Ez a rész tartalmazza azokat a jogszabályokat, amelyek megváltoztatása szükséges a törvényben foglaltak megvalósításához. Így, módosul az ingatlan-nyilvántartásról szóló 1972. évi 31. tvr. 14. §-a, a bírósági végrehajtásról szóló 1994. évi LIII. törvény 170. §-a, a termőföldről szóló 1994. évi LV. törvény 6. § (3) bekezdése, a befektetési alapokról szóló 1991. évi LXIII. törvény 13. § (1), (3)-(4) bekezdése, a biztosítóintézetekről és a biztosítási tevékenységről szóló 1995. évi XCVI. törvény 87. § (2) bekezdése, a személyi jövedelemadóról szóló 1995. évi CXVII. törvény 8. számú mellékletének 5. pontja és 6. pontjának c) alpontja, a Hpt. 49. § (3) bekezdésének h) pontja és a Hpt. 54. § (1) bekezdésének d) pontja, az illetékekről szóló 1990. évi XCIII. törvény.

A legfontosabb a bírósági végrehajtásról szóló törvény módosítása, amely a kielégítési sorrend megváltoztatása révén azt biztosítja, hogy a jelzáloglevél tulajdonosok követelésének kielégítésére akkor is legyen fedezet, ha az adósok nem fizetnek.

A befektetési alapokról és a biztosítóintézetekről szóló jogszabályok módosítását az EU irányelvei teszik szükségessé. Ezek szerint, ha egy értékpapírt hitelintézet bocsát ki az értékpapír tulajdonosának védelmére szolgáló törvényi előírások alapján, különös felügyeleti ellenőrzés mellett, akkor abba az értékpapírba az intézményi befektetők eszközeik 25%-át fektethetik.

A termőföldről szóló törvény módosítása amiatt szükséges, mivel jogi személy jelenleg nem szerezhet földtulajdont. A jelzálog-hitelintézet viszont kerülhet olyan helyzetbe, hogy termőföldet kényszerül a tulajdonába venni.

A személyi jövedelemadóról szóló törvény módosítását az egyéb befektetési formákkal való versenyképesség biztosítása illetve a kedvezmény következtében az alacsonyabb kamatok alkalmazásának lehetősége indokolja. Ez utóbbi kedvezően befolyásolja a jelzálog-hitelintézet által nyújtott jelzálog hitelek kamatát is.