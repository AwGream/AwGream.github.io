2000. évi LXXIX. törvény indokolása

a tengerészek repatriálásáról szóló, a nemzetközi munkaügyi konferencia 1987. évi 74. ülésszakán elfogadott 166. számú Egyezmény kihirdetéséről

Indokolás

A Nemzetközi Munkaügyi Szervezetnek az egyes munkavállalói rétegeket érintő egyezményei közül a 166. számú Egyezménye a tengerészek repatriálási helyekre történő eljuttatásának szabályait tartalmazza.

Az Egyezmény rendelkezései értelmében a tengerészek a 2. Cikkelyben felsorolt esetekben akkor jogosultak repatriálásra, ha a tagállamok jogszabályai által meghatározott szolgálati időt letöltötték a fedélzeten. A minimális szolgálati idő nem lehet 12 hónapnál kevesebb. A tagállamoknak rögzíteniük kell a repatriálási helyeket, amelyek között szerepelnie kell az Egyezményben meghatározott helyeknek. A hajótulajdonosok saját költségükön felelősek a repatriálás lebonyolításáért. Biztosítani kell a jelen Egyezmény megfelelő nyelvű szövegéhez való hozzáférhetőséget a legénység számára.

A megerősítő okirat letétbe helyezése a Nemzetközi Munkaügyi Hivatal főigazgatójánál 1989. március 14. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1990. március 14. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.