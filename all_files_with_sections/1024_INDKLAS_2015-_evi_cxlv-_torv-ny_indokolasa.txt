2015. évi CXLV. törvény indokolása

egyes fogyasztói kölcsönszerződésekből eredő követelések forintra átváltásával kapcsolatos kérdések rendezéséről

-----STARTING---POINT---ALTALANOS--- 

A devizaalapú jelzáloghitelek forintosítását követően az érintettek nagy számára is tekintettel egyre nagyobb problémát jelentenek az autóhiteles bedőlések, melyekre a svájci frank 2015 januári hirtelen és váratlan emelkedése is ráerősített.

A 2008. és 2011. év vége is rámutatott arra, hogy a svájci frank potenciálisan jelentősen erősödhet a válság eszkalálódása idején. Ezért a még fennálló devizahitel állomány további veszélyt jelenthet a pénzügyi stabilitásra. Az árfolyamváltozásból adódó tehernövekedés a banki elszámolás pozitív hatását az esetek többségében lenullázta.

Az árfolyam ingadozás mintegy 200 ezer családot érint, az állomány 305 milliárd Ft (így a pénzügyi stabilitásra gyakorolt hatása mellett jelentős társadalmi problémának is tekintendő). A nem fizető gépjárműhitelek állománya 2014 végére már 26%-ra emelkedett. Mintegy 30 ezer olyan deviza gépjárműhiteles adós van, aki jelzáloghitellel is rendelkezik. Ezért a gépjárműhitelek emelkedő törlesztési kötelezettsége növelheti azok számát is, akik nem tudják fizetni jelzáloghitelüket sem. E hitelek kezelése ezért elkerülhetetlenné vált.

Ezek a körülményváltozások nem voltak ésszerűen előreláthatóak és jelentős mértékben túlmentek a normális változások kockázatán. A törvény egyben azt a követelményt is teljesíti, hogy az érdekegyensúlyra törekedve figyelembe veszi valamennyi fél méltányos érdekeit, melyet a pénzügyi intézmények által elszenvedett veszteségek egy részének kompenzálásával is alátámaszt.

-----STARTING---POINT---RESZLETES---

Az 1. §-hoz

A törvény hatálya főszabályként kiterjed minden olyan fogyasztóval kötött devizahitelre (ideértve a pénzügyi lízinget is), amely nem volt érintve a deviza jelzáloghitelek forintosításában. E mellett a törvény alapján forintosításra kerülnének a nem jelzálogfedezet mellett nyújtott és már felmondott devizahitelekből eredő, a pénzügyi intézmény által még devizában nyilvántartott követelések is.

A 2. §-hoz

Az értelmező rendelkezések a törvényben használt fogalmakat határozzák meg.

A 3. §-hoz

A törvény a pénzügyi intézményeket kötelezi arra, hogy a hatálya alá tartozó devizaalapú kölcsönszerződések alapján fennálló, devizában nyilvántartott követeléseit, valamint a már felmondott devizaalapú kölcsönszerződésekből eredő, devizában nyilvántartott követeléseit forintkövetelésre váltsa át.

A 4. §-hoz

A pénzügyi intézmények minden esetben a főadósok részére tértivevényes levélben kötelesek megküldeni a törvényben rögzített tájékoztatást. A főadós levélben történő tájékoztatása mellett valamennyi adós - garanciális okokból még a főadós is - a tájékoztatásról másolatot kérhet, a tényleges joghatás ugyanakkor a főadós részére eredetileg megküldött tájékoztatáshoz kapcsolódik.

Az 5. §-hoz

A pénzügyi intézmények külön-külön időpontban kötelesek a devizaalapú kölcsönszerződésekből eredő követeléseiket, illetve a már felmondott devizaalapú kölcsönszerződésekből eredő követeléseket forintra átváltani. Tekintettel ara, hogy a forintra átváltáshoz kapcsolódó tájékoztatásnak egyes határidők számítása szempontjából is jelentősége van, a pénzügyi intézmények kötelesek valamennyi ügyfélfogadásra nyitva álló helyiségükben, valamint - ha rendelkeznek internetes honlappal - interneten közzétenni annak tényét, hogy a tájékoztatásuk valamennyi főadós részére postázásra került.

A 6. §-hoz

Rögzítésre kerül, hogy a törvény szerinti szerződésmódosítást nem kell közjegyzői okiratba foglalni, a módosított szerződésből eredő követelések végrehajtásával kapcsolatos intézkedések a korábbi közjegyzői okiratok alapján, de csak a követelések módosított összegéig foganatosíthatók.

A törvény azt is kimondja, hogy ha a törvény szerint módosult kölcsönszerződés alapján végrehajtásra vagy a zálogjog bírósági végrehajtáson kívüli érvényesítésére kerülne sor, az nem a módosítást megelőző, hanem kizárólag a módosítás alapján fennálló kölcsönszerződés tekintetében folytatható le, és ehhez semmiféle további jogcselekmény - így az okiratok módosítása sem - szükséges.

A 7. §-hoz

A pénzügyi intézmények kötelesek az érintett deviza alapú kölcsönszerződések módosítására vonatkozó ajánlatukat a törvény keretei között előkészíteni. A törvény céljával összhangban ezen módosítás kizárólag a devizaalapú követelések forintra átváltásához, a forintra átváltás okán a kamatok számításához, valamint az egyenlő összegű (annuitásos) törlesztőrészlet számítására történő áttéréshez kapcsolódhat.

A szerződés módosításának napja - ha az érintett ügyfél nem él törvényi lehetőségével - a szerződésmódosítási ajánlatról szóló tájékoztatás kézbesítését követő 31. nap.

A szerződés módosításának hatálya - a pénzügyi intézmény döntése alapján - a 2015 novemberében fizetendő összeg esedékességének napjára, illetve legkésőbb 2015. december 1-jére visszamenőleg áll be.

A 8. §-hoz

A pénzügyi intézményeknek legkésőbb 2015. december 15-ig kell a szerződések módosítására vonatkozó ajánlatukat a főadósok részére tértivevényes levélben postára adni. A törvény az ajánlatok tartalmának jobb megértése érdekében egyidejűleg részletes tájékoztatási kötelezettséget is előír.

A 9. §-hoz

A kölcsönszerződések módosítása az ügyleti kamat, díj, költség mértéke tekintetében az érintett fogyasztóra nem lehet hátrányosabb, így a gyakorlatban - a forintra átváltástól függetlenül - a módosítást követő kezdeti ügyleti kamat sem lehet magasabb, mint a módosítás napját megelőző kamat. E tekintetben a törvény kisegítő szabályt is tartalmaz arra az esetre, ha a devizaalapú kölcsönszerződés alapján fennálló tartozás eltérő kamatozású tartozásokból állt fenn.

A törvény egyúttal rögzíti azt is, hogy az adósoknak lehetőségük van a szerződések futamidejének rövidítését kezdeményezni, amelyet a 14. § alapján a szerződésmódosításra vonatkozó tájékoztatás kézhezvételét követő 60 napig díjmentesen tehetnek meg.

A 10. §-hoz

A fogyasztónak nyújtott hitelről szóló törvény alapján az érintett kölcsönszerződések kizárólag fix kamatozásúak, referencia-kamatlábhoz kötöttek vagy kamatperiódusonként rögzített hitelkamatozásúak lehetnek. A törvény szerint szerződésmódosítás keretében nincs arra lehetőség, hogy a pénzügyi intézmény a kamatszámítás módszertanának változtatását kezdeményezze, a követelések forintra történő átváltása ugyanakkor szükségszerűen azzal jár, hogy a referencia-kamatlábat forint alapúra kell módosítani, illetve a kamatperiódusonként rögzített hitelkamatozású kölcsönszerződések esetén adott esetben módosítani szükséges a kamatváltoztatási mutatót.

Tekintve, hogy az esetek jelentős részében az alkalmazott deviza referencia-kamatlábnak tartalmilag megfelelő forint referencia-kamatláb magasabb, a törvény a 9. §-sal összhangban azt is rögzíti, hogy az esetleges különbözetet a kamatfelár terhére kell érvényesíteni.

A 11. §-hoz

A pénzügyi intézmények a kölcsönszerződések módosítására vonatkozó ajánlatukat minden esetben egyenlő összegű (annuitásos) törlesztő részletű kölcsönszerződésként kötelesek megtenni. Ennek oka, hogy - különösen az autóhitelek esetében - számos olyan konstrukció van, ahol az árfolyamváltozásból adódó tehernövekedéssel a fogyasztók ténylegesen a futamidő végén szembesülnek, illetve a forintban rögzített törlesztőrészletek okán az árfolyamváltozás a futamidők folyamatos meghosszabbítását igényelte.

Az egyenlő összegű (annuitásos) törlesztő részletű kölcsönszerződések a fentebbi problémákat egy kiszámíthatóbb tehervállalással orvosolja azzal, hogy a törvény egyúttal összegszerűen is bekorlátozza a szerződésmódosítást követő első törlesztőrészletet.

A törvény egyben azt is rögzíti, hogy a kölcsönszerződés módosítására vonatkozó ajánlatában a pénzügyi intézmény a késedelmes követelésrészt is tőkésíti azzal, hogy a devizában nyilvántartott késedelmes követelés forintra váltásához nem kapcsolódik elengedés.

Az annuitásra történő áttéréshez kapcsolódóan is a pénzügyi intézmény úgy készíti elő szerződésmódosítást, hogy először megállapításra kerül a devizában fennálló követelés, melyet a pénzügyi intézmény piaci árfolyamon forintra átvált, meghatározza az elengedés összegét, majd az így fennálló forintra átváltott tartozáshoz igazítja az új törlesztőrészleteket.

A 12. §-hoz

A Kormány és a Bankszövetség között 2015. augusztus 19-én kötött megállapodásnak megfelelően a forintra átváltás a 2015. augusztus 19-i piaci devizaárfolyamon történik. Mindez következik abból is, hogy a Kúria kapcsolódó jogegységi döntése alapján az árfolyamkockázat főszabályként az adóst terheli.

A törvény ugyanakkor az ügyfelek részére kedvezményt is biztosít, a kölcsönszerződések törvény szerinti módosítása esetén ugyanis a pénzügyi intézmények elengednék a még nem esedékes követeléseik azon részét, amennyivel a 2015. augusztus 19-i devizaárfolyam magasabb, mint a devizaalapú jelzáloghitelek forintosításánál alkalmazott devizaárfolyam. Így a gyakorlatban az érintett hitelesek a jelzáloghitelesekkel azonos helyzetbe kerülnének, amely egy tipikus svájci frank hiteles esetén svájci frankonként 31 forint tehercsökkenést jelent.

Az ügyfelek tartozásai csökkentésének, valamint a csökkentésre eső kamat- és kamatjellegű kiadásainak 50%-át a pénzügyi intézmény viseli, 50%-át az állam - külön törvényben meghatározott módon - átvállalja.

A 13. §-hoz

Bár a pénzügyi intézmények kötelesek szerződésmódosítási ajánlatukat elkészíteni, maga a szerződés nem ex lege módosul, az érintett fogyasztóknak lehetőségük van a törvényben meghatározott határidőn belül a szerződés módosítását elutasítani. E mellett a törvény ugyanezen határidőn belül a fogyasztó számára megnyitja a szerződés ingyenes felmondásának lehetőségét azzal, hogy a fogyasztó fennálló kötelezettségei ez esetben a forintra váltást megelőző eredeti szerződési feltételek szerint válnak esedékessé.

A törvény értelmében a pénzügyi intézmény ajánlatát a fogyasztónak kifejezetten el kell utasítania annak érdekében, hogy a szerződés ne kerüljön módosításra. Az ajánlat elutasításához tehát a ráutaló magatartás nem elegendő. Ha a fogyasztó nyilatkozatából nem derül ki világosan, hogy a szerződés módosításához nem járul hozzá, nyilatkozatát nem lehet kiterjesztően értelmezni. Mind az ajánlat elutasítása, mind pedig akár elfogadása a fogyasztó részéről nem köthető feltételhez.

Fontos hangsúlyozni, hogy a fogyasztó (1) bekezdés szerinti jognyilatkozatát nem kötheti valamilyen feltétel bekövetkezéséhez. Ha a fogyasztó nyilatkozatát feltéthez kötötten teszi meg, úgy azt a jogfenntartó nyilatkozatot nem kell a pénzügyi intézménynek figyelembe vennie.

A 14. §-hoz

A törvénynek megfelelő szerződésmódosítás költségeit a pénzügyi intézmények viselik, a módosítással összefüggésben a pénzügyi intézmény fizetési kötelezettséget a fogyasztóval szemben nem számíthat fel.

A 15-16. §-hoz

Külön kezelést igényelnek a már felmondott devizaalapú kölcsönszerződésekből eredő követelések, miután egy megszűnt szerződést nem lehet módosítással újraéleszteni.

A törvény ezért kizárólag a felmondott kölcsönszerződésekből eredő még devizában nyilvántartott követelésekre terjedhet ki. A törvény ezen követelések esetén is előírja a forintkövetelésre váltást, valamint a követelés részleges elengedését.

A 17. §-hoz

Tekintettel arra, hogy a forintra átváltás egyben csökkenti a végrehajtható követelés összegét is, szükséges rendezni az ehhez kapcsolódó szabályokat.

A 18. §-hoz

A törvény a követelések forintra átváltásához kapcsolódóan részletes tájékoztatási kötelezettséget ír elő.

Az érintett főadósnak ugyanakkor ez esetben is lehetősége van arra, hogy kezdeményezze a forintra átváltás mellőzését azzal, hogy a forintra átváltás mellőzésekor a törvény szerinti követelés elengedésére nem kerül sor.

A 19. §-hoz

A rendelkezés alapján a pénzügyi intézmények 2016. január 1-ig kötelesek belső szabályzatot alkotni a már felmondott, fogyasztóval kötött devizaalapú kölcsönszerződésre adandó részletfizetési vagy egyéb kölcsön nyújtására vonatkozó ajánlatukról.

A 20. §-hoz

A rendelkezés az ügyfelek panaszbejelentésére állapít meg szabályokat.

A 21. §-hoz

A törvény kiterjeszti a pénzügyi közvetítőrendszer felügyeletével kapcsolatos feladatkörében eljáró Magyar Nemzeti Bank fogyasztóvédelmi ellenőrzési hatáskörét.

-----STARTING---POINT---VEGE---

A 22. §-hoz

Hatályba léptető rendelkezés.

A 23. §-hoz

A módosításra kerülő kölcsönszerződések forintban esedékes törlesztőrészletét a törvény hatálybalépését követően utólagos elszámolás mellett a pénzügyi intézmények a 2015. augusztus 19-i devizaárfolyamon állapítják meg. E mellett a szerződésmódosítással összefüggésben is szükséges elszámolási szabályt rögzíteni.

Célszerű annak biztosítása is, hogy az érintett intézmények az elengedés figyelembevételével számítva korábban is rögzíthessék az alkalmazott árfolyamot. Ezen felül a módosítás arra irányul, hogy az utólagos elszámolás esetén a pénzügyi intézmények a későbbi törlesztőrészlet keretében korrigálhassák az árfolyamkülönbözetet.

Annak érdekében, hogy a törvényhez kapcsolódó tájékoztatás egy levél formájában történhessen, szükséges annak rögzítése, hogy a referenciaadat-szolgáltató központi hitelinformációs rendszerbe történő adatátadás megtörténtéről szóló ügyfél-tájékoztatását se külön levélben teljesítse.

A 24. §-hoz

A törvény a követelések forintra átváltása hatásainak a pénzügyi intézmény számviteli nyilvántartásaiban történő teljesítésére és átvezetésére vonatkozó határidőket állapít meg.

A 25. §-hoz

A rendelkezés mentesíti az ajándékozási illeték alól azt a kötelezettséget, amely az egyes fogyasztói kölcsönszerződések forintosításáról szóló törvény rendelkezéseinek végrehajtásával összefüggésben a törvény erejénél fogva szűnik meg.

A 26. §-hoz

A rendelkezés adómentesnek minősíti azt a kötelezettséget, amely az egyes fogyasztói kölcsönszerződések forintosításáról szóló törvény rendelkezéseinek végrehajtásával összefüggésben a törvény erejénél fogva szűnik meg.

A 27. §-hoz

A törvény szerint az egyes fogyasztói kölcsönszerződések forintosításáról szóló törvény alapján az adózó által elengedett, fogyasztóval közölt tartozás 50 százalékával, azaz az elengedési kedvezmény összegével az adózó csökkenti a 2016-ban kezdődő adóévére fizetendő társasági adót, pénzügyi szervezetek különadóját, hitelintézeti különadót, a fizetendő pénzügyi tranzakciós illetéket.

Ha az elengedési kedvezmény összege több mint az adózó által érvényesített csökkentés összege, akkor különbözetüket az adózó kapcsolt vállalkozásának minősülő (egy vagy több) pénzügyi intézmény érvényesítheti az említett adónemekben fizetendő adóból. Az adózó és kapcsolt vállalkozásának minősülő (egy vagy több) pénzügyi intézmény írásos megállapodásban rögzítik a külön-külön érvényesítendő csökkentés összegét.

Az elengedési kedvezmény összegének azon része, amelyre tekintettel az adózó vagy a kapcsolt vállalkozásának minősülő pénzügyi intézmény nem alkalmazta a csökkentést a 2016-ban kezdődő adóévben, csökkenti a következő adóévekre az adózó és a kapcsolt vállalkozásának minősülő (egy vagy több) pénzügyi intézmény fenti adónemekben megállapított adókötelezettségét.

Az adózó és az érintett kapcsolt vállalkozásának minősülő (egy vagy több) pénzügyi intézmény külön nyilvántartást vezet az elengedési kedvezményre tekintettel az alkalmazott csökkentések összegéről.

A törvény szerinti növelő tétel biztosítja az elengedésre tekintettel megjelenő ráfordítás „semlegesítését”, mely alapján az adócsökkentés mellett az adóalap csökkentésére nem kerül sor az elengedett fogyasztóval közölt tartozás 50 százaléka vonatkozásában.

A törvény szerint az elengedett tartozás teljes összegére annuitásos törlesztési ütemezéssel a teljes futamidőre kiszámított, de az elengedés miatt esedékessé már nem váló kamat- és kamatjellegű bevétel 50 százaléka szintén csökkenti az adózó által a 2016. adóévére fizetendő társasági adót, pénzügyi szervezetek különadóját, hitelintézeti különadót, pénzügyi tranzakciós illetéket.

A törvény szerint a korábbiakban említett módszerrel lehet elszámolni az elmaradt kamatbevételre tekintettel alkalmazható csökkentést is, azzal, hogy az adózó utoljára a 2018-ban kezdődő adóéve vonatkozásában csökkentheti a fentiekben említett adónemekben fizetendő adóját.

Az elszámolás kapcsán megszerzett deviza árfolyamának változása miatt az adózónál keletkező veszteségből (az elengedés adóévének adózás előtti eredménye terhére elszámolt összegből) az a rész, amely annak következménye, hogy a forintra történő átváltást követően előálló, az érintett fogyasztói kölcsönszerződések könyv szerinti értéken számításba vett állománya több mint 2 százaléka tekintetében a fogyasztó a törvényben előírt határidőn belül írásban kezdeményezte a devizaalapú kölcsönszerződés forintra történő átváltását célzó szerződésmódosítás mellőzését, csökkenti az adózó vagy a kapcsolt vállalkozásának minősülő (egy vagy több) pénzügyi intézmény által a fentiekben említett adónemekben fizetendő adót. A csökkentés utoljára abban az adóévben érvényesíthető, amelynek első napja 2018-ban van.

A fentiek kapcsán alkalmazott csökkentés várható összegéről az adózó és a kapcsolt vállalkozásának minősülő (egy vagy több) pénzügyi intézmény előzetesen adatot szolgáltat.

Indokolt annak kezelése is, ha a vártnál nagyobb devizában maradási kérelemből az érintett adózónak nyeresége keletkezik.

A törvény végezetül jogtechnikai pontosításként a korábban a társasági adótörvény e §-ában szereplő átmeneti rendelkezések beiktatásáról is gondoskodik.

A 28-29. §-hoz

A Kúriának a pénzügyi intézmények fogyasztói kölcsönszerződéseire vonatkozó jogegységi határozatával kapcsolatos egyes kérdések rendezéséről szóló 2014. évi XXXVIII. törvényben rögzített elszámolás szabályairól és egyes egyéb rendelkezésekről szóló 2014. évi XL. törvény (a továbbiakban: elszámolási törvény), valamint az egyes fogyasztói kölcsönszerződések devizanemének módosulásával és a kamatszabályokkal kapcsolatos kérdések rendezéséről szóló 2014. évi LXXVII. törvény (a továbbiakban: forintosítási törvény) nem rendelkeznek arról, hogy e törvények rendelkezései mennyiben érintik azokat a pereket, amelyek az e törvények hatálya alá tartozó fogyasztói kölcsönszerződések érvénytelenségének (részleges érvénytelenségének) megállapítása, illetve jogkövetkezményeinek alkalmazása iránt folynak, illetve indulnak. E perek jelentős száma és az e körben bizonytalan jogalkalmazói gyakorlat szükségessé tette, hogy a jogalkotó e kérdésben is állást foglaljon, és normatív iránymutatást adjon arra vonatkozóan, hogy az érvénytelen fogyasztói kölcsönszerződések érvényessé, illetve hatályossá nyilvánítása esetén a felek által nyújtott szolgáltatások elszámolása során a jogalkalmazó szerveknek miként kell eljárnia.

A 30. §-hoz

A törvényről - annak elfogadása előtt - a hivatkozott tanácsi határozatnak megfelelően konzultálni kellett az Európai Központi Bankkal.