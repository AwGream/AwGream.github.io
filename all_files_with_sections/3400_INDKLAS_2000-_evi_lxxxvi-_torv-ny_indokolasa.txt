2000. évi LXXXVI. törvény indokolása

a helyi önkormányzatok 2000. évi új címzett támogatásáról

-----STARTING---POINT---ALTALANOS--- 

A Cct. alapján az 2000. évi új címzett támogatások körében az önkormányzatok támogatási igényüket 1999. december 15-ig nyújthatták be. Ezen időpontig a Belügyminisztériumba és a szakminisztériumokba összesen 49 db új címzett támogatási igény érkezett, amelyeknek összes támogatási igénye mintegy 41 milliárd forint, ebből a 2000. évi támogatási ütem több mint 4 milliárd forint.

A Magyar Köztársaság 2000. évi költségvetéséről szóló 1999. évi CXXV. törvény (a továbbiakban költségvetési törvény) a címzett és céltámogatásokra 52,3 milliárd forint címzett és céltámogatási előirányzatot hagyott jóvá. Ezen belül- a folyamatban lévő beruházások ez évi támogatási igényét is figyelembe véve - a 2000. évi új címzett támogatásokra a 2000. évi költségvetési előirányzatból 2,0 milliárd forint, az előző évi maradványból további 35 millió, összesen 2,035 milliárd forint használható fel.

A helyi önkormányzatok által benyújtott 2000. évi új címzett támogatási igények feldolgozásakor és a támogatási javaslat kidolgozása során általános szempontok voltak a következők:

- a beruházás a központi források hatékony felhasználásával valósuljon meg, a költségtakarékosság követelményeinek megfelelően,

- az igénybenyújtó önkormányzat anyagi erőihez mérten saját forrást is felhasználjon a beruházás megvalósításához.

A 2000. évi címzett támogatások esetében különös szempontok is előtérbe kerültek, így az egyre gyakoribb belvízkárok megelőzése érdekében szükséges a belterületi vízrendezésre benyújtott legfontosabb és a feltételeknek megfelelő igények támogatása is.

A benyújtott igények, valamint a feldolgozás eredményeképpen a törvényi feltételeknek megfelelő, támogatásra javasolt 2000. évi új címzett támogatási igények főbb adatai a következők:

 

 Benyújtott

 

 Támogatásra javasolt

 

 Megnevezés

 címzett támogatási igények

 

 

 

 

 száma

 2000.évi támogatás összege (millió Ft)

 száma

 2000. évi támogatás összege (millió Ft) 

 Vízgazdálkodás

 10

 577

 8

 337

 Egészségügyi ellátás

 11

 728

 9

 556

 Szociális ellátás

 8

 710

 6

 467

 Közoktatás

 9

 589

 6

 288

 Kultúra

 11

 1530

 9

 387

 Összesen:

 49

 4134

 38

 2035*

* A 2000. évi támogatás összege az előző évi lemondásokból felszabaduló és a 2000. évi költségvetési törvény 85.§-a alapján meghatározott összeget is tartalmazza.

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok részére a támogatás szempontjából új beruházásaikhoz 2000-ben és az azt követő években járó címzett támogatást önkormányzatonként és beruházásonként.

A támogatásra javasolt 38 igény révén együttesen több mint 25 milliárd forint értékű beruházás valósulhat meg, amiből közel 22 milliárd forint a címzett támogatás összege.

A 38 beruházásból 8 a vízgazdálkodási ágazatban, 9 az egészségügyi, 6 a szociális ellátás, 6 a közoktatás és 9 a kulturális szolgáltatás területén eredményezheti a lakosság ellátottságának javulását.

Az egyes ágazatokban a javasolt támogatással megvalósítandó beruházások főbb jellemzői a következők:

A vízgazdálkodásban az egyre gyakoribb belvíz károk megelőzése érdekében a támogatásra javasolt körbe kerültek a belterületi vízrendezésre benyújtott legfontosabb és a jogszabályi feltételeknek megfelelő igények.

Az egészségügyi ellátásnál javasolt kórház rekonstrukciók célja a korszerűbb ellátás megvalósítása. A beruházások nem járnak ágyszám növeléssel. A javaslat kialakítása során előnyben részesültek a minőségileg legelavultabb, a minimális követelményeknek legkevésbé megfelelő területek.

A szociális ellátás területén a javasolt beruházások a szociális törvényben meghatározott kötelező önkormányzati feladatok ellátását segítő - az időskorúak és a pszichiátriai betegek szakmai irányelveknek megfelelő ápoló-gondozó otthonban történő elhelyezésének - mennyiségi és minőségi fejlesztését szolgálják.

A közoktatásnál javasolt beruházások kiválasztásánál elsőbbséget kaptak a halaszthatatlan rekonstrukciós munkálatok, az egyedi, speciális képzési profilú, nagy vonzáskörzettel rendelkező középfokú oktatási intézmények és a többfunkciós létesítmények fejlesztései.

A kultúra területén az ágazati koncepcióban megfogalmazott fejlesztési céloknak megfelelően a támogatásra javasolt beruházások esetében a következő szempontok érvényesültek:

- a vonatkozó törvények alapján - a levéltárakra háruló iratátvételi kötelezettségek teljesítése érdekében - a levéltári raktárak bővítése és a levéltári munka feltételeinek javítása,

- többfunkciós létesítmények megvalósítása,

- a művészeti alkotómunkának otthont nyújtó objektumok építése,

- törvényben meghatározott önkormányzati közművelődési és nyilvános könyvtári ellátási feladatok végrehajtását biztosító létesítmények építése, rekonstrukciója,

- a színházi rekonstrukciók megkezdett folyamatának továbbvitele.

A 2. §-hoz

A törvény 2. számú melléklete tartalmazza az elutasított 11 címzett támogatási igény önkormányzatonkénti részletezését.

A nem támogatott igények egy része - szakmai indokoltságuk ellenére - nem elégíthető ki a támogatási lehetőségek szűkös volta miatt. Az igények másik része azért nem támogatott, mert a beruházások előkészítettségének hiánya miatt nem felel meg a feltételeknek, illetőleg a célokat tekintve nem volt a címzett támogatásban részesíthető beruházások körébe illeszthető.

Az elutasításnak ezen indokait a törvény beruházásonként tartalmazza.

A 3. §-hoz

A címzett támogatással folyamatban lévő rekonstrukciókhoz a Cct. 3. §. (7) bekezdése alapján a későbbi évek törvényi változásából eredően az eredeti döntés módosításáról az új címzett támogatásról szóló törvény keretében az Országgyűlés dönt.

A címzett támogatással folyamatban lévő beruházások törvényi változásból eredő módosítására hét önkormányzat nyújtott be igényt, melyből három önkormányzati beruházás - többlettámogatást nem igénylő - műszaki tartalom változását tartalmazza az Országgyűlésnek elfogadásra benyújtott javaslat.

Az alábbi indokok játszottak szerepet a törvényi változásból adódó műszaki tartalom változásának javaslásánál:

Miskolc Önkormányzatnak a Diósgyőri Városi Kórház rekonstrukciója esetén a címzett támogatási igénybejelentés alapját képező megvalósíthatósági tanulmány és építési engedélyes tervdokumentáció elkészítését követően megváltoztak az egészségügyi intézmények szakmai minimumfeltételei. E változás növeli egyes orvosi szakmák gép-műszer ellátottságát. A megváltozott előírásoknak a Diósgyőri Kórház folyamatban lévő beruházása során csak az építmények alapterületének (vagyis az építési költségeknek) a csökkentésével tudnak eleget tenni. Az önkormányzat kéri a törvény megváltozásából eredő műszaki tartalom megváltoztatását, mely nem jár többlet támogatási igénnyel.

A Szabolcs-Szatmár-Bereg Megyei Önkormányzat Bárczi Gusztáv Általános Iskola és Diákotthon fogyatékos gyermekei számára a 150 férőhelyes kollégium bővítése esetében az Országgyűlés által az 1998. évi V. törvényben elfogadott - teljes egészében címzett támogatással megvalósuló -rekonstrukciót a tervezettnél kedvezőbb kivitelezői ajánlattal sikerül megvalósítani. Az önkormányzat ezért azt kéri, hogy a rendelkezésre álló 250 millió Ft-os támogatási előirányzaton belül műszaki tartalomnövelést végezhessen egy 15m x 30m-es tornaterem megvalósításával. Az intézmény jelenleg tornateremmel nem rendelkezik.

A műszaki tartalom növelését az eredeti igénybejelentés időpontját követően megjelent, „A fogyatékos személyek jogairól és esélyegyenlőségük biztosításáról” szóló 1998. évi XXVI. törvény is indokolja.

A Zala Megyei Önkormányzat Hevesi Sándor Színházának rekonstrukciójánál az Országgyűlés az 1998. évi V. törvényben hagyta jóvá a beruházást. Az önkormányzat az eredeti igénybejelentés határidejét követően - a munkavédelemről szóló 1993. évi XCIII. törvény felhatalmazása alapján - megjelent „Színházművészeti Biztonsági Szabályzatról” szóló 35/1997. (XII. 5.) MKM rendeletre hivatkozva kéri a műszaki tartalom változásának jóváhagyását és az ebből adódó beruházási többletköltség központi költségvetésből történő finanszírozását. A hivatkozott rendelet előírásai szerint az egy személyre jutó légköbméter paraméterei oly módon változtak, hogy ezért az eredeti nézőtéri férőhelyszámot csökkenteni kell. Ez a módosítás a meglévő épületben olyan műszaki tartalomváltozással valósítható meg, amely az átépítés költségének növekedését eredményezi. Az önkormányzat az ágazati jogszabályokban megfogalmazott követelményeknek kíván eleget tenni, ezért a műszaki tartalom módosítására vonatkozó kérelmet a jogalkotó támogatja, a szükséges többletköltség saját erőből történő biztosítása mellett.

A jelenlegi belvízhelyzet miatt ugyanis a Kormány az 1013/2000. (II. 11.) Korm. határozatában - a védekezési költségek megtérítésére - a címzett és céltámogatások lemondásából származó 2,58 milliárd forintot a központi vis maior tartalékba átcsoportosított. Ezen összeg képezte volna - többek között -ezen igény fedezetét.

A 4. §-hoz

A Cct. 19. § (3) bekezdése, valamint Vilonya önkormányzatának kérelme alapján elfogadta az Országgyűlés a Magyar Köztársaság Kormányának a helyi önkormányzatok 1993. évi új induló céltámogatásáról szóló közleménye 1/b. melléklet 514. sorszámán jóváhagyott céltámogatással megvalósult általános iskolai tantermek kihasználtságának növelése érdekében az eredeti beruházási cél óvodai nevelés, iskolai előkészítő feladattal történő bővítését.

Vilonya önkormányzat az életveszélyessé vált 4 általános iskolai tantermének kiváltásához 1994-1996 közötti években 11.772.000 Ft céltámogatást kapott. Időközben a tanulói létszám folyamatos csökkenése miatt az intézmény kihasználtsága jelentősen romlott. A település óvodáskorú gyermekei a szomszédos községbe járnak át óvodába. Mivel az iskolaépületben a tanulói létszám csökkenése miatt biztosítható az óvodai nevelés, az önkormányzat azt helyben kívánja megoldani.

Az önkormányzat tájékoztatása szerint a módosítás nem igényli az iskolaépület átalakítását, további költségigénye nincs.

Az önkormányzat kérelmét a benyújtott dokumentumok alapján indokoltnak tartjuk, ezért az önkormányzat kérelmét a helyi önkormányzatok címzett és céltámogatási rendszeréről szóló 1992. évi LXXXIX. tv. 19. § (1) és (3) bekezdésében biztosított felhatalmazás alapján az Országgyűlés támogatja.

-----STARTING---POINT---VEGE---

Az 5. §-hoz

A törvény hatályba lépését szabályozza, mely szerint rendelkezései a kihirdetését követő 3. napon lépnek hatályba.