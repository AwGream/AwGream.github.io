2015. évi CCI. törvény indokolása

a Magyarország Kormánya és a Koszovói Köztársaság Kormánya között a kölcsönös bűnügyi jogsegélyről szóló szerződés kihirdetéséről

-----STARTING---POINT---ALTALANOS---

Általános indokolás

Az egyre bővülő magyar és koszovói gazdasági és jogi kapcsolatok indokolják a kölcsönös bűnügyi jogsegélyegyezmény megkötését Magyarország és a Koszovói Köztársaság között, melynek célja a két ország közötti bűnügyi eljárási jogsegélyforgalom jogi kereteinek megteremtése.

Az Egyezmény alkalmazása egyszerűbbé és hatékonyabbá teszi a két ország között a bűnügyi együttműködést és elősegíti a nemzetközi bűnözés elleni hatékonyabb fellépést. Az egyezmény egyes cikkei megfelelnek a modern bűnügyi jogsegélyegyezmények nemzetközileg elfogadott rendelkezéseinek, valamint a hatályos magyar jogszabályoknak.

Az Egyezményben Magyarország és Koszovó kötelezettséget vállal arra, hogy ilyen irányú megkeresés esetén bűnügyi jogsegélyt nyújtanak egymásnak. Az Egyezmény meghatározza a jogsegélykérelem megtagadásának kötelező és mérlegelhető okait, rögzíti a jogsegélykérelmek megküldésére és fogadására kijelölt központi hatóságokat, a jogsegélykérelem tartalmi elemeit és kötelező mellékleteit, továbbá költségviselési és adatvédelmi szabályokat tartalmaz.

Az Egyezmény az általános szabályok mellett speciális szabályokat tartalmaz az alábbi jogsegélyekkel kapcsolatban: tárgyak felkutatása és lefoglalása; tárgyak, ügyiratok és okiratok átadása és visszaadása; idézések és eljárási ügyiratok kézbesítése; tanúk, szakértők és terheltek megjelenése; videokonferencia útján történő kihallgatás vagy meghallgatás; a fogva tartott személyek ideiglenes átszállítása tanúként való megjelenés céljából; büntetőeljárás átvétele; bűnügyi nyilvántartás alapján történő tájékoztatás; igazságügyi információk megküldése.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza a Jegyzőkönyv magyar és angol nyelvű hiteles szövegét.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.