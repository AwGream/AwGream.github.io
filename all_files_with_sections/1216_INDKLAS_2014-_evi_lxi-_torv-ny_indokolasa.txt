2014. évi LXI. törvény indokolása

a vasúti közlekedésről szóló 2005. évi CLXXXIII. törvény, valamint a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény módosításáról

-----STARTING---POINT---ALTALANOS--- 

Az Európa Unió Bizottsága 2014. szeptember 25-én elküldte Magyarország részére az indoklással ellátott véleményt a 2013/2267. számú kötelezettségszegési eljárásban. Ezt Magyarországgal szemben a közösségi vasutak biztonságáról, valamint a vasúttársaságok engedélyezéséről szóló 95/18/EK tanácsi irányelv és a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról és a biztonsági tanúsítványról szóló 2001/14/EK irányelv módosításáról szóló, 2004. április 29-i 2004/49/EK európai parlamenti és tanácsi irányelv (a továbbiakban: irányelv) helyes átültetésének és alkalmazásának elmaradása miatt indították. A kötelezettségszegési eljárás mielőbbi lezárása érdekében szükséges a vasúti közlekedésről szóló 2005. évi CLXXXIII. törvény (a továbbiakban: Vtv.), valamint a légi-, a vasúti és a víziközlekedési események szakmai vizsgálatáról szóló 2005. évi CLXXXIV. törvény (a továbbiakban: Kbvt.) módosítása.

-----STARTING---POINT---RESZLETES---

Az 1. §-hoz

Hivatalos felszólításában a Bizottság kifejtette, hogy az irányelv 16. cikkének (1) bekezdése biztonsági hatóság létrehozatalát írja elő a tagállamoknak, amely hatóságnak mind szervezetileg, mind jogilag és döntéshozatala szempontjából is függetlennek kell lennie a vasúttársaságoktól, az infrastruktúra működtetőitől és a beszerző egységektől. A Bizottság szerint a Vtv. 4. § (4) bekezdése nem terjed ki a beszerző egységekre.

Az eljárásban kifejtett véleményünk szerint a Vtv. módosított, 2012. augusztus 7. napjától hatályos 4. § (4) bekezdése az ún. beszerző egységeket is lefedi, tekintettel arra, hogy az irányelv 16. cikk (1) bekezdésében foglaltaknál bővebb kört határoz meg, ezt a Bizottság nem fogadta e1. A Vtv. értelmében a biztonsági hatósága közlekedési igazgatási szervekkel és vasúti társaságokkal szerződéses kapcsolatban lévő minden személytől és szervezettől függetlenül működik, amely így magában foglalja az ún. beszerző egységeket is.

Mindamellett annak ellenére, hogy a „beszerző egység” Magyarországon nem ismert jogintézmény, de az Unióban számos szervezeti megoldás létezik, s ezek között lehetséges olyan szervezeti szétválasztás, amely szerint a pályahálózat-működtető vagy vasúti társaság beszerzéseit egy központi beszerző egység intézi. A nemzeti vasútbiztonsági hatóságot ezektől is függetleníteni kell, ezt ki kell mondani a szabályozás szintjén is. Abban az esetben, ha Magyarországon létrejön az állami tulajdonú MÁV szétválasztása nemzeti pályahálózat működtetőre és létrejönne egy holding struktúra, amelynek része egy központi szolgáltató szervezet, a rendelkezés alkalmazása lenne szükséges, mert ez a szervezet nem állhat semmiféle kapcsolatban a hatósággal. Továbbá ez a szabály kizárná, hogy a Közbeszerzési és Ellátási Főigazgatóság („KEF”) - amely a közigazgatás, tehát a vasútbiztonsági hatóság szerepét ellátó Nemzeti Közlekedési Hatóság közbeszerzéseit is intézi - nem láthatja e1 egyúttal a MÁV beszerzéseit sem.

A 2. §-hoz

A Bizottság álláspontja szerint az irányelv 17. cikke (1) bekezdésének átültetése nem megfelelő, amely rendelkezés szerint a hatóság feladatainak ellátása során bármikor kérheti az infrastruktúra működtetői, a vasúttársaságok vagy más minősített testületek technikai segítségnyújtását.

A Bizottság szerint ehhez az irányelvi cikkhez átültető jogszabályként bejelentett Vtv. 81. § (1) bekezdése nem rendelkezik a biztonsági hatóságnak a technikai segítségnyújtás igénybevételére vonatkozó jogáról, mivel az csak a hatóság ellenőrzési jogkörére terjed ki, míg az irányelv kifejezetten azt mondja ki, hogy a hatóság bármikor kérheti a technikai segítségnyújtást.

Az irányelv 17. cikk (1) bekezdése második mondatának átültetéséhez kapcsolódó bizottsági észrevételt elfogadva, a megfelelő átültetés érdekében a Vtv. vonatkozó, közlekedési hatóság feladat- és hatásköréről rendelkező 80. §-a kiegészítésre került.

A 3. §-hoz

A Bizottság hivatalos felszólításában vizsgált harmadik probléma az irányelv balesetek és váratlan események kivizsgálását szolgáló bejelentési kötelezettségére vonatkozó előírásának való megfelelést érinti. Az irányelv 21. cikkének (3) bekezdése szerint a baleseteket és a váratlan eseményeket a vasúttársaságok, az infrastruktúraműködtetők, és adott esetben a biztonsági hatóság is, haladéktalanul kötelesek jelenteni egy vizsgáló testületnek. A Bizottság álláspontja a Kbvt. nem kötelezi a biztonsági hatóságot egy ilyen bejelentés megtételére. A Bizottság álláspontja szerint a jogszabály pusztán azokra az esetekre tartalmaz előírást, amikor maga a biztonsági hatóság végzi a baleset, vagy váratlan esemény kivizsgálását. Ezáltal a Bizottság úgy ítéli meg, hogy a magyar biztonsági hatóságra nem vonatkozik a feladatai végzése, vagy felügyeleti tevékenysége során tudomására jutott baleseti információk vizsgáló testületnek történő bejelentésére vonatkozó kötelezettség.

Az irányelv 21. cikk (3) bekezdésének átültetéséhez kapcsolódó bizottsági észrevételt elfogadva, a megfelelő átültetés érdekében a Kbvt. 10. § (2) bekezdése kiegészítésre került.

-----STARTING---POINT---VEGE---

A 4. §-hoz

Hatályba léptető rendelkezés.

Az 5. §-hoz

Jogharmonizációs záradék.