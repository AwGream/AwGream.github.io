2013. évi LXIX. törvény indokolása

a polgári perrendtartásról szóló 1952. évi III. törvény módosításáról

-----STARTING---POINT---ALTALANOS--- 

A polgári perrendtartásról szóló 1952. évi III. törvény módosításáról szóló 2013. évi LXIX. törvény célja, a perbe történő beavatkozás általános szabályainak szigorításával elősegíteni az eljárás ésszerű időben történő lefolytatását, fokozottan biztosítani a peres felek érdekeinek védelmét. A beavatkozás jogintézményének célja az azonos érdekű fél perben történő támogatása, pernyertességének elősegítése, ugyanakkor a beavatkozót nem saját jogon, hanem a támogatott fél jogán keresztül, ahhoz kapcsolódóan illetik meg az által a gyakorolható perbeli jogok és terhelik a kötelezettségek. Ezt támasztja alá az is, hogy a beavatkozót - a speciális, önálló beavatkozás jogintézményének kivételével - a félhez képest többlet jogosultságok nem illetik, cselekményei nem lehetnek ellentétesek az általa támogatott fél cselekményeivel. A gyakorlati tapasztalatok ugyanakkor azt mutatják, hogy a beavatkozás eddigi szabályozása a jogalkotó szándékával (eljárás segítése) ellentétes joghatást váltott ki, mivel a jogintézményre vonatkozó eddigi rendelkezések alapvetően a rendeltetésellenes, visszaélésszerű joggyakorlást segítették elő. A gyakorlati tapasztalatok azt is alátámasztották, hogy a beavatkozások meghatározó számban nem az eljárás segítésére, hanem a per elhúzására irányulnak, így - kizárólag az újabb és újabb beavatkozói kérelmek okán - számos ügyben évekig nem születik ítélet.

A törvény a fentiek mellett a munkáltató helytállási kötelezettsége körébe tartozó személyhez fűződő jogot sértő tevékenység és egyéb károkozás iránti perek tekintetében egyértelműsíti, hogy a perekben kik a felek, továbbá a tanúkénti pozícióban álló bíró személyes adatainak a védelmét szolgálja speciális rendelkezések előírásával.

-----STARTING---POINT---RESZLETES---

Az 1., a 7. és a 10-11. §-hoz

A módosítás a feleknek az eljárás ésszerű időben történő befejezéséhez fűződő, alapvető érdekének védelmét szolgálja, amely a perbe beavatkozó harmadik személy magatartása következtében jelentősen sérülhet, a felek gyakorlatilag rajtuk kívül álló körülmény kiszolgáltatottjává válnak. A törvény növeli a jogbiztonságot a peres eljárások során azáltal, hogy a visszaélésre is lehetőséget adó szabályozást szigorítja. Ugyanakkor a beavatkozás elutasítása tekintetében fennálló jogorvoslat hiánya miatt a beavatkozó érdekei nem sérülnek, hiszen - az önálló beavatkozó kivételével - az ítélet jogereje a beavatkozónak az ellenféllel szemben fennálló jogviszonyára nem terjedne ki. A beavatkozó az ügy vonatkozásában fennálló jogi érdekét - a beavatkozásnak való helyt adástól függetlenül - saját jogán (önálló perben) érvényesíteni tudja, illetve a vele szemben külön perben érvényesíteni kívánt igénnyel szemben - saját jogán - védekezési jog illeti meg, ezáltal jogai semmilyen tekintetben nem sérülnek. A törvény a beavatkozás speciális fajtája tekintetében (önálló beavatkozó) az eddigi szabályozást fenntartja, tekintettel arra, hogy ez viszonylag szűk területen és kizárólag jogszabályban meghatározott esetekben állhat fenn. Az önálló beavatkozó esetében, mivel az ítélet jogereje a beavatkozónak az ellenféllel szemben fennálló jogviszonyára is kiterjed, így a beavatkozást elutasító illetve a beavatkozót kizáró határozat ellen indokolt jogorvoslati lehetőséget biztosítani az önálló beavatkozónak.

A törvénynek az önálló beavatkozóra vonatkozó eddigi rendelkezése - az ítélet jogereje a beavatkozónak az ellenféllel szemben fennálló jogviszonyára is kiterjed - a jogalkalmazás körében értelmezési problémát vetett fel. A módosítás ezen jogbizonytalanságot szünteti meg azáltal, hogy egyértelművé teszi: az, hogy az ítélet jogereje mikor terjed ki a beavatkozónak az ellenféllel szemben fennálló jogviszonyára nem bírói mérlegelésen alapulhat, hanem kizárólag jogszabály rendelkezéséből következhet.

A 2. §-hoz

A törvény az egységes joggyakorlat és az egyértelmű szabályozás biztosítása érdekében kiegészíti a Pp. 130. § (1) bekezdésének g) pontját és egyértelművé teszi, hogy a munkáltató helytállási kötelezettsége körébe tartozó személyhez fűződő jogot sértő tevékenység és egyéb károkozás iránti perek tekintetében a károk és a személyhez fűződő jogok megsértése miatti objektív és szubjektív jogkövetkezmények miatt is csak a munkáltató perelhető, amellyel ellentétes igényérvényesítés esetén a keresetlevél idézés kibocsátása nélkül elutasítandó.

A 3-6. §-hoz

A törvény a tanúkénti pozícióban álló bíró személyes adatainak a védelmét szolgálja speciális rendelkezések előírásával.

A 8. §-hoz

A Pp. 271. § (2) bekezdésének módosítását az indokolja, hogy az ügyek jelentősége nem kizárólag a pertárgyérték és még kevésbé a perorvoslati kérelemben vitatott érték függvénye.

-----STARTING---POINT---VEGE---

A 9. és 12. §-hoz

Átmeneti és hatályba léptető rendelkezéseket tartalmaz.