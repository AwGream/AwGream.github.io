2020. évi XXIX. törvény végső előterjesztői indokolása

a Budapest-Belgrád vasútvonal újjáépítési beruházás magyarországi szakaszának fejlesztéséről, kivitelezéséről és finanszírozásáról

-----STARTING---POINT---ALTALANOS--- 

A Budapest-Belgrád vasútvonal újjáépítési beruházás magyarországi szakaszának fejlesztéséről, kivitelezéséről és finanszírozásáról szóló törvényjavaslat célja, hogy a Budapest-Belgrád vasútvonal újjáépítési beruházás magyarországi szakaszának fejlesztése, kivitelezése és finanszírozása (a továbbiakban: Beruházás) tárgyában Magyarország Kormánya és a Kínai Népköztársaság Kormánya között nemzetközi egyezményben rögzítettekhez szükséges pénzügyi források rendelkezésre álljanak. A Beruházás finanszírozását 15%-ban a magyar fél, 85%-ban a kínai fél biztosítja. A kínai rész (hitel) megszerzéséhez a Pénzügyminisztérium a Külgazdasági és Külügyminisztérium bevonásával a Kínai Export Import Bank részére a hitelkérelmet benyújtotta.

A hitelszerződés mielőbbi megkötésének sarkalatos biztosítéka a törvényjavaslat. Az Országgyűlés részéről az Egyezményben foglalt célok elérése, a Beruházás sikeres, elvárt határidőben és költségkereten belül történő végrehajtása érdekében törvényalkotás indokolt a szükséges hatósági, engedélyezési eljárások egyszerűsítésére és gyorsítására, elősegítve a projekt ütemterv szerinti végrehajtását.

A törvényjavaslathoz tartozó indokolást a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában szükséges közzétenni.

-----STARTING---POINT---RESZLETES---

Az 1. §-hoz

A törvény tárgyi hatályára vonatkozóan tartalmaz rendelkezéseket.

A 2. §-hoz

Rögzíti, hogy a Beruházás nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény szerinti kiemelten közérdekű beruházásnak minősül, így a 2006. évi LIII. törvényben foglalt, kiemelt jelentőségű beruházásokra vonatkozó sajátos szabályok is vonatkoznak rá. Ha a Beruházással összefüggésben megkötött szerződésekben és a szerződés előkészítésével, megkötésével kapcsolatos iratokban foglalt adatok megismerése Magyarország külpolitikai, külgazdasági érdekeinek illetéktelen külső befolyástól mentes érvényesítését veszélyezteti, azok megismerése iránti igény teljesítését az adatok keletkezésétől számított tíz évig meg kell tagadni. Az adatok megismerése iránti igény teljesíthetőségéről, valamint az adatok nyilvánosságra hozataláról - Magyarország külpolitikai, külgazdasági érdekeit mérlegelve, ennek során a Kínai Népköztársaság Kormányának álláspontját beszerezve - a külgazdasági ügyekért felelős miniszter dönt.

A 3-6. §-hoz

A Beruházással összefüggésben az általánostól eltérő, különös eljárási szabályok kerültek meghatározásra a hatósági és egyéb eljárásokban (3. §), a MÁV Zrt. vonatkozásában (4. §), a telekalakítási és egyéb építési eljárásokban (5. § és 6. §).

A 7. §-hoz

A Beruházással érintett közművekkel összefüggő sajátos szabályokról rendelkezik.

A 8. §-hoz

A Beruházással kapcsolatos sajátos területszerzési szabályokról rendelkezik.

A 9. §-hoz

A Beruházással összefüggő elszámolási, vagyonkezelési (a MÁV Zrt.-re mint vagyonkezelőre vonatkozó) szabályokról rendelkezik.

A 10. §-hoz

Egyedi településképi és építési követelmények Kormány általi meghatározására vonatkozó egyéb eljárási szabályokról rendelkezik. A környezeti védettség szintjével kapcsolatos garanciális rendelkezést tartalmaz. Rögzítésre került, hogy az egyedi követelmények az Alaptörvény P) cikkének sérelmét nem eredményezhetik.

-----STARTING---POINT---VEGE---

A 11. §-hoz

Kormány részére adott felhatalmazó rendelkezés.

A 12. §-hoz

Hatályba léptető rendelkezés.

A 13. §-hoz

Rendelkezés a törvény hatálybalépésekor folyamatban lévő ügyekben történő alkalmazásról.