2004. évi XLVI. törvény indokolása

az Állami Számvevőszékről szóló 1989. évi XXXVIII. törvény módosításáról

-----STARTING---POINT---ALTALANOS--- 

Az Országgyűlés a 35/2003. (IV. 9.) OGY határozattal (a továbbiakban: Ogyh.) elfogadta az Állami Számvevőszék 2002. évi tevékenységéről szóló jelentését. Az Országgyűlés e határozatában előirányozta az Állami Számvevőszékről szóló 1989. évi XXXVIII. törvény (a továbbiakban: Ásztv.) módosítását a szervezet függetlenségének erősítése, valamint az idejétmúlt, nem teljesíthető rendelkezések kiiktatása érdekében.

Az Ogyh. is megerősíti, hogy az Ásztv. átfogó módosítására nincs szükség, a hatályos szabályozás alapvetően megfelelő jogi kereteket biztosít ahhoz, hogy az Állami Számvevőszék eredményesen végezhesse tevékenységét. A törvény ezért - összhangban az Ogyh.-ban foglaltakkal - csak az Ásztv. kismértékű korrekciójára tesz javaslatot, melyek lényege a következőkben foglalható össze:

1. A törvény - az Állami Számvevőszéknek a pénzügyi ellenőrzés rendszerében elfoglalt helyét pontosítva - rögzíti, hogy az Állami Számvevőszék az állam pénzügyi ellenőrzésének legfőbb szerve, amely általános hatáskörrel végzi a törvényben megfogalmazott feladatokat.

2. Az Ogyh.-ban foglaltakra tekintettel az Állami Számvevőszék függetlenségének további erősítése érdekében - hasonlóan az Alkotmánybírósághoz, a bíróságokhoz és az ügyészséghez - indokolt, hogy az Állami Számvevőszék maga állíthassa össze a költségvetésére vonatkozó javaslatot. Miután az Alkotmány 19. § (3) bekezdésének b) pontja értelmében a költségvetés megállapításának joga az Országgyűlés hatáskörébe tartozik, a végső döntés az Ásztv. módosítása után is e szerv kezében marad. A változás lényege a hatályos szabályozáshoz képest abban foglalható össze, hogy a Kormány a jövőben az Állami Számvevőszék költségvetésre vonatkozó javaslatát változtatás nélkül köteles az Országgyűlés elé terjeszteni. Így a végrehajtó hatalom a költségvetési javaslat összeállításakor nem befolyásolhatja az Állami Számvevőszéket, amelynek tevékenysége nagyrészt ennek a hatalmi ágnak a gazdasági ellenőrzésére irányul. Természetes, hogy az Országgyűlés a költségvetés egészének szempontjait is mérlegelve módosíthatja az Állami Számvevőszék által előterjesztett javaslatot.

Ezzel összefüggésben kikerül az Országgyűlés hatásköréből az Állami Számvevőszék létszáma megállapításának joga. Minden szerv esetében ugyanis a bérköltség az egyik legkomolyabb költségvetési tényező, így indokolt, hogy ez a jogkör - a költségvetésre vonatkozó javaslattételi joggal együtt, annak mintegy részeként - is az Állami Számvevőszékhez kerüljön, ahol a szakmai igényeknek legmegfelelőbben tudják tervezni a létszámot.

3. Az Állami Számvevőszék is az államháztartás részét képező szerv, de önmaga nem láthatja el saját külső ellenőrzését. Ezért indokolt előírni, hogy az Állami Számvevőszék gazdálkodását az Országgyűlés elnöke által megbízott független könyvvizsgáló ellenőrzi. A könyvvizsgáló kijelölése a „költségvetési minősítésű” könyvvizsgálók közül történik.

4. A törvény pontosítja az Állami Számvevőszéknek a költségvetés hitelfelvételeire vonatkozó ellenjegyzési jogát, egyúttal kimondja, hogy az ellenjegyzés azt tanúsítja, hogy a hitelfelvétel megfelel a törvényi előírásoknak.

5. Szükséges az Állami Számvevőszék és a Magyar Nemzeti Bank kapcsolatának pontosítása is. A Magyar Nemzeti Bankról szóló 2001. évi LVIII. törvény (a továbbiakban: MNB törvény) túl tágan vonja meg az Állami Számvevőszéknek az MNB feletti ellenőrzése határait. Az MNB törvény nincs összhangban a hatályos Ásztv.-vel sem. Indokolt a hivatkozott törvényi szabályozások összhangjának megteremtése, másfelől pedig annak egyértelmű kizárása, hogy az MNB monetáris politikáját az Állami Számvevőszék ellenőrizhesse. Aggályos ugyanis két alkotmányos intézmény esetében, ha az egyik egyoldalúan széleskörű jogosítványokat kap a másik alaptevékenységének átfogó ellenőrzésére.

6. A törvény pontosítja az Állami Számvevőszék szervezeti felépítésére, vezetőire vonatkozó szabályokat, illetőleg beépíti a törvénybe a főtitkárra vonatkozó főbb rendelkezéseket. A törvény rendelkezik továbbá arról, hogy az Állami Számvevőszék elnökének távolléte és az alelnökök hiánya miatt az Állami Számvevőszék működése jogilag ne lehetetlenüljön el.

Az Alkotmány 32/C. §-ában elnöki, illetve alelnöki pozícióról rendelkezik, indokolt ezért az Ásztv. szövegét is egységesíteni ezen a téren. Erre tekintettel a tervezet tartalmazza a szükséges technikai jellegű pontosításokat.

7. A törvény - jelentős szabályozási hiányt pótolva - kiegészíti az Ásztv.-t a főbb adatvédelmi szabályokkal a személyes adatok védelméről és a közérdekű adatok nyilvánosságáról szóló 1992. LXIII. törvény (a továbbiakban: Atv.) rendelkezéseivel összhangban. A törvény meghatározza a személyes adatok védelmét szolgáló főbb garanciákat is.

Az Ogyh. 2. pontja értelmében kormányzati feladat az ún. financial audit módszerével folyatatott ellenőrzések jogszabályi alapjának megteremtése. A 2003. évi zárszámadási törvény tartalmazza az államháztartásról szóló 1992. évi XXXVIII. törvény ilyen tárgyú módosítását. Minthogy a kérdést a fent említett jogszabály, illetőleg végrehajtási jogszabályai rendezik, az Ásztv. módosítása ebben a tárgykörben nem tartalmaz javaslatot.

-----STARTING---POINT---RESZLETES---

Az 1. §-hoz

1. A törvény az Állami Számvevőszék jogrendszerben, illetőleg a pénzügyi ellenőrzés rendszerében elfoglalt helyének pontos meghatározása érdekében rögzíti, hogy az Állami Számvevőszék az állam pénzügyi ellenőrzésének legfőbb szerve, és ezt a feladatát általános hatáskörrel látja el.

2. A törvény alapján a főtitkár gyakorolja az Állami Számvevőszék mint önálló központi költségvetési fejezet felügyeletét ellátó szerv vezetőjének jogosítványait. Ez a megoldás illeszkedik a törvény konstrukciójába, mely szerint a főtitkár irányítja az Állami Számvevőszék hivatali szervezetének működését.

3. Az Állami Számvevőszék függetlenségének további erősítése érdekében a törvény alapján maga állítja össze a költségvetésére vonatkozó javaslatot. Miután az Alkotmány 19. § (3) bekezdésének b) pontja értelmében a költségvetés megállapításának joga az Országgyűlés hatáskörébe tartozik, a végső döntés az Ásztv. módosítása után is e szerv kezében marad. A változás lényege a hatályos szabályozáshoz képest abban foglalható össze, hogy a Kormány a jövőben az Állami Számvevőszék költségvetésre vonatkozó javaslatát változtatás nélkül köteles az Országgyűlés elé terjeszteni.

A magyar jogban nem ismeretlen az a megoldás, hogy bizonyos kiemelkedő jelentőségű alkotmányos szervek, melyeknek függetlenségéhez fontos érdek fűződik, maguk tehessenek javaslatot költségvetésükre. Szó szerint azonos megoldást tartalmaz például a bíróságok szervezetéről és igazgatásáról szóló 1997. évi LXVI. törvény 39. § b) pontja, mely az OIT, illetőleg a Magyar Köztársaság Ügyészségéről szóló 1972. évi V. törvény 5. § (2) bekezdésének k) pontja, mely a legfőbb ügyész számára biztosítja az ügyészség tekintetében a saját költségvetésére vonatkozó önálló javaslat megtételének jogát.

4. Az Állami Számvevőszék is az államháztartás részét képező szerv, de önmaga nem láthatja el saját külső ellenőrzését. Az Országgyűlés számára ezért egy független könyvvizsgáló végezné el ezt a feladatot, akit az Országgyűlés elnöke bízna meg. A könyvvizsgálót - hasonlóan az önkormányzati törvény megoldásához - a Magyar Könyvvizsgálói Kamara által vezetett könyvvizsgálói névjegyzékben szereplő „költségvetési” minősítésű könyvvizsgálók közül kell kiválasztani.

A 2. §-hoz

1. A törvény nyomán ellenőrizhetővé válik az Állami Számvevőszék számára az állami kötelezettségvállalással járó beruházási előirányzatok törvényessége és célszerűsége, amely egy rendkívül fontos szegmense az államháztartásnak. Az Ásztv. 2. § (1) bekezdése utolsó mondatának nincs alanya, a technikai jellegű módosítás ennek a pontatlanságnak a kiküszöbölésére irányul.

2. A törvény pontosítja az Állami Számvevőszéknek a költségvetés hitelfelvételeire vonatkozó ellenjegyzési jogát, és meghatározza annak tartalmát. Eszerint az ellenjegyzés a hitelfelvétel törvényességét tanúsítja.

3. A törvény pontosítja az Ásztv. 2. §-ának (3) bekezdésében található felsorolást, így az államháztartás mind a négy nagy alrendszere szerepel a törvényben, mint az ellenőrzés tárgya.

4. A törvény pontosítja az Ásztv. szövegét, ugyanis az Állami Számvevőszék nem az „állami”, hanem az „államháztartáson belüli” számviteli rend ellenőrzését végzi el. Minthogy az államháztartás külső és belső ellenőrzése az ellenőrzés tárgyának azonossága miatt számos helyen összefügg, indokolt, hogy az Állami Számvevőszék „figyelemmel kísérje” a belső ellenőrzés működését.

A 3. §-hoz

1. A hatályos MNB törvény szerint az Állami Számvevőszék azt ellenőrzi, hogy az MNB a törvényeknek, más jogszabályoknak, az alapszabálynak és a közgyűlés határozatainak megfelelően működik-e. Az Állami Számvevőszék hatásköre ennél fogva kiterjed az MNB működésének és gazdálkodásának egészére, kivéve az MNB-nek a törvényben meghatározott alapfeladatait. Ez a szabályozás egyfelől túlzottan tágan vonja meg az MNB ellenőrzésének határait, gyakorlatilag - a monetáris politika kivételével - egy általános törvényességi ellenőrzési jogkört állapít meg. Mindez nem indokolt, hiszen az Állami Számvevőszék tevékenysége eleve csak a pénzügyi-gazdasági működés ellenőrzésére irányulhat. Másfelől az említett szabályozás nincs összhangban a hatályos Ásztv.-vel sem, amelynek 3. §-a szerint az Állami Számvevőszék a Magyar Nemzeti Banknak az államháztartással való hitelkapcsolatait, valamint a bankjegy- és érmekibocsátására vonatkozó adatait ellenőrzi. Ez a szabályozás az MNB monetáris politikájának részbeni ellenőrzését is lehetővé teszi az Állami Számvevőszék részére.

2. Indokolt egyfelől a hivatkozott törvényi szabályozások összhangjának megteremtése, másfelől pedig annak egyértelmű kizárása, hogy az MNB monetáris politikáját az Állami Számvevőszék ellenőrizhesse. Aggályos ugyanis két alkotmányos intézmény viszonyrendszerében, ha az egyik egyoldalúan széleskörű jogosítványokat kap a másik alaptevékenységének átfogó ellenőrzésére.

Minthogy az Ásztv. minősített többséget igénylő törvény, és az MNB törvény nem az, ezért a garanciális jelleg biztosítása érdekében a törvényben indokolt a szabályozást elvégezni.

A 4. §-hoz

A törvény pontosítja az Állami Számvevőszék szervezetére, munkavállalói körére vonatkozó szabályokat, és külön nevesíti a szervezeten belül elfoglalt pozíciója jelentőségére való tekintettel a főtitkárt.

Az 5. §-hoz

A törvény előírja, hogy az Állami Számvevőszék elnökének és alelnökeinek jelölt személyeket az Országgyűlés illetékes bizottságai meghallgassák, így a bizottságok állásfoglalásukkal segíthetik az Országgyűlést a személyi döntés meghozatalában.

A 6. §-hoz

Az Állami Számvevőszék függetlenségének és pártatlanságának biztosítéka, hogy vezetői vagyonnyilatkozatot tesznek, ezért indokolt, hogy ez a kötelezettség a főtitkárra nevesítve is vonatkozzon.

A 7. §-hoz

Technikai jellegű módosítás, hogy az elnök jogkörei között ezen a helyen is feltüntetésre kerül a főtitkár vagyonnyilatkozata ellenőrzésének joga, illetőleg az, hogy az elnök jogosult a külön jogszabályoknak megfelelően szakmai képzések szervezésére.

A 8. §-hoz

Az Ásztv. kiegészül a főtitkárra vonatkozó legfontosabb előírásokkal. A törvény a főtitkár jogállását a közigazgatási államtitkárhoz hasonlóan szabályozza: azaz a főtitkár felel az elnök irányítása alatt az Állami Számvevőszék hivatali szervezetének működéséért. Az elnök és az alelnökök együttes akadályoztatása esetén az Állami Számvevőszék működése csak nagy nehézségek árán biztosítható, erre az esetre kínál megoldást a törvény azon megoldása, hogy ilyenkor a főtitkár jogosult a főigazgatók bevonásával azon intézkedések megtételére, amelyek az Állami Számvevőszék törvényi kötelezettségeinek teljesítéséhez szükségesek.

Meghatározza a törvény azokat a hatásköröket is, amelyeket a főtitkár a helyettesítési jogkörében nem gyakorolhat.

A 9. §-hoz

A törvény pontosítja a vezetők díjazásra vonatkozó szabályokat, továbbá nevesíti a vezetők között a számvevő főigazgatót. A törvény szerint a számvevő főigazgató a számvevő igazgatóval azonos módon helyettes államtitkári juttatásokban részesül.

A 10. §-hoz

A társadalombiztosítás pénzügyi alapjai az államháztartás egyik alrendszerét képezik, ezért indokolt, hogy gazdálkodásukat - a központi költségvetés szerkezeti rendjébe tartozó fejezetekhez, valamint az elkülönített állami pénzalapokhoz hasonlóan - az Állami Számvevőszék rendszeresen ellenőrizze. Az Alkotmány szerint törvény az Állami Számvevőszék számára feladatot határozhat meg. Ha a törvényben nem kerül meghatározásra, hogy az Állami Számvevőszék milyen gyakorisággal ellenőrizzen, akkor a törvény szerint az ellenőrzés gyakoriságát az elnök határozza meg.

A 11-13. §-hoz

Az Ásztv.-ből jelenleg hiányoznak a személyes adatok védelmét szolgáló garanciák, a törvény ezt a hiányt pótolja a személyes adatok védelméről és a közérdekű adatok nyilvánosságáról szóló törvény főbb rendelkezéseit követve.

Meghatározza a számvevőszéki ellenőrzés során keletkezett, közérdekből nyilvánosságra hozható adatok körét, továbbá a technikai fejlődésnek megfelelően pontosítja az Ásztv. szövegét.

A 14. §-hoz

A törvény az elektronikus aláírásról szóló törvény rendelkezéseinek megfelelően lehetővé teszi, hogy az Állami Számvevőszék és a vizsgált szerv között a kapcsolattartás elektronikus formában is történhessen.

A 15. §-hoz

A törvény egyfelől pontosítja az Ásztv. szövegét, másfelől azt célozza, hogy a nem bűncselekmény elkövetésével megvalósított pénzügyi mulasztások miatt gyakrabban kerüljön sor a felelősség érvényesítésére. Ennek érdekében előírja, hogy a megkeresett szerv - az eddigiektől eltérően - köteles legyen a mulasztással kapcsolatos álláspontjáról, illetőleg ha fegyelmi eljárás lefolytatására kerül sor, annak eredményéről tájékoztatni az Állami Számvevőszéket.

-----STARTING---POINT---VEGE---

A 16. §-hoz

A törvény meghatározza a törvénymódosítás hatályba lépésének időpontját, továbbá kiiktatja az Ásztv. szövegéből a ma már nem létező Pénzintézeti Központot.

A módosítás után az Állami Számvevőszék létszámának meghatározása nem az Országgyűlés feladata lesz, mert a költséghatékony létszámgazdálkodás megvalósításához szükséges információkkal leginkább az Állami Számvevőszék vezetői rendelkeznek. A változtatást indokolja továbbá, hogy az Állami Számvevőszék költségvetésének egyik legnagyobb tételét éppen a bérköltség teszi ki.

A törvény hatályon kívül helyezi továbbá az idejétmúlt rendelkezéseket.

A 17-18. §-hoz

A törvény e rendelkezései az Ásztv. technikai módosítására irányulnak. Az Alkotmány fogalomhasználatával megegyezően az elnökhelyettes helyett mindenhol az alelnök kerül feltüntetésre, illetőleg ahol az Ásztv. az Állami Számvevőszék dolgozóira állapít meg jogokat vagy kötelezettségeket, a felsorolás kibővül a főtitkárral, illetve rendezi a számvevő főigazgatók részére biztosított szabadság, illetmény és vezetői pótlék mértékét, amely azonos a számvevő igazgató ilyen jellegű juttatásaival.

A 19. §-hoz

A törvény megteremti az összhangot az Ásztv. és az MNB törvény között, így szükséges az MNB törvény megfelelő kiigazítása is. Ebben csak arra indokolt utalni, hogy az MNB ellenőrzését az Állami Számvevőszék a róla szóló törvényben foglaltak szerint végzi.