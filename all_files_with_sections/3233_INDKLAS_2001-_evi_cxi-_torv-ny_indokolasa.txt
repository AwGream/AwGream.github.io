2001. évi CXI. törvény indokolása

a behozott kőolaj és kőolajtermékek biztonsági készletezéséről szóló 1993. évi II. törvény módosításáról

-----STARTING---POINT---ALTALANOS--- 

A módosítás alapvető célja, hogy a Magyar Köztársaság az Európai Unióhoz való csatlakozásának időpontjában rendelkezzen olyan jogi szabályozással a kőolaj és kőolajtermékek biztonsági készletezése terén, amely megfelel mind az Európai Unió (a továbbiakban: EU), mind a Nemzetközi Energia Ügynökség követelményeinek. A módosítást indokolja még a törvény hatályba lépése óta nyert működési tapasztalatok jogi szabályozásba való beépítése.

Az 1973-as olajválság során bizonyossá vált, hogy az olajtermelő országok szállításaitól való függőség csökkentése érdekében a világ országainak szükséges biztonsági olajkészleteket tartalékolni. Világossá vált azóta az is, hogy a készletezés önmagában nem nyújt teljes megoldást. A felmerülő olajpiaci válságok megelőzéséhez, illetve kezeléséhez összehangolt programok szükségesek és nemzetközi szintű koordinálás.

Ennek érdekében a Gazdasági Együttműködési és Fejlesztési Szervezet (OECD) 1974-ben létrehozta a Nemzetközi Energia Ügynökséget (IEA) és elfogadta a Nemzetközi Energia Programról (IEP) szóló egyezményt és annak jegyzőkönyveit (1974. november 18.).

A Magyar Köztársaság OECD-hez történő csatlakozása, az IEA közös céljainak megfelelő energiapolitika elfogadása és az olajkészletezési követelmény teljesítése után 1997. június 2-án csatlakozott a Szervezethez, melynek törvényi kihirdetése az 1999. évi XXXIX. törvénnyel történt. Ezzel a jogi aktussal mind az IEP egyezmény, mind az IEA Kormányzó Tanács által hozott határozatok teljesítésére a Magyar Köztársaságnak is, mint résztvevő országnak meg kell tennie a szükséges intézkedéseket, többek között minden kapcsolódó jogalkotási feladatot (IEP egyezmény 66. cikk).

Az IEA alapvető célja és feladata, hogy hatékony válságkezelési rendszert dolgozzon ki, koordinálja a tagországok energiapolitikáját, segítse a racionális energiaprogramok kidolgozását és integrálását. Az IEA hatékony intézkedésekkel törekszik segíteni az olajellátás egyenlő feltételekkel és ésszerűen történő biztosítását, vészhelyzet esetén pedig az önellátás fejlesztésével, a kereslet korlátozásával és a rendelkezésére álló nyersolaj arányos mértékű elosztásával próbálja enyhíteni az olajtermelő országoktól való függést.

A hatályos 1993. évi IL. törvény a nemzetközi szervezetek által is elismert módon biztosítja a kőolaj és kőolajtermékek biztonsági készletezésével összefüggő hazai feladatok megoldását és feltételei megvalósítását, elsősorban az IEA követelményei szerint.

A biztonsági készletezés EU általi szabályozása elsődlegesen az EGK tagállamainak minimális kőolaj és kőolajtermék készletezési kötelezettségeinek előírásairól szóló 68/414/EGK irányelv és az annak módosításáról szóló 98/93/EK irányelv rendelkezésein alapul.

A közösségi jogszabályok szerint minden olyan átmeneti nehézség, amely zavarokat okozhat a kőolajellátásban és így veszélyezteti a gazdasági tevékenységeket, szükségessé teszi, hogy a tagállamok gondoskodjanak a kőolaj és kőolajtermékek minimális készletének tartásáról. A szabályozás rögzíti, hogy készletek álljanak a tagállamok rendelkezésére, ha nehézségek merülnek fel a kőolajellátásban. Előírja továbbá, hogy a tagállamoknak rendelkezniük kell azokkal a jogosítványokkal és képességekkel, amelyekkel szabályozhatják a készletek felhasználását oly módon, hogy azok haladéktalanul rendelkezésre álljanak azokon a területeken, amelyeknek ellátása a leginkább szükséges. Tehát a készletezés szervezeti megoldásainak biztosítani kell a készletek rendelkezésre állását és hozzáférhetőségét, továbbá a szükséges jogi eszközök rendelkezésre állását a készletek felhasználásának szabályozására. A tagállamoknak meg kell hozniuk minden szükséges intézkedést a készletek ellenőrzésének és felülvizsgálatának biztosítására.

A törvény a nemzetközi szabályozással összhangban az alábbi lényegi rendelkezéseket tartalmazza:

- A biztonsági készletezéssel összefüggő feladatokat a törvény által létrehozott Kőolaj és Kőolajtermék Készletező Szövetség (a továbbiakban: Szövetség) látja el.

- A Szövetség tulajdonában lévő biztonsági készlet feletti rendelkezési jogot a gazdasági miniszter (a továbbiakban: miniszter) gyakorolja.

- A biztonsági készletet kőolajból, kőolajtermékből termékcsoportonként (benzin típusú üzemanyagok, kerozin, gázolaj típusú üzemanyagok, tüzelőolajok és fűtőolajok) kell létrehozni oly módon, hogy az megfeleljen 90 napi átlagos belföldi fogyasztásnak az előző naptári évre vetítve.

- A belföldi fogyasztásnak azt a részét, amelyet a belföldi kőolaj kitermeléséből származó termékkel fedeznek, a készletezési kötelezettség számítása során a belföldi fogyasztás legfeljebb 25%-a erejéig le lehet vonni.

- A biztonsági készlet tárolása kormányközi megállapodás alapján történhet más állam területén is, illetőleg más állam is tárolhat biztonsági készletet a Magyar Köztársaság területén.

- A biztonsági készlet felhasználása a miniszter engedélye alapján történik.

- Válsághelyzet esetén a miniszter a nemzetközi szabályokkal összhangban jár el, együttműködik az IEA és az EU felelős szerveivel.

- A miniszter, illetve az általa kijelölt szervezet a külön jogszabály szerint gondoskodik a nemzetközi adatszolgáltatási kötelezettség teljesítéséről.

- A Szövetség együttműködik az Adó- és Pénzügyi Ellenőrzési Hivatallal (a továbbiakban: APEH) és a Vám és Pénzügyőrség Országos Parancsnokságával (a továbbiakban: VPOP) a készletezési kötelezettség teljesítésének ellenőrzésével és az adatszolgáltatással kapcsolatban.

A törvénymódosítás másik lényegi csoportját jelölik azok a rendelkezések, melyeket a törvény hatályba lépését követően szerzett gyakorlati tapasztalatok indokolnak. E rendelkezések lényege, hogy

- a Szövetség gazdálkodási mozgástere bővüljön azáltal, hogy a készletezési költségek fedezését meghaladó bevételeit többek között a tároló parkokban való tulajdonszerzésre, valamint a készletfinanszírozó hitelek törlesztésére fordíthassa,

- a Szövetség működésének ellenőrzése legyen teljesebb, ezért a törvény felügyelő bizottság felállításáról rendelkezik.

A törvény rendelkezései a fenti két szempontra tekintettel egyrészt az EU-hoz történő csatlakozás időpontjában, másrészt a kihirdetést követő 90. napon lépnek hatályba.

-----STARTING---POINT---RESZLETES---

Az 1. §-hoz

A 3. § módosítása a készletezési kötelezettséggel kapcsolatos szabályokat tartalmazza a közösségi előírásoknak megfelelően.

Rendelkezik a készletezés alá tartozó termékekről, a készlet mértékéről, annak számítási módjáról.

A (2) bekezdés meghatározza a biztonsági készlet mértékét és azt, hogy a Szövetség milyen termékcsoportok folyamatos készletezésével köteles teljesíteni törvényi kötelezettségét.

A (3) bekezdés szerint a készletezés történhet kőolajjal, késztermékkel és félkész termékkel. A készterméket tényleges tömege, a kőolajat és félkész terméket pedig a felsorolt módok egyike alapján kell számításba venni.

A (4) bekezdés a termékcsoportok vonatkozásában meghatározza, hogy a készletezési kötelezettség egészére vetítve milyen arányban és milyen módon lehet az egyes termékeket helyettesíteni.

Az (5) bekezdés szerint a készletezési kötelezettség számításának alapja az előző naptári év belföldi fogyasztása. A belföldi fogyasztásnak azt a részét - legfeljebb 25 %-a erejéig - le lehet vonni a számításnál, melyet a belföldi kőolaj termeléséből származó termékkel fedeznek. A hazai termelés beszámítására vonatkozó rendelkezés a potenciális kőolajtermelő tagállamok érdekében született, amelyet a szubszidiaritás elve alapján érvényesíthetnek a nemzeti szabályozásban. A hazai termelésre figyelemmel a törvény a levonást tartalmazza. A készlet mértéket minden év március 31-ig kell újra számítani. Attól függően, hogy a számított mérték az előírt mértéknél alacsonyabb vagy azt meghaladja, a Szövetség kötelezettsége a mérték kiigazítása. Előbbi esetben a készlet mértékét július 31-ig ki kell egészíteni, utóbbi esetben pedig, ha az előírt 90 napos mértéket 10 %-kal, azaz 9 nappal meghaladja a tényleges mennyiség, a Szövetség a törvény felhatalmazása alapján a fölös mennyiséget az adott év végéig értékesítheti.

A (6)-(8) bekezdések a belföldi fogyasztás számítását részletezik

E rendelkezések összhangban állnak a 98/93 EK irányelvvel, a 79/639/EGK határozattal, valamint a 68/414/EGK irányelvvel (a továbbiakban: készletezési irányelvek).

A 2. §-hoz

A 4. § módosított rendelkezései tartalmazzák a készletezési kötelezettség alóli kivételeket.

Az (1) bekezdésben a jelenleg felsorolt kivételek további három pontban meghatározott esettel bővülnek ki. E bekezdésben meghatározott esetekben sem készletképzési, sem tagi hozzájárulás fizetési kötelezettség nem keletkezik.

A (2) és (3) bekezdésben meghatározott esetekben szintén nem kell készletet képezni és a tagi hozzájárulás visszaigényelhető vagy levonható a 38. § (3)-(4) bekezdései szerint.

A 3. §-hoz

Tekintettel a törvény 3. §-ával kapcsolatos módosításra, a régi 5. § rendelkezése meghaladottá vált.

A 4. §-hoz

A készletezési irányelvek részletesen felsorolják, hogy mivel nem teljesíthető a készletezési kötelezettség. E módosítás ezzel összeegyeztethető felsorolást tartalmaz.

Az 5. §-hoz

A törvény 7. §-ának módosítása a biztonsági készlet tárolási lehetőségeit szabályozza. A készletezési irányelvek kormányközi megállapodások keretei között teszik lehetővé, hogy a tagállamok kölcsönösen egymás területén teljesítsék készletezési kötelezettségüket. A földrajzi helyzetünk és infrastrukturális adottságaink, illetve a környező országok által megfogalmazott igények is ezt támasztják alá.

A 6. §-hoz

A 8. § módosítása a miniszter jogkörét, illetve feladatait bővíti, mivel a közösségi jog további kötelezettségeket telepít a miniszterre. E rendelkezés összhangban áll a 73/238/EGK irányelvvel és a 77/706/EGK irányelvvel (a továbbiakban: válsághelyzeti irányelvek).

A 7. §-hoz

A Kt.10. § módosítása pontosítja a taggá válás feltételét.

A 8. §- hoz

A Kt. 14. § módosítása megerősíti, hogy a Szövetség non-profit jellegű szervezet. Gazdasági tevékenységeiből származó bevételeit a fő tevékenységi körével kapcsolatos kötelezettségeinek teljesítésére fordítja. Alapvető szempont, hogy a készletezési díjak fizetése ne jelentsen nagy terhet a tagokra, ugyanakkor további szempont, hogy a Szövetségnek legyen törvényi felhatalmazása és mozgástere az Alapszabályban részletezett feladatok ellátására.

A 9-11. §-hoz

A törvény a felügyelő bizottság felállításával bővíti a Szövetség szerveit. A felügyelő bizottság megalakítása a Kormányzati Ellenőrzési Hivatal által lefolytatott ellenőrzés eredményeként megfogalmazott igény megjelenítése a törvényben.

A Kt. 19. § b) pontjának módosítása a felügyelő bizottság tagjainak megválasztását, felmentését és díjazásuk megállapítását a közgyűlés hatáskörébe utalja.

A felügyelő bizottság felállítása a Szövetség működésének ellenőrzését szolgálja. A felügyelő bizottság a hatáskörök telepítése szerint a szervezet működésének jogszerűségét ellenőrzi, míg az igazgatótanács elsődlegesen a tevékenység gyakorlása során hozott döntések célszerűségéért és gazdaságosságáért felel. A törvény a felügyelő bizottságra vonatkozó főbb rendelkezéseket rögzíti és ezzel összhangban a további részletes szabályokat az Alapszabályban és a felügyelő bizottság ügyrendjében kell kifejteni. A felügyelő bizottságra vonatkozó főbb szabályok megfelelnek a gazdasági társaságokról szóló törvény rendelkezéseinek, azonban a részletszabályokat az esetleges eltérésekkel a Szövetségnek kell kidolgoznia az említett szabályzatokban a jogállására és speciális feladatára figyelemmel.

A 12. §-hoz

A Kt. 38. § (1) bekezdésének módosítása a tag által behozott, illetve belföldi forgalomba helyezett kőolaj és kőolajtermékre vonatkozó nyilatkozattételi, adatszolgáltatási kötelezettségét írja elő, ezzel segítséget adva a tagi hozzájárulás mértékének kiszámítására, illetve ellenőrzésére.

A (3) és (4) bekezdés módosított rendelkezései a tagi hozzájárulás visszaigényelhetőségi és levonhatósági eseteit szabályozzák.

A 13. §-hoz

A tagi hozzájárulás beszedésének biztosítéka a Szövetség által kiadott igazolás, mely a tag fizetési kötelezettségének teljesítését bizonyító irat. A jelenlegi gyakorlat szerint a vámkezelés előfeltétele, hogy a tag a Szövetség igazolását bemutassa az eljáró vámhivatalnak. Figyelemmel arra, hogy az EU csatlakozásunk után csak a nem tagállamból való behozatal esetén marad meg a vámkezelési eljárás, a törvény rendelkezik az igazolás szerepéről a tagállamok közötti szállítások eseteire.

A 14. §-hoz

A Szövetség együttműködése a tagi hozzájárulások beszedése vonatkozásában elengedhetetlen az Adó- és Pénzügyi Ellenőrzési Hivatallal és a Vám és Pénzügyőrség Országos Parancsnokságával, ugyanakkor az együttműködés igénye kölcsönös az adók és vámok beszedéséhez kapcsolódóan is.

A 15. §-hoz

A 41. § módosítása tovább részletezi a miniszter jogkörét energiaellátási válsághelyzet esetére. Tekintettel arra, hogy az olajpiaci válsághelyzetet nemzetközi szinten koordináló és megelőző Nemzetközi Energiaprogram az 1999. évi XXXIX. törvény kihirdetésével a jogrendünk része lett, a törvény rögzíti, hogy a hivatkozott törvény rendelkezéseivel összhangban kell eljárni.

A 16. §-hoz

A 43. § módosítása alapján a készletezési feladatok ellátása során nagy hangsúlyt kell fektetni az ellenőrzésre. Ez az ellenőrzés kiterjed a tagokra és a törvény rendelkezése szerint mindazon személyekre is, akik a készletezési feladatokkal összefüggő tevékenységeket folytatnak. Ez utóbbi azért fontos, mert a kifejezett törvényi rendelkezés biztosítja a lehetőséget az esetleges jogellenes tevékenység gyakorlójával szemben eljárás megindítására.

A 17. §-hoz

Tekintettel arra, hogy a vonatkozó közösségi jogszabályok által előírt adatszolgáltatás nem természetes személyek személyes adataira, hanem gazdálkodó szervek adataira vonatkozik, továbbá figyelemmel a közösségi joganyag gyakori és jelentős mértékű változásaira, a részletszabályok nem igényelnek törvényi szintű szabályozást. A szolgáltatandó adatok körét, kötelezettjét és jogosultját miniszteri rendelet szabályozza. E rendelkezések összhangban állnak a 99/280/EK határozattal, a 99/566/EK határozattal és a 73/238/EGK irányelvvel (adatszolgáltatási irányelvek).

A 18. §-hoz

A törvény az új Kt. 43/B. § beiktatásával rendelkezik az ellenőrzések során feltárt jogellenes állapotok megszüntetésére vonatkozó lépésekről. A Szövetség jogállására tekintettel lehetősége a jogellenes működések megállapítására és eljárások kezdeményezésére korlátozódik. E rendelkezések összhangban állnak a készletezési irányelvekkel.

A 19. §-hoz

Az új Kt. 48. § rendelkezése felhatalmazást a gazdasági miniszter részére a törvényben meghatározott feladatok rendeleti szabályozására.

-----STARTING---POINT---VEGE---

A 20. §-hoz

A törvénymódosítás - egyes rendelkezések kivételével - a Magyar Köztársaság Európai Unióhoz történő csatlakozásáról szóló nemzetközi szerződést kihirdető törvény hatályba lépésének napján lép hatályba. A törvény egyes rendelkezéseinek a kihirdetést követő 90. napon történő hatályba lépése azért indokolt, mert e szabályok feltételei adottak és a Szövetség törvényes működését szolgálják.

A 21. §-hoz

E § az Európai Közösségek jogszabályaihoz való közelítés megvalósulását rögzíti.