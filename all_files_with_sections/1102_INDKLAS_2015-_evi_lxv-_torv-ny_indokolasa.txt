2015. évi LXV. törvény indokolása

a nemzeti köznevelésről szóló 2011. évi CXC. törvény módosításáról

-----STARTING---POINT---ALTALANOS--- 

Magyarország gazdaságának megerősödése a szakképzés fejlesztése, továbbá az oktatási, képzési rendszerek tartalmi és szerkezeti megújítása révén valósulhat meg. A megelőző évek oktatásfejlesztése, és ezen belül a szakképzési rendszer fejlesztése nem eredményezett olyan szerkezetei átalakításokat, amelyek a megfelelő eredményeket eredményezték volna elsősorban az iskolarendszerű szakképzési folyamatokban.

A Kormány 2015. februári döntése megnyitotta a lehetőséget arra, hogy a szakképzésről szóló 2011. évi CLXXXVII. törvénynek (a továbbiakban: Szt.) és a nemzeti köznevelésről szóló 2011. évi CXC. törvénynek (a továbbiakban: Nkt.) az egyidejű és összehangolt módosítása a szakképzést folytató iskolatípusok átalakítása mellett olyan fenntartói szerkezetet vezessen be, amely az iskolarendszerű szakképzést új alapokra helyezik és a gazdaság, valamint az oktatási rendszer összehangolt fejlesztését valósíthatják meg. A jelen törvény az Nkt. számos, jelenleg hatályos rendelkezését módosítja. Így legfőképp az Szt.-vel összehangolt módon kerül sor a szakgimnáziumi és az új szakközépiskolai intézménytípusok bevezetésére 2016. szeptember 1-jével. Mindez lehetőséget ad majd arra is, hogy a jövő fiataljai megújított középiskolai rendszerben tanulhassanak, és ezek keretei között érettségi vizsgára is felkészülhessenek nem csak a szakgimnáziumok, hanem a jelenleg három éves szakiskolai rendszert felváltó új szakközépiskolai rendszer tanulói is. Ők már három, szakképzést (is) folytató évfolyam és szakmai vizsga megszerzését követően két év alatt fel tudnak majd készülni az érettségi vizsgára is. Az Nkt.-ban a pedagógiai szakaszok is részben megváltoznak, így az iskolai nevelés-oktatás szakképesítés megszerzésére felkészítő szakasza is változik, amely az alapfokú nevelés-oktatás szakasza után kezdődik, és szakgimnáziumban a tizenharmadik vagy a tizennegyedik, szakközépiskolában a tizenegyedik, szakiskolában a kerettantervben meghatározott évfolyamon fejeződik majd be.

Változtat a törvény a 2011-ben törvénybe iktatott Köznevelési Hídprogramok jellegén, működésén is, ugyanis köznevelési és szakképzési hídprogramokra bontja ezeket és ezáltal lehetővé teszi azt, hogy mindegyik típus a rá jellemző tevékenységekre koncentrálhasson inkább.

Megváltozik a szabályozás azon a téren is, hogy megnöveli a szakképzés rendszerében nappali oktatás munkarendje szerint bekapcsolódó fiatalok számára a lehetőségeket és 25 éves korhatárra emeli ennek a felső határát.

Lényeges kérdést szabályoz a szakképző centrum vonatkozásában, ugyanis a jelenlegi többcélú köznevelési intézményi kör közé beépül a szakképzési centrum. Ez az intézményi forma a szakképző iskolákat a költségvetési szervként működő szakképzési centrum szervezeti egységeiként tartja majd fenn.

Lényegesek és a szakképzési rendszer tervezett változásával áttételesen is összefüggnek azok a módosítások, amelyek lehetővé teszik azt, hogy a tanuló a már elvégzett iskolai évfolyamot egy másik szakma tanulásának választása céljából megismételhesse, vagy amelyek a települési önkormányzatok köznevelési infrastruktúrához kapcsolódó működtetési kötelezettségével összefüggésben megteremtik a lehetőségét feladatok és kötelezettségek racionális szétválasztásának. Megváltoznak az Nkt.-nak pedagógus munkakör-betöltésére vonatkozó, az adott pedagógiai szakaszokhoz kapcsolódó végzettségi, szakképzettségi követelményei is az új típusú szakközépiskolai feladatokkal összefüggésben és megjelenik a gyakorlati oktatásvezetői munkakör is a szakképző iskolákban.

Kifejezetten az Nkt.-t érintő és a szakképzési változásoktól független az a módosítás, amely az állami iskolák 1-8 évfolyamain felmenő rendszerben bevezetésre került erkölcstan tantárgy elnevezését etika tantárgyra változtatja 2016. szeptember 1-től kezdve.

Figyelemmel a fentiekben bemutatottakra, a módosítások mielőbbi és ütemezett hatálybalépése szükséges a tervezett intézkedések rendszerszintű bevezetéséhez.

-----STARTING---POINT---RESZLETES---

Az 1. §-hoz

A módosítás bevezeti a köznevelési alapfeladatok körébe a szakgimnáziumi és az új típusú szakközépiskolai fogalmakat, teret engedve ezzel annak a célnak, hogy a gimnázium mellett a szakgimnáziumi és szakközépiskolai elnevezés és megújuló képzési forma megfelelő vonzást gyakoroljon a fiatalokra és növelje a szakképző iskolákba jelentkezők számát.

A 2. §-hoz

A köznevelési pedagógiai szakaszok időtartamát és elnevezését is hozzá kell igazítani a szakképzési reformfolyamatokhoz, így az iskolai nevelés-oktatás szakképesítés megszerzésének a felkészítő szakasza, amely az alapfokú nevelés-oktatás szakasza után kezdődik, és szakgimnáziumban a tizenharmadik vagy a tizennegyedik, szakközépiskolában a tizenegyedik, szakiskolában a kerettantervben meghatározott évfolyamon fejeződik be már megfelelő szabályokat jelent a megújuló szakképzési tartalmak átadásához.

A 3. §-hoz

Az Szt.-ben jelenleg már hatályos szabályok ellenére nem lehetséges megszervezni a szakiskolai végzettséggel rendelkezők részére az érettségi vizsgát, ugyanis az ehhez szükséges kerettantervek kiadása és hatályba lépése csak 2014. szeptember 1-jével történt meg. Az Nkt. főszabályai pedig még nem rendelkeznek arról a lehetőségről, hogy a szakiskolai végzettséggel rendelkezőknek, ha két éves érettségire felkészítő oktatásban vesznek részt, akkor a kötelezően választandó tantárgyból nem kell számot adniuk tudásukról az érettségin. Ehelyett esetükben a szakiskola elvégzése után letett szakmai vizsga kerül beszámításra. A módosítás megteremti mindennek a lehetőségét 2016-tól kezdve.

A 4. §-hoz

A módosítás bevezeti a köznevelési intézmények körébe a szakgimnáziumot, a szakközépiskolát és rendelkezik a szakképző iskola fogalmáról.

Az 5. §-hoz

A kiegészítés szerint alapfokú iskolai végzettség a Szakképzési Hídprogramban is szerezhető.

A módosítás rendelkezik a középfokú végzettség fogalmának módosításáról, összhangban a „Szakképzés a gazdaság szolgálatában” című koncepcióban foglaltakkal és az Szt. módosításával. A módosítás követi azt, hogy a korábbi szakiskola, mint intézménytípus megszűnik, ugyanakkor továbbra is középfokú végzettségként ismeri el - 2016. szeptember 1-jétől - az immáron szakközépiskolában megszerezhető OKJ szerinti szakképesítés megszerzését.

A 6-7. §-hoz

A módosítás pontosan meghatározza az Nkt.-ba építve a szakgimnázium, a szakközépiskola, a speciális szakiskola helyébe lépő szakiskola (itt csak elnevezésbeli - értelemszerű - változásról van szó) és készségfejlesztő szakiskola, továbbá a Hídprogramok szakmai feladatait, pedagógiai funkcióit, belső tagolását és évfolyamainak a számát, kitérve a megszerezhető végzettségek szintjére és a főbb szervezési elvekre. Rendelkezik arról is, hogy a szakgimnáziumban az Országos Képzési Jegyzékről szóló kormányrendeletben meghatározott ágazatokban az érettségi vizsga keretében megszerezhető szakképesítéshez kapcsolódóan tehető szakmai érettségi vizsga, továbbá az Országos Képzési Jegyzékben meghatározott, a szakmai érettségi vizsga ágazatához tartozó szakképesítés szerezhető. A kilencediktől a tizenkettedik évfolyamig az ágazathoz tartozó szakképesítések közös tartalmi elemeit, valamint az érettségi vizsga keretében megszerezhető szakképesítés tartalmi elemeit magában foglaló szakmai elméleti és gyakorlati oktatás folyik majd, az egységes kerettanterv szerinti közismereti képzés mellett.

A szakiskola helyébe lépő szakközépiskola immáron öt évfolyamos lesz, ahol az első három év után, amikor szakmai vizsgát tehetnek le a tanulók, továbbtanulhatnak az érettségi megszerzése érdekében.

A Köznevelési Hídprogramok Köznevelési (korábbi Híd I.) és Szakképzési (korábbi Híd II.) Hídprogramra válnak szét 2016. szeptember 1-jével. A Híd I. program marad az oktatásért felelős miniszter kompetenciájában, míg a Híd II. program a nemzetgazdasági miniszter feladat- és hatáskörébe kerül, illetve csak az új típusú szakközépiskolában szervezhető. A Szakképzési Hídprogram kerettantervét a szakképzésért és felnőttképzésért felelős miniszter az oktatásért felelős miniszter egyetértésével és a társadalmi felzárkózásért felelős miniszter véleményének ismeretében rendeletben adja ki. A program keretében alapfokú iskolai végzettség szerezhető, amelynek az általános iskolai végzettséggel való egyenértékűsége érdekében elengedhetetlen, hogy az oktatásért felelős miniszter kompetenciájában maradjon a tartalom meghatározása.

A 8. §-hoz

Bevezeti a többcélú intézmények körébe a szakképzés új intézményét a szakképzési centrumot, melynek felépítését a szakképzésről szóló törvény szabályozza.

A 9. §-hoz

A tanulószerződés megkötéséhez kapcsolódó kamarai garanciavállaláshoz, valamint a kamarának a tanulószerződéssel kapcsolatos közjogi feladatainak ellátásához a kamara számára egyes tanulói adatok ismerete nélkülözhetetlen. Az adatok egy részét jelenleg a kamara közvetlenül a tanulóktól szerzi be, ami jelentős adminisztrációs terhet jelent a tanulóknak, a kamarának, de közvetett módon a gazdálkodó szervezeteknek is, nem beszélve arról, hogy a diákok által szolgáltatott adatok számos esetben pontosításra szorulnak. Az adatok másik részét az iskolák már jelenleg is szolgáltatják a kamarák részére, viszont ez az adatszolgáltatás nincs egységesen szabályozva. Az iskoláknál rendelkezésre álló adatok közvetlen beszerzése jelentős mértékben csökkenti a bürokráciát, gyorsítja az ügymenetet, ezáltal növeli a gazdálkodó és egyéb szervezetek képzési hajlandóságát. A fenti rendelkezés továbbá hozzájárul az adatszolgáltatás országosan egységes gyakorlatához.

A 10. §-hoz

A rendelkezés a szakképző iskolákban folyó nevelés-oktatás, szakképzés megváltozó tartalmi elemeihez, valamint maguknak az intézménytípusoknak a változásaihoz igazítja a tanulói jogviszony megszűnésének, megszüntetésének lehetséges módjait.

A 11. §-hoz

A módosítás lehetővé teszi azt, hogy a tanuló a már elvégzett iskolai évfolyamot egy másik szakma tanulásának választása céljából, ésszerű korlátok között megismételhesse.

A 12. §-hoz

A módosítás a szakképzési reformfolyamatok részeként 25 éves korig meghosszabbítja a nappali rendszerű iskolai oktatásban történő részvétel lehetőségét, egyben teljesen új elemként lehetővé teszi, hogy az első szakképesítést bárki, korra való tekintet nélkül a felnőttoktatás nappali munkarendje szerinti oktatásban, képzésben szerezze meg.

A 13. §-hoz

Tekintettel arra, hogy az új típusú szakképzési centrumok a KLIK-től átvett szakképző iskolák, és egyes többcélú intézmények által használt ingatlanokban működnek tovább, rendelkezni kell arról, hogy ingyenes vagyonkezelői jog illeti meg a szakképzési centrum fenntartóját is, hasonlóan a KLIK-hez a települési önkormányzati tulajdonú iskolaépületre mindaddig, amíg a köznevelési közfeladat szakképzési centrum részéről történő ellátása az adott ingatlanban meg nem szűnik. Ezzel összefüggésben az állami intézményfenntartó központ, a szakképzési centrum fenntartója ingyenes vagyonkezelői vagy ingyenes használati jogának fennállása alatt a köznevelési intézmény feladatainak ellátását szolgáló ingó és ingatlan vagyont a települési önkormányzat nem idegenítheti el, nem terhelheti meg, bérbe csak abban az esetben adhatja, ha a köznevelési intézményt működteti és a bérbeadás a köznevelési feladat ellátását nem veszélyezteti.

A 14. §-hoz

Az átalakuló, szakközépiskolává váló szakiskolai nevelés-oktatásban a pedagógus-munkakör betöltésének képesítési követelményeit is változtatni kell, azonban az új rendelkezések alkalmazására biztosítani kell a kellő felkészülési időt. Ezt célozza az átmeneti rendelkezés.

A 15. §-hoz

Az átmeneti rendelkezések biztosítják a régi és új szabályok alkalmazása közti zökkenőmentes átmentet.

A (6) bekezdésben foglalt rendelkezés beiktatásával biztosítható, hogy azon köznevelési intézmény vagy többcélú intézmény, amelynél a Nemzeti Szakképzési és Felnőttképzési Hivatal (a továbbiakban: NSZFH) számára 2015. július 1-jével történő fenntartói jog átadása átszervezéssel jár (mert az intézmény részben szakképzési feladatot, részben gimnáziumi vagy más olyan feladatot lát el, amely tekintetében a fenntartásról a továbbiakban is a Klebelsberg Intézményfenntartó Központ gondoskodik) ne maradjon vezető nélkül akkor sem, ha az átszervezés következtében a jelenlegi intézményvezető az NSZFH fenntartásába kerülő intézményegységbe kerül áthelyezésre, vagy kéri oda történő átvételét. A módosítás megteremti az intézményvezetői feladatok ellátásának zavartalanságát azzal, hogyha a nyáron lejáró intézményvezetői megbízásokra az érintett intézmény esetében a fenntartói jog átadása vagy átszervezése miatt jelenleg nem lehet kiírni a pályázatot vagy a megbízás lejártáig nem vezetne eredményre a pályázati eljárás, akkor pályázati eljárás nélkül is adhat intézményvezetői megbízást az oktatásért felelős miniszter.

A 16. §-hoz

A módosítás szövegcserés változtatásokat vezeti be a törvény egyes mellékleteiben és ezzel megteremti a már bemutatott változtatások vonatkozásában a koherenciát. Ezen kívül - értelemszerűen - módosulnak a pedagógus-munkakör betöltésének képesítési követelményei az 5 évessé váló új típusú szakközépiskolai nevelés-oktatás közismereti tantárgyait tanító pedagógusai vonatkozásában.

A törvény 8. mellékletének módosítása a gyakorlati oktatásvezetői vezetői megbízás újbóli bevezetéséhez kapcsolódóan a pótlékok közé is elhelyezi ezen vezetői szint anyagi honorálását.

A 17. §-hoz

A szövegcserés módosítások a már bemutatott szakképzési változtatások vonatkozásában teremtik meg a koherenciát a törvény egészében, ezen kívül néhány szövegpontosítást, technikai korrekciót tartalmaznak. Lényegi változást az erkölcstan tantárgy etika tantárgyra történő módosítása jelenti.

A 18. §-hoz

A módosítás jelentően egyszerűsíti a települési önkormányzatok számára a köznevelési intézmények működtetésére, illetve az alól való mentesülésre vonatkozó eljárást azzal, hogy az adatszolgáltatás körét csökkenti.

Az új típusú szakközépiskolai nevelés-oktatás átalakulásához igazodóan a korábbi szakiskolai nevelés-oktatás 9-11. évfolyamán megszűnik a lehetőség, hogy közismereti tantárgyakat főiskolai végzettséggel rendelkező pedagógus is taníthasson.

A 19. §-hoz

A Pedagógusok Szakszervezetével történt megegyezés alapján a Nemzeti Pedagógus Karra vonatkozó rendelkezések közül 2015. június 15-ével deregulálni szándékozott következő rendelkezés törvényi szinten kerül továbbra is szabályozásra:

„63/B. § (2) A Kar szakmai érdek-képviseleti tevékenysége során a reprezentatív szakszervezetekkel együttműködik, és tiszteletben tartja a szakszervezeteknek a Munka Törvénykönyve és a közalkalmazottak jogállásáról szóló törvény által biztosított jogait.”

-----STARTING---POINT---VEGE---

A 20. §-hoz

A hatálybalépésről rendelkezik.

A legfontosabb változások - a kellő felkészülési idő biztosítása érdekében - 2016. szeptember 1-jével lépnek hatályba.