2007. évi LVII. törvény indokolása

a tervező- és szakértő mérnökök, valamint építészek szakmai kamaráiról szóló 1996. évi LVIII. törvény módosításáról

-----STARTING---POINT---ALTALANOS--- 

Többszörösen is kinyilvánított kormányzati szándék, hogy a szakmai kamarák esetében olyan, egységes normarendszer jöjjön létre, amely alkalmas arra, hogy a kamarai tagok számára biztosítsa a korrekt, tisztességes (fair) etikai, illetve fegyelmi eljáráshoz való jog érvényesülését, függetlenül attól, hogy mely kamara tagjai. Mivel a kamarák hatósági jogosítványokkal is rendelkeznek, valamint egyes szakmák gyakorlása esetében a kamarai tagság kötelező, így szükségessé vált a kamarákat létrehozó törvények etikai-fegyelmi szabályainak felülvizsgálata, valamint az egységes elvek szerinti megfogalmazása.

A felülvizsgálat során a tervező- és szakértő mérnökök, valamint építészek szakmai kamaráiról szóló 1996. évi LVIII. törvényben (a továbbiakban: Mkt.) csak részben és hiányosan szereplő etikai-fegyelmi szabályozást felváltja a törvényben megjelenő, részletes, az eljárás szereplőire és eljárás rendjére is pontos rendelkezéseket tartalmazó szabályozás. A részletes szabályozás ugyan a törvény szerinti kérdésekben a kamarák által kötelezően átveendő, azonban ez távolról sem jelenti azt, hogy a törvényben szereplő szabályokat figyelembe véve a kamarák saját belső szabályzatukban részletesebb etikai-fegyelmi szabályokat ne állapítsanak meg.

A törvényben meghatározott eljárási rend szerint, a teljes körű tényfeltárás és a jogorvoslat biztosítása érdekében az eljárás kétfokú és az eljárás alá vont tag részvételét és védekezését biztosítani kell. Az etikai-fegyelmi bizottság tanácsban jár el, amelynek személyi összetétele nem sértheti az összeférhetetlenség elvét. Az eljárás méltányossága és célszerűségének megőrzése miatt annak megindítására a törvény elévülési határidőket szab meg.

A törvény előkészítése során megtörtént a kamara közigazgatási ügyek vitelére vonatkozó szabályainak felülvizsgálata is, ezért került pontosításra azon ügyintézők végzettségének, képzettségének köre, akik a kamara közigazgatási ügyeiben eljárhatnak. Ezen túlmenően - köztisztviselők jogállásáról szóló 1992. évi XXIII. törvény rendelkezésével összhangban - az összeférhetetlenségi szabályok is megállapítást nyertek.

A kamarák alapfeladatainak ellátásához a tagokról részletes nyilvántartás vezetése szükséges, így a kamarai nyilvántartásra vonatkozó szabályok is átdolgozásra kerültek.

-----STARTING---POINT---RESZLETES---

Az 1. §-hoz

A kamarának a külön jogszabályok szerinti névjegyzékek vezetésére vonatkozó, valamint az igazságügyi szakértők tevékenységével kapcsolatos feladatait határozza meg, biztosítva a vonatkozó törvénnyel való összhangot azáltal, hogy az igazságügyi szakértői névjegyzékbe történő felvételről rendelkező minisztert értesíti a területi kamara a tagja kamarai jogviszonyában bekövetkező változásoktól.

A 2-3. §-hoz

A területi kamarák szervei felsorolásának a kiegészítését tartalmazza, amelynek igényét a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) fogalmazta meg. A feladatkörének megváltozásával együtt pontosításra került a titkár jogállására és jogviszonyára vonatkozó követelmény és feltételrendszer.

A 4. §-hoz

Az etikai-fegyelmi eljárás részletes újraszabályozása kapcsán szükségessé vált a területi kamara etikai-fegyelmi bizottságára és az eljáró tanácsra vonatkozó alapvető szabályok megfogalmazása.

Az 5. §-hoz

A kamarai tagok szakmagyakorlási jogosultságának feltételeként az épített környezet alakításáról és védelméről szóló 1997. évi LXXVIII. törvény (a továbbiakban: Étv.) és végrehajtási rendeletei a jogosultsági vizsga letételét, illetve öt éves ciklusonkénti továbbképzési kötelezettség teljesítését követeli meg. A jogosultsági vizsgák, valamint a továbbképzések szervezését - az Étv. végrehajtására kiadott külön jogszabály alapján - a kamarák látják el. Az ezekkel kapcsolatos feladatok nevesítése szükséges a törvényben, a 3. §-a (1) bekezdésének a) pontja szerinti alapfeladat maradéktalan végrehajtásához.

A 6-8. §-hoz

A törvény az országos kamarák szervei és ezzel összefüggésben tisztségviselői felsorolásának a kiegészítését tartalmazza, amelynek igényét a Ket. fogalmazta meg. A Ket. alapján a hatósági feladatot is ellátó köztestületek erre feljogosított szervét nevesíteni kell. A nevesített szerv - országos titkárság - jogállására és kamara ügyviteli szerveinek vezetését ellátó titkárra vonatkozó alapvető rendelkezések is megfogalmazást nyertek.

A 9. §-hoz

Az etikai-fegyelmi eljárás részletes újraszabályozása kapcsán szükségessé vált az országos kamara etikai-fegyelmi bizottságának választására és az eljáró tanácsra vonatkozó alapvető szabályoknak az eddigiektől eltérő megfogalmazása.

A 10. §-hoz

A tisztségviselők választásának szabályai is módosításra kerülnek, mert a titkár - noha a kamara tisztségviselője - feladatát jelenleg nem választott tisztségviselőként, hanem munkaviszonyban vagy munkavégzésre irányuló egyéb jogviszonyban látja el.

A 11. §-hoz

A kamara autonómiájának védelme érdekében az összeférhetetlenség újraszabályozása vált szükségessé oly módon, hogy az országos, illetve a területi kamarában egy személy csak egy tisztséget tölthessen be. A kamarai tagsággal rendelkező köztisztviselők összeférhetetlenségét is szabályozni kívánja a törvény, a többi köztisztviselő taggal rendelkező kamara hasonló szabályaival, valamint az Alkotmánybíróság vonatkozó határozatainak figyelembe vételével. Az Alkotmánybíróság e tárgyban hozott két határozatával [21/1998. (V. 27.) AB határozat és a 39/1997. (VII. 1.) AB határozat] megállapította, hogy hatósági feladatot ellátó személyek passzív választójoga korlátozható abból a megfontolásból, hogy a hatalmi összefonódásokat megakadályozza, kizárva azt, hogy a „tevékenység felett hatósági ellenőrzést gyakorló államigazgatási szervek vezetésének és a kamara vezetésének összefonódása miatt csorbát szenvedjen a kamara autonómiája”. A hivatkozott döntésekkel összhangban, a kamarák tisztségviselőinek tisztséghalmozását és az ebből adódó összefonódásokat kívánja a törvény megelőzni. A köztisztviselők függetlenségének és a kamarai önigazgatás elkülönítése érdekében került sor újabb összeférhetetlenségi szabály megállapítására azoknak a köztisztviselőknek az esetében, akik az építésügy irányításáért felelős központi közigazgatási szervnél érdemi feladatokat, illetve építésügyi hatóságnál építésügyi hatósági feladatokat látnak el.

A 12. §-hoz

A kamarai szolgáltatások egységesítése, illetve az azok mögötti valós tartalom megjelenítésének igénye alapján szükséges a külön szabályzat megalkotása a kamara által nyújtott szolgáltatásokról.

A 13. §-hoz

A kamarai tagság feltételeként felsőfokú végzettséget ír elő a törvény. Ez az eddigi szabályokat annyiban változtatja meg, hogy eltörlésre kerül az építész kamarai tagsághoz szükséges egyetemi végzettség és a két év gyakorlat megszerzése. Ez természetesen nem jelenti a külön jogszabály szerinti szakmagyakorlási jogosultság, illetve ahhoz kapcsolódó gyakorlat megszerzésének hiányát, csupán annak megszerzéséhez biztosítja az egyik feltétel teljesülését, a kamarai tagságot, összhangban az EU követelményeivel.

A 14. §-hoz

A mérnöki, illetve építész kamarák feladata az általános szakmai szabályok és a saját döntéseikkel kialakított etikai normákkal megállapított minőségi szint biztosítása, amelynek egyik eszköze a tagok tevékenységével összefüggő szakmai, illetve etikai szabályok szándékos, vagy gondatlan megszegésének szankcionálása.

A fegyelmi felelősség megállapítására lehetőséget nyújt a törvény a kamarák által vezetett névjegyzékben szereplő személlyel szemben is, ha az a szakmai szabályokat megszegi. Ez a rendelkezés különösen az EGT tagállamok nem letelepedési szándékú állampolgárainak hazai szakmagyakorlása tekintetében bír jelentőséggel, hiszen velük szemben nem követelhetőek meg a hazai szakmagyakorlókkal szemben támasztott, a tevékenységre vonatkozó szabályok ismeretét biztosító feltételek megléte (jogosultsági vizsga, továbbképzés), így azok betartatása az építészeti minőség megőrzésére hivatott kamarákon keresztül válik lehetővé.

A szankcionálás érdekében meghatározásra kerül a fegyelmi vétségek, valamint a kiszabható büntetések köre, továbbá az eljárás alá vont személy eljárás során biztosítandó jogai. A tanácsban eljáró etikai-fegyelmi bizottságra, valamint az eljárás egyéb szereplőire vonatkozó összeférhetetlenségi szabályok biztosítják a pártatlanság lehetőségét.

A tisztességes eljárás követelményéből következik annak meghatározása is, hogy az eljárás során kiszabott büntetés elévülésére milyen határidő után kerül sor.

A 15. §-hoz

A fegyelmi eljárás kezdeményezésére jogosultak bejelentése, megkeresése alapján kerülhet sor a fegyelmi eljárás megindítására, amelyet a területi kamara etikai-fegyelmi bizottságának elnöke rendel el, egyidejűleg értesítve az eljárás alá vont személyt, a panaszost, valamint a vizsgálóbiztos kijelölése mellett. A törvény az eljárás megindítására, illetve annak befejezésére határidőt állapít meg. Az eljárás valamennyi szakaszában érvényesül a fellebbezés jogának biztosítása is.

A fegyelmi eljárásban a természetes személy, jogi személy és jogi személyiséggel nem rendelkező panaszos jogainak maradéktalan érvényesítése érdekében ad lehetőséget a törvény arra, hogy a hivatalból lefolytatandó eljárás helyett, kontradiktorius jelleg erősítése mellett, a panaszos is előadhassa az etikai-fegyelmi bizottság tagjaiból alakult tanács előtt a panaszát és képviselhesse az érdekeit. Természetesen, ennek költségeit a panaszos maga fizeti.

A fegyelmi eljárás első szakasza - a megalapozatlan, illetve indokolatlan, esetleg névtelen bejelentések kiszűrését követően - a vizsgálóbiztos által lefolytatott vizsgálat, amely bizonyos tekintetben nyomozati jogosítványokkal ruházza fel a kamara tisztségviselőjét.

A 16. §-hoz

A vizsgálóbiztos vizsgálatának lezárását követően kerülhet sor - az etikai-fegyelmi bizottság döntése alapján - a fegyelmi tárgyalás megtartására, amelyet a területi kamara etikai-fegyelmi bizottságából alakított fegyelmi tanács folytat le. A törvény lehetőséget biztosít egyszerűbb ügyekben tárgyalás tartása nélkül büntetés kiszabására, azonban ennek külön feltételeket állapít meg.

A fegyelmi tárgyalásra vonatkozó szabályokat, illetve az ideiglenes intézkedés alkalmazásának esetkörét is meghatározza a törvény.

A 17. §-hoz

A meghozott határozat kötelező tartalmi elemeit, a fellebbezésre jogosultak körét, valamint a fellebbezés benyújtásának szabályait is részletesen szabályozza a törvény.

A törvény megállapítja azokat a szabályokat, amelyek a másodfokú eljárás során érvényesülnek, illetve rögzíti a másodfokon eljáró fegyelmi tanács kasszációs, illetve reparációs jogkörének kereteit is.

A törvény meghatározza az új eljárás lefolytatásának feltételrendszerét, valamint - az eddigi szabályozással összhangban - a bírósági felülvizsgálat lehetőségének biztosítását is.

A 18. §-hoz

A miniszter szakmai felügyeleti jogkörének pontosítása, összhangban más szakmai kamarák hasonló tárgyú szabályozásával.

A 19. §-hoz

A közigazgatási ügyekkel kapcsolatos feltételeket a törvény eddig is tartalmazta, ezek pontosítása, a kamara részéről eljáró titkár nevesítése, illetve az ügyintézőkkel kapcsolatos feltételek részletesebb kifejtésre és kiegészítésre kerültek.

A 20. §-hoz

A kamarák külön jogszabály alapján névjegyzéket vezetnek a szakmagyakorlási jogosultsággal rendelkezőkről. E nyilvántartás adatainak pontosítására, kiegészítésére kerül sor azzal, hogy a nyilvántartásba a jogosultsági vizsga adatait, az igazságügyi szakértői esetén annak tényét, valamint az Európai Unió felé történő adatszolgáltatás szempontjából kiemelkedően fontos állampolgárságot is rögzíteni kell.

A 21-22. §-hoz

A törvény hatálybalépésével szükséges törvénymódosításokat tartalmazza, egyidejűleg az Étv.-t pontosítja azzal, hogy lehetőséget ad - a Ket. 12. § (4) bekezdésére tekintettel, kormányrendeletben - a nem hatósági feladat ellátására létrehozott szervekre történő feladattelepítésre.

-----STARTING---POINT---VEGE---