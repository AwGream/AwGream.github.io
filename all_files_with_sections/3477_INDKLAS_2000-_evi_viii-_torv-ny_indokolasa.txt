2000. évi VIII. törvény indokolása

a Magyar Köztársaság és az Ukrán Szovjet Szocialista Köztársaság között Budapesten, 1991. május 31-én aláírt Konzuli Egyezmény kihirdetéséről

Indokolás

A Magyar Köztársaság és az Ukrán Szovjet Szocialista Köztársaság közötti Konzuli Egyezmény, Budapesten, 1991. május 31-én került aláírásra.

Az Egyezmény kiegészíti és továbbfejleszti a Konzuli Kapcsolatokról szóló, Bécsben 1963. április 24-én kelt Egyezmény rendelkezéseit, továbbá kedvező feltételeket biztosít az Ukrajnában folytatott konzuli munkához, részletesen szabályozza a magyar állampolgárok jog- és érdekvédelmét.

Az Országgyűlés 34/1992. (VI. 12.) OGY határozatával erősítette meg az Egyezményt. Az Egyezmény a megerősítésről szóló diplomáciai értesítések kicserélését követő harmincadik napon, azaz 1993. február 4-én hatályba lépett.

A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján az Országgyűlés által megerősített szerződéseket törvénnyel kell kihirdetni.

Az Egyezmény kihirdetésének folyamata elhúzódott, mivel az ukrán állam megnevezése az Egyezmény aláírását követően megváltozott. Az ukrán fél tájékoztatása szerint az egyezmény részükről „Ukrajna” állam-megnevezéssel került kihirdetésre. Az ukrán féllel történő egyeztetés alapján az Egyezményt a megkötése idején érvényes állam-megnevezéssel hirdetjük ki. Az állam megnevezésében történt módosulást lábjegyzet formájában jelzi a törvény.