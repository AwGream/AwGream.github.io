2017. évi CXXXI. törvény indokolása

a környezetvédelmi termékdíjról szóló 2011. évi LXXXV. törvény módosításáról

-----STARTING---POINT---ALTALANOS--- 

A törvény elfogadását a termékdíj-kötelezettség teljesítésének egyszerűsítése, az adminisztratív és egyéb vállalkozói terhek csökkentése, az egységes jogértelmezés, továbbá az elektromos és elektronikus berendezések hulladékairól szóló európai uniós irányelv változása teszi szükségessé.

A fogyasztói szokások megváltoztatása és a kibocsátásának jelentős csökkentése érdekében a környezetvédelmi szempontból nem kívánatos műanyag zacskó és a reklámhordozó papír termékekre vonatkozó termékdíj mértékét növelni szükséges. A nyilvántartási kötelezettség adónemenkénti egységesítése céljából a termékdíj szabályozás áttér a 2010. január 1-jén hatályos helyett a tárgyév január 1-jén hatályos áruosztályozási szabályok alkalmazására, amely intézkedés további egyszerűsítést jelent a kötelezetteknek a nyilvántartás-vezetés során.

A módosítás a tárgyi hatály pontos lehatárolásának elősegítése és az ellenőrzési feltételek biztosítása érdekében tisztázza a reklámhordozó papír, az irodai papír és az elkülönített hulladék gyűjtésére szolgáló zsák fogalmának meghatározását, illetve a kapcsolódó rendelkezéseket.

A módosítás által egyértelművé válik, hogy a jogutódlás esetén szükséges a termékdíj-kötelezettség átvállalására irányuló új szerződések megkötése és a nemzeti adó- és vámhatóság felé történő bejelentése.

Európai uniós irányelvi kötelezettséggel összhangban változnak az elektromos, elektronikai berendezések kategóriái, amelynek járulékos hatásaként csökken egyes berendezések után fizetendő termékdíj.

-----STARTING---POINT---RESZLETES---

Az 1. §-hoz

A környezetvédelmi termékdíjról szóló 2011. évi LXXXV. törvény (a továbbiakban: Ktdt.) módosítása lehetőséget biztosít a kapcsolt vállalkozások számára, hogy a hulladékhasznosítási kötelezettségét egyéni hulladékkezelőként teljesítse.

A rendelkezés az elektromos és elektronikus berendezések hulladékairól szóló 2012/19/EU Irányelv (a továbbiakban: WEEE Irányelv) 2. cikk (4) pontja szerinti kivételeknek megfelelően rögzíti, hogy a nagyméretű rögzített ipari szerszám és a világűrben való felhasználásra tervezett elektromos, elektronikai berendezés nem tartozik az elektromos, elektronikai berendezések fogalomi körébe.

A Ktdt. 3. § (9) bekezdés d) pontja alkalmazásának a jogalkalmazók számára történő megkönnyítése érdekében definiálja a törvény az elkülönített hulladék gyűjtésére szolgáló műanyag zsák fogalmát.

A kereskedelmi csomagolószer kivezetésével egyidejűleg a törvény bevezeti a fém ital-csomagolószer fogalmat, a termékkör adatgyűjtés, illetve díjtétel tekintetében történő elkülönítése céljából.

A reklámhordozó papír fogalma - a kötelezettség teljesítés ellenőrzésének biztosítása érdekében - nem tartalmaz a továbbiakban egyértelműen meg nem határozható kivételeket.

A 2. §-hoz

Az eddig a Ktdt. 1. melléklet h) pontja alatti táblázat szerinti, kivételként nevesített könyv alappapír termékkör pontos meghatározás hiányában történő törlése miatt a rendelkezés tisztázza, hogy az ISBN számmal ellátott könyv, a tankönyvjegyzékbe felvett tankönyv, vagy ISSN azonosítószámmal rendelkező időszaki kiadvány előállításához közvetlen anyagként felhasznált irodai papír után a termékdíjat nem kell megfizetni.

A reklámhordozó papír fogalmi köréből a kivételek nevesítésének törlésével egyidejűleg a törvény kimondja, hogy a teljes felület 50%-ot meg nem haladó mértékű gazdasági reklámot tartalmazó, és a közhasznú szervezet, állami, önkormányzati szerv alapfeladata körében kiadott reklámhordozó papír után a termékdíjat nem kell megfizetni. A termékdíj-fizetési kötelezettség abban az esetben nem áll fenn, ha a feltételek teljesüléséről a megrendelő a megrendeléssel egyidejűleg nyilatkozik. Amennyiben a nyilatkozó nem a nyilatkozattétel szerint jár el a termékdíj megfizetésén túl késedelmi pótlékot is köteles fizetni.

A 3. §-hoz

A törvény biztosítja, hogy a kizárólag elektromos hajtómotorral működő gépjárművek termékdíjköteles alkotórészei esetében 50%-kal, a hibrid gépjárművek termékdíjköteles alkotórészei esetében 30%-kal kell kevesebb termékdíjat megfizetni 2018-tól.

A 4. §-hoz

2018. január 1-től az adóigazgatás új szabályozási környezetbe kerül, amely során hatályát veszti az adózás rendjéről szóló 2003. évi XCII. törvény, és szabályait az adóigazgatási rendtartásról szóló törvény, valamint az új adózás rendjéről szóló törvény fogja tartalmazni. A módosítással egy időpontban hatályba lépő új adóigazgatási törvényekre való mögöttes jogszabályként utalást állapítja meg.

Az 5. §-hoz

A törvény egyértelműen rögzíti, hogy a kötelezett átalakulása, egyesülése, szétválása során létrejövő, új adóazonosító számmal rendelkező kötelezett esetében, valamint az átvállalás jogcímének módosítása esetén új átvállalási szerződést kell kötni, és annak az állami adó- és vámhatóság részéről történő nyilvántartásba vétele szükséges.

A 6. §-hoz

Az Országos Gyűjtési és Hasznosítási Terv elkészítésének rendjével összefüggésben előírja annak elektronikus közzétételét is.

A 7. §-hoz

A rendelkezés tisztázza, hogy amennyiben a termék mind az irodai papír, mind a reklámhordozó papír funkciót betölti, a kötelezettség a reklámhordozó papír termékkörre meghatározottak szerint áll fenn.

A 8. §-hoz

Az új adóigazgatási szabályozástól eltérően az adó- és vámigazgatási ellenőrzési határidők tekintetében állapít meg különös határidőket.

A 9. §-hoz

A törvény a mulasztási bírságra vonatkozó rendelkezéseket - figyelemmel az új adóigazgatási szabályozásra is - megállapítja.

A 10. §-hoz

A Ktdt. 1-4. mellékletének módosítása.

A 11. §-hoz

Szövegcserés módosítások.

A 12. §-hoz

A kereskedelmi csomagolás és a kereskedelmi csomagolószer fogalmak szabályozásból való kivezetése. Az Országos Gyűjtési és Hasznosítási Terv végrehajtási rendeletére vonatkozó felhatalmazó rendelkezés, és utalás hatályon kívül helyezése.

-----STARTING---POINT---VEGE---

A 13. §-hoz

Hatályba léptető, továbbá a jogszabályi koherenciát biztosító. az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények meghatározott szakaszának hatályba nem lépéséről szóló rendelkezés.

A 14. §-hoz

A műszaki szabályokkal és az információs társadalom szolgáltatásaira vonatkozó szabályokkal kapcsolatos információszolgáltatási eljárás megállapításáról szóló, 2015. szeptember 9-i (EU) 2015/1535 európai parlamenti és tanácsi irányelv, és, a csomagolásról és a csomagolási hulladékról szóló, 1994. december 20-i 94/62/EK európai parlamenti és tanácsi irányelv alapján elvégzett bejelentési eljárásról szóló rendelkezés beépítését célzó rendelkezés.