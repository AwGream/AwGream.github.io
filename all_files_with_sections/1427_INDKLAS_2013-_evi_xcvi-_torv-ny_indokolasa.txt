2013. évi XCVI. törvény indokolása

a személyszállítási szolgáltatásokról szóló 2012. évi XLI. törvény módosításáról

-----STARTING---POINT---ALTALANOS--- 

A közösségi közlekedésben egyre nagyobb teret foglal el a kerékpáros közlekedés. A kerékpáros közlekedés fejlesztése, a környezetkímélő és fenntartható rendszerek kialakításának elősegítése érdekében indokolt azon kezdeményezések támogatása és jogalkotási folyamatokban történő megjelenítése, amelyek a kerékpáros közlekedés mind szélesebb körű elterjedését és használatát segítik elő. Erre tekintettel jelen törvénymódosítás a közösségi kerékpáros rendszerek személyszállítási közszolgáltatásként történő definiálását és az ehhez szükséges módosításokat végzi el.

-----STARTING---POINT---RESZLETES---

Az 1. §-hoz

Rögzíti, hogy a törvény alkalmazása szempontjából a közösségi kerékpáros rendszer személyszállító eszköze közúti járműnek minősül.

A 2. §-hoz

A rendelkezés kiterjeszti a közösségi kerékpáros rendszer eszközeire a törvény elektronikus megfigyelésre vonatkozó előírásait és az ezzel kapcsolatos adatkezelésre vonatkozó garanciális szabályokat.

A 3. §-hoz

A törvénnyel beiktatott 22. § (4a) bekezdésében a 2012. évi XLI. törvény (a továbbiakban: Sztv.) - összhangban a vasúti és közúti személyszállítási közszolgáltatási tevékenységet szabályozó 1370/2007/EK rendeletben (a továbbiakban EU rendelet) foglaltakkal - csak az EU rendelet hatálya alá tartozó nevesített személyszállítási közszolgáltatásokat minősítheti személyszállítási közszolgáltatássá, ebbe a körbe nem tartozik bele a kerékpáros rendszer üzemeltetése, és e szolgáltatások körének kibővítésére nincs lehetőség. Ettől függetlenül a kerékpáros rendszer fenntartása „általános jellegű közszolgáltatásként” az erre vonatkozó közösségi szabályrendszer szerint és keretei között közszolgáltatássá nyilvánítható, azonban jogi értelemben nem minősül helyi személyszállítási közszolgáltatási tevékenységnek.

A 4. §-hoz

A nevelési-oktatási intézmények fenntartása területén 2013. január 1-jétől jelentős változások történtek. Az óvodák kivételével a nevelési-oktatási intézmények döntő részének fenntartója a Klebelsberg Intézményfenntartó Központ (a továbbiakban Központ) lett.

Az Sztv. 33. § (4) bekezdése meghatározza azokat az eseteket, amikor a személyszállítási szolgáltatást végző szolgáltató az utazási kedvezmények ellentételezésére nem vehet igénybe szociálpolitikai menetdíj-támogatást. Ezek közül kivételként indokolt nevesíteni a Központot, amelynek önálló jogi személyiséggel rendelkező szervezeti egységeivé váltak a települési önkormányzatok fenntartásából a 2012. évi CXXXVIII. törvénnyel állami fenntartásba átvett nevelési-oktatási intézmények. A módosítás így bármely fenntartású nevelési-oktatási intézménnyel jogviszonyban álló gyermek, tanuló részére vásárolt menetjegy vagy bérlet után biztosítja a szolgáltatók részére a szociálpolitikai menetdíj-támogatás igénybevételét.

Miután 2013. január 1-jétől ezen nevelési-oktatási intézmények döntő részének fenntartója a Központ lett, ezért szükséges az Sztv. ennek megfelelő módosítása.

Az Sztv. 33. § (5) bekezdése eddig is meghatározta, hogy a közösségi közlekedés használatát biztosító menetjegyeknek a nemzeti mobil fizetési szervezettől történő megvásárlása esetén ki minősül megvásárlónak. Ezt a meghatározást a rendszer továbbfejlesztése miatt kiegészíteni szükséges, miután az eredeti elképzelések megváltozása miatt a nemzeti mobil fizetési szervezet mellett már annak viszonteladói (pl. mobil szolgáltatók) is megjelentek a jegy- és bérletértékesítés piacán.

Az 5. §-hoz

Az Sztv. felhatalmazó rendelkezéseinek jogtechnikai pontosítása.

-----STARTING---POINT---VEGE---

A 6. §-hoz

Hatályba léptető rendelkezést tartalmaz.