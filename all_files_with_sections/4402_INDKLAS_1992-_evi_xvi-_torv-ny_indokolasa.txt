1992. évi XVI. törvény indokolása

a házasságról, a családról és a gyámságról szóló 1952. évi IV. törvény módosításáról

-----STARTING---POINT---ALTALANOS--- 

Az Alkotmánybíróság 57/1991. (XI. 8.) AB határozatával 1992. évi március hó 31-i hatállyal megsemmisítette a házasságról, a családról és a gyámságról szóló 1952. évi IV. törvény (a továbbiakban: Csjt.) 44. §-ának (1) bekezdéséből azt a rendelkezést, amely szerint „teljesen cselekvőképtelen jogosult helyett azonban - a gyámhatóság hozzájárulásával - a törvényes képviselő léphet fel.”

Az Alkotmánybíróság határozata kifejtette, hogy a vérségi származás kiderítése, illetőleg az arra vonatkozó törvényi vélelem vitatása mindenkinek a legszemélyesebb joga, amely az Alkotmány 54. §-ának (1) bekezdésében írt „általános személyiségi jog” körébe tartozik. Ennél fogva mindenkinek legszemélyesebb joga vérségi származását kideríteni, vérségi jogállását kétségbe vonni vagy felkutatni. Ezért a gyermek e jogának a törvényes képviselő korlátlan perindítási jogosultsága útján történő végérvényes elvonása alkotmányellenes.

Az Alkotmánybíróság ugyanakkor arra is rámutatott, hogy az Alkotmány 8. §-ának (2) bekezdése lehetőséget biztosít az alkotmányos alapjogok bizonyos korlátozására. Törvény által meghatározott és megfelelő törvényi garanciákkal védett esetekben a vérségi származás kiderítése - törvényes képviselő útján - már a gyermek kiskorúsága idején lehetséges.

A törvénymódosítási javaslat ezért nem zárja ki, csak korlátozza kiskorú esetében a törvényes képviselő perindítási jogát, annál is inkább, mivel a származással kapcsolatos bizonyítás eredményes lefolytatásának ekkor jóval nagyobb az esélye, mint a gyermek nagykorúságának elérését követően.

-----STARTING---POINT---RESZLETES---

Az 1. §-hoz

A törvényjavaslat a korábbi szabályozás többféle értelmezést lehetővé tevő rendelkezését módosítva egyértelművé teszi, hogy a gyermek - származása kiderítéséhez fűződő joga biztosítása érdekében - törvényes képviselője útján, illetve önállóan a kiskorúsága alatt [a Polgári perrendtartás 295. §-ának (4) bekezdése szerint keresetindításnak már a gyermek születése előtt is helye van], és nagykorúságát követő további egy évig, tehát általában tizenkilenc évig támadhatja meg az apaság vélelmét.

A többi jogosult: a vélelmezett apa, a gyermek halála után leszármazója, ilyennek hiányában az ügyész, illetve az anya volt férje [40. § (3)-(4) bekezdés] a gyermek születéséről szerzett értesülése időpontjától számított egy év alatt támadhatja meg az apaság vélelmét. Az a jogosult, aki a megtámadás alapjául szolgáló tényről a határidő kezdete után értesült, az ettől számított egy év alatt léphet fel.

A 2. §-hoz

A törvényjavaslat a 44. § újraszabályozásával a családi jogállás megállapítására irányuló perek közös szabályairól rendelkezik.

Főszabályként az apaság, az anyaság, az utólagos házasságkötés hatályának megállapítása, valamint az apaság vélelmének megdöntése iránti pert a jogosultnak személyesen kell megindítania.

A Polgári perrendtartás 278. §-ára, illetve 293. §-ára figyelemmel a származás (családi jogállás) megállapítása iránti perekben a korlátozottan cselekvőképes személy teljes perbeli cselekvőképességgel rendelkezik, ezért a pert - törvényes képviselője hozzájárulásával - személyesen indíthatja meg. A hozzájárulást a törvényben meghatározott esetben a gyámhatóság hozzájárulása pótolja.

Cselekvőképtelen jogosult helyett törvényes képviselője léphet fel. Az apaság megállapítása általában kivétel nélkül a kiskorú érdekét szolgálja, és a bíróság ítélete nem zárja ki azt, hogy a gyermek - 14. életéve betöltése után a törvényes képviselő hozzájárulásával, majd nagykorúságát követően önállóan - pert indítson az apaság vélelmének megdöntése iránt. Ebben az esetben tehát nem látszik indokoltnak - a gyámhatósági jóváhagyáson túlmenően - a perindítási jogot korlátozni.

A kiskorú gyermekre vonatkozó apasági vélelem megdöntése eredményezheti a gyermek vérségi származása önálló kiderítéséhez való jogának végérvényes elvonását. Ezért a Csjt. 44. §-ának tervezett új rendelkezése ilyen esetben korlátozza a törvényes képviselő perindítási jogát, illetve feltételhez köti a gyámhatóság hozzájárulását.

A törvényjavaslat kimondja, hogy a törvényes képviselő perindításához a gyámhatóság csak akkor járulhat hozzá, ha a származás kiderítése és a családi jogállás rendezése a kiskorú érdekében áll. Ilyen eset például, amikor a szülők már a gyermek születését megelőzően tartósan különválta éltek, és a gyermekről a vélelmezett apa helyett más férfi sajátjaként gondoskodik. Indokolt a perindítás akkor is, ha a gyermek kiskorúságától függetlenül cselekvőképtelen állapotú, hiszen számára a nagykorúság elérése sem nyújt lehetőséget az önálló fellépésre. A törvényjavaslat garanciális okokból azt is előírja, hogy a gyámhatóságnak - amennyiben nem ütközik elháríthatatlan akadályba - eljárása során meg kell hallgatnia az anyát és a vélelmezett apát.

A törvényes képviselő perindítási jogának indokolt korlátozását jelenti ugyanakkor az a rendelkezés, amely szerint ha a szülők között a gyermek elhelyezése vitás, a gyámhatóság hozzájárulására csak kivételesen indokolt esetben kerülhet sor. Ez az az élethelyzet ugyanis amikor az anya esetenként vitássá teszi a gyermek származását és az apaság vélelmének megdöntése iránt eljárást kezdeményez, annak érdekében, hogy ezzel a másik szülő esélyét a gyermek nála történő elhelyezésére meghiúsítsa. Az apaság vélelmének megdöntése iránti per ilyen körülmények között semmiképpen sem szolgálhatja a kiskorú érdekét.

-----STARTING---POINT---VEGE---