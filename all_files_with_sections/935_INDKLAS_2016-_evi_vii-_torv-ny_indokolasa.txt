2016. évi VII. törvény indokolása

a Magyarország Kormánya és a Globális Zöld Növekedési Intézet között a Globális Zöld Növekedési Intézet kiváltságairól és mentességeiről szóló jogállási megállapodás kihirdetéséről

-----STARTING---POINT---ALTALANOS---

Általános indokolás

Magyarország nemzetközi klímapolitikai és hazai éghajlatváltozási stratégiai céljaival a Globális Zöld Növekedési Intézet (GGGI) küldetése összhangban van. Magyarország az ENSZ Éghajlatváltozási Keretegyezménye és a Kiotói Jegyzőkönyv Részes Feleként, valamint a 2015. évi új globális klímaegyezmény támogatójaként nyitott az éghajlatvédelmi tárgyú együttműködésekre, melyek az új globális egyezményt tartalommal töltik meg, a végrehajtást segítik elő. Ezen együttműködések az új egyezmény célkitűzéseivel összhangban kiterjedhetnek az alacsony kibocsátású gazdaságra való áttéréshez szükséges kormányzati, stratégiai tervezési tudás- és technológiaátadásra is.

A nemzetközi klímapolitikában, az ENSZ Éghajlatváltozási Keretegyezménye (United Nations Framework Convention on Climate Change, UNFCCC) alatt folyó tárgyalásokon az elsődleges cél jelenleg a 2015-ben induló, és 2020-tól hatályos globális éghajlatvédelmi megállapodás előkésztése, amely felváltaná a jelenleg második kötelezettségvállalási időszakát élő Kiotói Jegyzőkönyvet (2013-2020). A fejlődő és a fejlett felek közötti megegyezés egyik kulcseleme a klímafinanszírozás. Hazánk szerint a mitigáció, vagyis a kibocsátás csökkentés az elsődleges ugyan, de az adaptációt, vagyis az alkalmazkodást is fontosnak tartjuk. A klímafinanszírozás a végrehajtás eszköze, több más eszköz mellett- mely köz és magánfinanszírozást egyaránt fel kell, hogy öleljen- azonban az EU tagállamai és az OECD keretei között is egyre több tárgyalás szól róla.

A GGGI a Párizsi Egyezmény megvalósítását illetően a tervezett nemzeti hozzájárulások (intended nationally determined contributions, INDC-k) megvalósításában jelentős szerepet kaphat. A GGGI kapcsolatban áll fejlődő országokkal, célja hogy segítse az országoknak az INDC-kben kidolgozott és vállalt célok teljesítését. A mitigáció mellett az adaptációra is hangsúlyt helyeznek.

A GGGI főigazgatója, Yvo De Boer 2015. április 21-i levelében üdvözlő hangvételű tájékoztatást adott az intézményhez való csatlakozás feltételeiről, és annak 2015-2016-os évre vonatkozó munkaprogramjáról. A főigazgató levelében leírtak szerint a GGGI-hez való csatlakozással Magyarországnak lehetősége nyílna a partnerországokkal és a GGGI-vel való háromoldalú együttműködések folytatására. Jó példa erre a Green Investment Services program, melynek keretében a GGGI a meghatározott célországok kormányzati szereplői részére nyújt támogatást projektjavaslatok előkészítéséhez, és a szükséges köz- vagy magánforrások eléréséhez.

A GGGI gazdaságilag életképes, fenntartható megoldások bevezetését tűzte ki célul az energia, a vízgazdálkodás, a városfejlesztés és a termőföld-használat terén. Elsődleges feladata a fenntarthatóságot szolgáló helyzetértékelések elkészítése, és a piaci értelemben is értelmezhető tapasztalat megosztás lehetővé tétele. Magyarország a fenti területeken értékes tapasztalatokkal rendelkezhet a fejlődő országok gazdasági fejlődésének támogatására. További egyedülálló értéket jelenthet annak megosztása, hogy hazánk hogyan kezeli a klímaváltozás és az energetika kérdéseit stratégiái és jogalkotási tevékenysége részén, és hogyan valósítja meg a gazdaság-zöldítési politikákat (Zöld Beruházási Rendszer) miközben a nemzeti gazdasági érdek érvényesítésére törekszik.

A stratégiai együttműködés sarokpontjainak meghatározása folyamatban van. A támogatandó országok közül előzetesen regionális zöldgazdaság-fejlesztést tudunk elképzelni, a későbbi években szélesebb körben, távoli országokkal való együttműködésre is nyitottak lehetünk.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nsztv. 10. § (1) bekezdés b) pontjának, illetve (2) bekezdésének megfelelően tartalmazza a belső jogba transzformált Megállapodás hiteles angol és magyar nyelvű szövegét.

A 4. §-hoz

A Megállapodás belső jogi hatálybalépésének napjáról rendelkezik, amely az Nsztv. 10. § (3) bekezdése értelmében egybeesik a nemzetközi jogi hatálybalépés időpontjával. A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító határozatot hivatalból, a szaktárca külön közbenjárása nélkül adja ki a külgazdasági és külügyminiszter.