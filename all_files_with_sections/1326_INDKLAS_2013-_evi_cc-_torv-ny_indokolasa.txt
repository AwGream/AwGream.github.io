2013. évi CC. törvény indokolása

az egyes adótörvényeknek és azokkal összefüggő más törvények, valamint a nemzeti adó- és vámhivatalról szóló 2010. évi CXXII. törvény módosításáról

-----STARTING---POINT---ALTALANOS--- 

A személyi jövedelemadóról szóló 1995. évi CXVII. törvény módosításának leghangsúlyosabb része a családi kedvezmény érvényesítésének járulékok terhére történő kiterjesztésével összefüggésben szükséges kiegészítések és pontosítások átvezetése. Ezen belül kiegészülnek a kedvezményre való jogosultság igazolására, illetve a bevallás tartalmára vonatkozó szabályok.

A törvény egyebekben a biztosítások adózásának 2013. január 1-jétől módosult szabályait - a szabályozás lényegét változatlanul hagyva - pontosítja, figyelembe véve az év során a gyakorlatban felmerült értelmezési problémákat.

A törvény kezdeményezi a munkavállalói résztulajdonosi programok adóhatósági nyilvántartásba vételének eltörlését, a hatályos szabályok ezzel összefüggő pontosítását.

A társasági adóról és az osztalékadóról szóló 1996. évi LXXXI. törvényre vonatkozó szabályozás módosítása a vállalkozási-gazdasági környezet kedvezőbbé tétele mellett a jogszabályi rendelkezések jogalkalmazást elősegítő pontosításáról gondoskodik. Kedvező rendelkezésként bevezetésre kerül, hogy a kis- és középvállalkozások által 2014-től megkötött hitelszerződések alapján a tárgyi eszköz beruházások céljából felhasznált kölcsön kamatának 60 százalékáig - a de minimis és egyéb támogatási szabályokra is figyelemmel - adókedvezmény vehető igénybe. A törvény arról is rendelkezik, hogy az adózónak - a törvény szerinti korlátokat figyelembe véve - döntése szerint lehetősége van a kapcsolt vállalkozása kutatás-fejlesztési tevékenységére tekintettel adózás előtti eredményt csökkentő tétel alkalmazására.

Az egyszerűsített vállalkozói adóról szóló 2002. évi XLIII. törvény szabályozásának módosítása olyan jogtechnikai jellegű pontosításokról gondoskodik, amelyek a jogértelmezést és jogalkalmazást elősegítő jellegűkből eredően elősegítik az adókötelezettségek teljesítését.

Az egyszerűsített közteherviselési hozzájárulásról szóló 2005. évi CXX. törvény módosítása kiterjeszti az adózási mód választásának lehetőségét a nem első osztályú sportszervezeteknél, sportszövetségeknél foglalkoztatott sportszakemberekre is.

Az államháztartás egyensúlyát javító különadóról és járadékról szóló 2006. évi LIX. törvény módosítása a különadó fizetési kötelezettség előírásáról gondoskodik 2014. adóév vonatkozásában, emellett bevezeti az ún. hitelintézeti hozzájárulási kötelezettségre vonatkozó rendelkezéseket.

A kisadózó vállalkozások tételes adójáról és a kisvállalati adóról szóló 2012. évi CXLVII. törvény vonatkozásában a törvény pontosítja a főállású kisadózó fogalmát, egyértelművé válik, hogy nem minősülhet főállású kisadózónak az, aki egyidejűleg fennálló több munkaviszony keretében éri el a heti 36 órás foglalkoztatást, illetve az sem, aki más társas vállalkozásban főállású egyéni vagy társas vállalkozóként biztosított.

Az energiaadóról szóló 2003. évi LXXXVIII. törvény módosítása a gazdálkodók adminisztrációs terheinek csökkentését szolgálja.

A regisztrációs adóról szóló 2003. évi CX. törvény módosítása az adminisztrációt egyszerűsítését szolgálja. Megszűnik a papír alapú adóigazolás az adóhatóság és a gépjárművek forgalomba helyezését végző hatóság között kiépült online adatkapcsolatnak köszönhetően.

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása az adminisztráció egyszerűsítését, a gazdálkodói terhek csökkentését, valamint a visszaélések visszaszorítását célozza. Így - többek között - megszűnik az adóraktárak vevőnyilvántartás vezetési kötelezettsége, a gazdálkodók nyilvántartásaikban áttérhetnek a hatályos vámtarifaszámok alkalmazására, lehetővé válik szeszüzemben bioetanol benzinbe történő bekeverése, lehetőség nyílik a látvány szeszfőzdében értékesítésre, valamint változnak a biztosítéknyújtás szabályai.

Az általános forgalmi adóról szóló 2007. évi CXXVII. törvény (a továbbiakban: Áfa tv.) módosítása részben a jogalkalmazást könnyítő, adminisztrációt egyszerűsítő módosításokat és pontosításokat tartalmaz az adóalap csökkentéséhez és a fizetendő, illetve a levonható adó utólagos korrekciójának elszámolásához, a nyugtaadási kötelezettséghez fűződően, valamint megteremti a vagyoni értékű jogok tárgyi eszközökkel azonos kezelésének lehetőségét. A törvény továbbá jogharmonizációs célú módosításokat is tartalmaz, többek között él a vonatkozó uniós irányelv biztosította lehetőséggel és kiterjeszti az egyes mezőgazdasági termékek fordított adózására vonatkozó szabályok időbeli hatályát.

A törvénynek a helyi adókról szóló 1990. évi C. törvényre vonatkozó kisebb terjedelmű módosítása az adókötelezettség-teljesítés könnyítése érdekében fogalmaz meg néhány kisebb, jogértelmezést segítő pontosítást a telekadóban és az építményadóban, illetve egyszerűsítést a kisadózók tételes adója alanyai számára az iparűzési adóban.

Az illetékekről szóló 1990. évi XCIII. törvény módosításának célja a jogalkalmazást egyszerűsítő, az adózók terheit könnyítő, valamint pontosító rendelkezések bevezetésével az illetékkötelezettség-teljesítés egyszerűsítése, az illeték-adminisztráció csökkentése, továbbá az illeték-elkerülés lehetőségének kizárása. A törvény szerinti változtatások közül kiemelhető a házastársak közti ingyenes és visszterhes ügyletek mentesítése, továbbá a házastársi vagyonközösség megszüntetése esetén bekövetkező vagyongyarapodás mentessége az ajándékozási és visszterhes vagyonátruházási illetékben.

A közösségi vámjog végrehajtásáról szóló 2003. évi CXXVI. törvény (a továbbiakban: Vtv.) módosítása során az uniós iránymutatásoknak megfelelően egyes rendelkezések átültetése vált szükségessé az adós fél számláinak kezelése és az elévülés tekintetében. Egységesítésre került a fizetési halasztás és a részletfizetés szabályrendszere. Az adózás rendjéről szóló 2003. évi XCII. törvényben (a továbbiakban: Art.) mintájára bevezetésre kerül a korrekciós pótlék rendszere az áru kiadását követő vámáru-nyilatkozat módosításának önellenőrzését elősegítve. Ezzel párhuzamosan módosítani szükséges a vámigazgatási bírságokra vonatkozó rendelkezéseket is.

Az adózás rendjéről szóló 2003. évi XCII. törvényt érintő, a törvényben szerepelő módosítások többsége a hatályos rendelkezések közötti nagyobb összhang megteremtését szolgálja, illetve a törvény a meglévő jogintézmények alkalmazása során felmerült szükséges kiegészítések, módosítások kodifikációját tartalmazza. Koncepcionális módosításra kizárólag a feltételes adómegállapítás jogintézménye tekintetében került sor. A törvény több, az adózók számára kedvező változást is hoz. Lehetővé válik az egészségügyi szolgáltatási járulékfizetési kötelezettség megszűnése esetén a kötelezettség hivatalbóli törlése, elfogadásra kerül a külföldi adóhatóság által - az ország hivatalos nyelvén - kiállított illetőségigazolás, a külföldi adózó mentesül a belföldi adózói bejelentkezés követelménye alól, ha a belföldön végzett tevékenysége kizárólag arra korlátozódik, hogy az adóraktározási eljárás hatálya alatt álló terméket értékesít úgy, hogy a terméket a vámhatóság az Közösségen kívülre kilépteti. Módosulnak az adóhatósági ellenőrzés során alkalmazott mintavételre vonatkozó rendelkezések, a törvény rögzíti az Elektronikus Fizetési és Elszámolási Rendszerben teljesített befizetések vonatkozásában a felosztási szabályt. A gazdaság kifehérítése érdekében a törvény biztosítja, hogy az adóhatóság a bizonylatok feldolgozásának logikai láncolatát is vizsgálhassa. Emellett több, pontosító és az adminisztrációt egyszerűsítő módosításra is sor kerül.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása tartalmazza a családi kedvezmény járulékok terhére történő érvényesítéséhez szükséges új szabályokat. A szabályozás lehetővé teszi az alacsonyabb keresetű, családi kedvezményre jogosult, biztosítottnak minősülő személyeknek, hogy az igénybe nem vett családi kedvezmény szja tartalmának megfelelő összeget levonhassák a 7%-os egészségbiztosítási járulékból és a 10%-os nyugdíjjárulékból. Garanciális szabályként rögzítésre kerül, hogy a kedvezmény érvényesítése nem érinti a járulékkedvezményt érvényesítő személy tb-ellátásra való jogosultságát, és nem befolyásolja a tb-ellátások összegét.

A kettős járulékfizetés elkerülését célozza az a módosítás, mely szerint a már letárgyalt, illetve aláírt, de még hatályba nem lépett kétoldalú szociális biztonsági egyezmények hatálybalépéséig meghosszabbodik a Magyarországra kiküldött külföldi munkavállalókra vonatkozóan rögzített azon időtartam, amely biztosítja, hogy a kiküldött dolgozók tb-mentesen foglalkoztathatók Magyarországon. A harmadik állambeli kiküldöttekre vonatkozó szabály továbbá kiegészül egy olyan előírással, amely mentességet biztosít az egyéni járulékfizetés alól 2 évnél hosszabb kiküldetés esetén, de csak akkor, ha a kiküldetés 2 éven túli meghosszabbítására előre nem kalkulálható okból kerül sor. További feltétel, hogy e körülmény 1 év után következik be, és erről a munkavállaló bejelentés tesz az adóhatóságnak. A módosítás háttere, hogy amennyiben a kiküldetés 2 évnél rövidebb időtartama meghosszabbításra kerül 2 évnél hosszabb időre, és emiatt visszamenőlegesen járulékfizetési kötelezettsége keletkezne a kiküldött munkavállalónak, akkor a járulékfizetésért járó egészségügyi ellátások igénybevétele visszamenőlegesen „de facto” lehetetlen. A módosítás az ebből adódó anomáliát oldja fel azáltal, hogy ilyen speciális esetben a kiküldöttet mentesíti az egyéni járulékok alól.

A törvény szerint a kiegészítő tevékenységet folytató egyéni vállalkozó és társas vállalkozó mentesül az egészségügyi szolgáltatási járulékfizetési kötelezettség alól, ha a munkaviszonyában vagy egyidejűleg fennálló több munkaviszonyában együttesen a munkaideje legalább heti 36 óra. Ezáltal a nem nyugdíjas vállalkozókhoz hasonlóan, a nyugdíjas vállalkozóknak sem lesz tényleges jövedelem hiányában járulékfizetési kötelezettségük, ha főállású munkaviszonnyal rendelkeznek.

A törvény szerint nem terjed ki a biztosítási és járulékfizetési kötelezettség azon hallgatóra, aki a képzési program keretében, illetve a képzés részeként megszervezett kötelező szakmai gyakorlat vagy gyakorlati képzés során a felsőoktatási intézményben, az általa alapított gazdálkodó szervezetben vagy külső gyakorlóhelyen hallgatói munkaszerződés alapján végez munkát. E törvény hozzájárul a hallgatói munkaszerződések szélesebb körű alkalmazásához, azáltal, hogy a hallgatóknak kifizetett díjazást mentesíti a járulékfizetés alól.

A törvény tartalmazza továbbá a nem biztosítottak egészségügyi szolgáltatási járulékának infláció-követő emelését 2014. január 1-jétől.

Az egészségügyi hozzájárulásról szóló 1998. évi LXVI. törvény módosítása a jogalkalmazást segítő pontosításokat tartalmaz.

Az egyes adótörvények és azzal összefüggő egyéb törvények módosításáról szóló 2011. évi CLVI. törvényben a módosítás kezdeményezi a szabad vállalkozási zónákban működő vállalkozások részére nyújtott adókedvezmény szabályának kedvező irányú módosítását, amely szerint a kedvezményezett munkavállalóra nézve előírt lakóhely feltétel úgy is teljesülhet, ha a munkavállaló a munkáltató székhelye szerinti szabad vállalkozási zónától 20 km-re levő szabadvállalkozási zónában vagy ugyanabban a kistérségben lakik, mint amelyben a munkáltatója működik.

A számvitelről szóló 2000. évi C. törvény módosítására a kiterjesztett devizakönyvvezetési és árfolyamhasználati lehetőségek bevezetésével, a vállalkozások üzleti környezetének javítása érdekében kerül sor. A további módosító rendelkezések részben a vállalkozások átlátható működésének biztosítását szolgálják, a szabályszerű működés törvényi garanciáinak növelésével, részben az új Polgári Törvénykönyv hatálybalépésével kapcsolatos módosításokat, kiegészítéseket tartalmazzák.

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása a más jogszabályokkal való összhang megteremtését, továbbá a Magyar Könyvvizsgálói Kamara működését és átláthatóságát valamint a könyvvizsgálói közfelügyeleti hatóság működését elősegítő rendelkezéseket tartalmaz.

A népegészségügyi termékadóról szóló 2011. évi CIII. törvény módosításával a törvény az adóztatás céljának megfelelően pontosabb fogalmakat alkot az adóztatandó termékkörre, konkrétan a szörpökre.

A távhőszolgáltatás versenyképesebbé tételéről szóló 2008. évi LXVII. törvény módosítása bevezeti az adóelőleg fizetésre vonatkozó szabályokat, amely módosításnak elsősorban az adókötelezettség teljesítése ütemezésének szempontjából van jelentősége.

A szabályozott ingatlanbefektetési társaságokról szóló 2011. évi CII. törvény módosításának célja, hogy vonzóbb környezetet teremtsen a szabályozott ingatlanbefektetési társaságok alapítása érdekében.

A szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény módosítása a könyvvizsgálat hazai és nemzetközi szabályozásával való összhang megteremtését szolgálja.

A Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) módosításának célja egyrészt a mindennapi gyakorlat során felmerült azon jogalkalmazási kérdések rendezése, amelyek jogszabály-módosítást igényelnek. Ennek megfelelően pontosítja és kiegészíti a törvény a pénzügyőrök esetében a rendelkezési állomány megszűnése esetén irányadó szabályozást. Meghatározza a méltatlansági eljárás során követendő eljárást, e tárgykörben rendezi a méltatlanság jogintézményének és a fegyelmi eljárás viszonyát, a kormánytisztviselők vonatkozásában a munkáltató döntéséhez köti a pszichikai alkalmasságot, mint a jogviszony létesítésének feltételét, megteremti a soron kívüli pszichikai alkalmassági vizsgálat lehetőségét, egyértelmű szabályozást ad az illetményen kívüli egyéb juttatásokkal kapcsolatos eljárási szabályokat illetően. Pontosítja és kiegészíti a törvény továbbá az összeférhetetlenségre, a fegyelmi és a kártérítési eljárásra vonatkozó szabályozást. A rendelkezésre álló kapacitás optimális felhasználása érdekében megteremti a pénzügyőrök végrehajtási eljárásba történő bekapcsolódásának lehetőségét azáltal, hogy intézkedési jogosultságként lehetővé teszi a pénzügyőrök számára a végrehajtás alá vonható ingó vagyontárgyak lefoglalását.

-----STARTING---POINT---RESZLETES---

I. Fejezet

A JÖVEDELEMADÓZÁST ÉRINTŐ TÖRVÉNYEK MÓDOSÍTÁSA

1. A személyi jövedelemadóról szóló 1995. évi CXVII. törvény módosításához

Az 1. §-hoz

Magyarország a hatályos kettős adóztatás elkerüléséről szóló nemzetközi egyezmények alapján a külföldi előadóművészek Magyarországon végzett tevékenységéből származó jövedelmét akkor is adóztathatja, ha e személyek csak rövid ideig tartózkodnak Magyarországon. E személyek számára a magyar adózási szabályok betartása azonban túlságosan nagy adminisztrációs terhet jelent, ezért célszerű részükre egy egyszerűsített eljárási rendet biztosítani mind az adó megállapítása, mind annak bevallása vonatkozásában.

Az új előírások szerint a külföldi illetőségű előadóművészek egy egyszerűsített adózási módszert választhatnának. A választás esetén a teljes bevételük (ide értve a részükre biztosított szállás ellenértékét is) 70 százaléka után kötelesek a 16%-os szja megfizetésére, a fennmaradó 30 százalék a tevékenységükkel összefüggő költségek fedezetét biztosítja. E személyek családi kedvezményt, adókedvezményt nem vehetnek igénybe.

A kisjövedelmű művészek tehermentesítését szolgálja az az előírás, mely szerint 200 ezer forintos bevételig (maximum 22 400 forint adóteherig) a bevételből nem kell jövedelmet megállapítani, azaz az gyakorlatilag adómentes. Ha azonban a magánszemély Magyarországon adóztatható bevétele bármely 12 hónapos időszakban meghaladná ezt az értékhatárt, akkor az adókötelezettség a teljes bevételre kiterjed.

Az adóbevallást és az adó megfizetését az ország elhagyásáig kell teljesíteni. Az adóbevallás egy rendkívül egyszerű, háromsoros, angol és magyar nyelvű bevallás lesz, melyet így a külföldi előadóművészek is könnyen ki tudnak tölteni. Előzetes bejelentkezés (adóazonosító jel igénylés) nem szükséges az eljáráshoz.

A 2. §-hoz

Az (1) bekezdés rendelkezése az agrár csekély összegű támogatás fogalmát módosítja, tekintettel arra, hogy az ezen támogatásokra vonatkozó közösségi szabályok 2013. december 31-én hatályukat vesztik, ugyanakkor új közösségi rendelkezések elfogadása várható. Az új fogalom generális meghatározása lehetővé teszi, hogy a jövőben, a mezőgazdasági termelőágazatban az EU által megalkotott szabály alapján de minimis, csekély összegű támogatásnak minősülő támogatás a személyi jövedelemadó rendelkezései szerint is agrár csekély összegű támogatásnak minősüljön.

A (2) bekezdésben foglalt rendelkezés a termőföld fogalmát módosítja a kapcsolódó jogszabályokkal való összhang biztosítása érdekében.

Nem minősül a jövőben kockázati biztosításnak az olyan biztosítás, amely esetében a biztosító teljesítését a befizetett díj (és az azzal kapcsolatosan képződő hozama) korlátozza.

A 3. §, 9. § és 16. §-hoz

Az Szja tv. hatályos szabályozása alapján az üzleti biztosítóval megkötött nyugdíjbiztosítás magánszemély által fizetett díjához (ellentétben az önkéntes kölcsönös biztosító pénztári és nyugdíj-előtakarékossági számlára történő befizetésekkel) nem kapcsolódik kedvezmény. A nyugdíjcélú megtakarítási hajlandóság növelése érdekében a törvény 2014. január 1-jétől adó feletti rendelkezési jogosultságot biztosít a magánszemély által - az Szja tv. fogalmának megfelelő - nyugdíjbiztosítási szerződésre befizetett összegek után. A szabályozási logika az önkéntes pénztárba befizetett összegek után biztosított rendelkezési jogosultságot követi. A magánszemélyt e jog mind a belföldi biztosítóval, mind az EGT-államban letelepedett biztosítóval megkötött szerződés után megilleti. A kedvezmény a magánszemély által befizetett összeg 20 százaléka, de adóévenként legfeljebb 100 vagy 150 ezer forint, amely összeget az állami adóhatóság a magánszemély adójából a magánszemély nyugdíjbiztosítási nyilatkozata alapján a - belföldi vagy külföldi - biztosítóhoz utal. A magánszemély a nyugdíjbiztosítási nyilatkozatot a biztosító által kiadott igazolás alapján teheti meg. Az adóhatóság által átutalt összeget a magánszemélynek 20 százalékkal növelten kell visszafizetnie, ha a nyugdíjbiztosítás nyugdíjbiztosítási szolgáltatás nélkül szűnik meg, vagy a nyugdíjbiztosítási szerződés úgy módosul, hogy az a szerződésmódosítást követően már nem minősül nyugdíjbiztosításnak. A költségvetési bevétel-kiesés mérséklése érdekében a magánszemély által önkéntes pénztári, nyugdíj-előtakarékossági és nyugdíjbiztosítási nyilatkozat alapján igénybe vehető kedvezmény nem haladhatja meg a 280 ezer forintot.

A 4. §-hoz

A módosítás alapján az egyéni vállalkozók nincsenek kizárva a munkáltatói adómegállapítás, az egyszerűsített bevallás és az adónyilatkozat lehetőségéből, ha tevékenységüket az adóév egészében felfüggesztették, azaz azt ténylegesen nem gyakorolják.

Az 5. §-hoz

Az Országgyűlésről szóló 2012. évi XXXVI. törvény jelentősen átalakítja az országgyűlési képviselők javadalmazására vonatkozó szabályozást. Az új rendelkezések az országgyűlési képviselők következő általános választását követően megalakuló Országgyűlés alakuló ülésének napján lépnek hatályba. Az említett törvény a képviselő tiszteletdíját nem önálló tevékenységből származó járulékalapot képező jövedelemnek minősíti. Az Országgyűlésről szóló törvény és az Szja tv. közötti összhang megteremtése érdekében szükséges az Szja tv. egyes rendelkezéseinek módosítása.

A törvény az országgyűlési képviselői tevékenységet kiemeli az önálló tevékenységre vonatkozó szabályok köréből és áthelyezi azt a nem önálló tevékenységek közé. Ezen túlmenően módosul az Országgyűlés hivatali szervezete által az országgyűlési képviselői tisztség ellátására tekintettel természetben biztosított eszközök, szolgáltatások adómentességére vonatkozó rendelkezés.

A rendelkezések - az Országgyűlésről szóló törvénnyel összhangban - az országgyűlési képviselők következő általános választását követően megalakuló Országgyűlés alakuló ülésének napján lépnek hatályba.

A 6. §-hoz

A jogalkalmazás során felmerült nehézségekre tekintettel az úgynevezett teljes életre szóló életbiztosítások esetén nem kell adókötelezettséget megállapítani a biztosítási szerződés jelentős módosítása vagy a biztosított cseréje esetén, így kizárólag a tényleges pénzkivonáskor kell az egyéb jövedelem után az adót megfizetni. A törvény ezen túl segíti a jogalkalmazást azzal, hogy kimondja, hogy csak abban az esetben kell a biztosításból származó jövedelmet egyéb jövedelemnek tekinteni, ha a biztosítás díja az Szja tv. az 1. számú melléklet 6. pont 6.9. alpontja alapján - és nem más jogcímen - volt adómentes.

A 7. §-hoz

A családi kedvezmény járulékok terhére történő igénybevételének lehetővé tétele szükségessé teszi, hogy az adóhatóság könnyebben, több információ alapján ellenőrizhesse a kedvezmények igénybevételét. Ezért szükségessé vált a bevallás adattartalmának oly módon történő kiterjesztése, mely szerint a magánszemély köteles a gyermekei, más eltartottai vonatkozásában arról nyilatkozni, hogy ezek a személyek hány hónapig minősülnek kedvezményezett eltartottnak és eltartottnak. Abban az esetben pedig, ha ugyanaz a szülő két másik személlyel osztja meg vagy érvényesíti közösen a családi kedvezményt (például édesanya ugyanazon éven belül elválik, és ismét megházasodik), akkor az élettársak, házastársak vonatkozásában azt is jelölni kell a bevallásban, hogy e személyek külön-külön hány hónapig jogosultak a családi kedvezményre.

Ha a magánszemély már év közben érvényesített családi járulékkedvezményt, de év végén a bevallásban megállapítja, hogy személyijövedelemadó-fizetési kötelezettsége is fennmaradt, akkor e rendelkezés biztosítja, hogy azt a családi kedvezményt, amelyet már családi járulékkedvezmény formájában érvényesítettek, ismételten ne lehessen levonni az adóalapból, azaz a személyi jövedelemadót meg kelljen fizetni. A rendelkezés célja, hogy a jellemzően kis összegű személyijövedelemadó-fizetési kötelezettségre tekintettel a magánszemélynek a családi kedvezmény és családi járulékkedvezmény összegét ne kelljen újraszámolnia három adónemre vonatkozóan.

A családok támogatásáról szóló törvény lehetővé teszi azt, hogy az elvált szülők 50-50 százalékban részesüljenek a családi pótlékban akkor, ha felváltva gondozzák gyermeküket. E szabályt a személyi jövedelemadóra vonatkozó rendelkezések úgy követik le, hogy a felváltva gondozott gyermek mindkét családban kedvezményezett eltartottnak minősül, így például előfordulhat, hogy az egyik családban a második, a másik családban a harmadik gyermeknek minősül. Ugyanakkor mindkét szülő csak a gyermek után - az adott szülő családi körülményeinek figyelembevételével megállapítható - összegű családi kedvezmény 50-50 százalékának érvényesítésére jogosult.

A 8. §-hoz

A rendelkezés módosítja az önkéntes kölcsönös pénztári nyilatkozatban adható rendelkezések felső korlátját. A magánszemély a tagi jogviszonyára tekintettel bármely típusú pénztárba befizetett, valamint az egyéni számláján jóváírt, egyéb jövedelemnek minősülő összeg 20 százalékának megfelelő adóról rendelkezhet. Továbbra is lehet rendelkezni az egészség/önsegélyező pénztári egyéni számlán elkülönített, legalább 24 hónapra lekötött összeg 10 százalékáról, illetve a prevenciós szolgáltatás ellenértékeként kifizetett összeg 10 százalékáról. A kétféle jogcímen adható rendelkezés együttes összege nem haladhatja meg a 150 ezer forintot.

A 9. §-hoz

Lásd a 3. § indokolását.

A 10. §-hoz

Ha az egyéni vállalkozó saját döntése alapján családi járulékkedvezményt érvényesít, a vállalkozói kivét, vagy az átalányban megállapított jövedelem adóelőlegét az általános szabályoktól eltérően havonta kell megállapítania és bevallania.

A 11. §-hoz

A kialakult jogértelmezéssel egyező módon a szabály alapvető előírásainak megtartása mellett négy új elem kerül be a szakaszba a biztosításokkal összefüggő rendelkezés alkalmazását segítendő:

- díjnövekedés-kategória bevezetése a díjnövelés-kategória helyett,

- a kockázati díjat figyelmen kívül lehet hagyni a díjnövekedés mértékének meghatározásakor (összhangban azzal, hogy a kockázati díjat a kamatjövedelem meghatározásakor sem lehet csökkentő tételként figyelembe venni),

- a díj-nemfizetés (szüneteltetés, díjmentesítés) problémakörének kezelése,

- az összehasonlítandó időszakok és biztosítási díjak egyértelmű definiálása (biztosítási éveket és díjelőírásokat kell összehasonlítani).

A befektetési jegyekkel összefüggésben a szabályozás - hasonlóan a gazdasági társaságok átalakulásához - a jövőben nem tekinti adóztatható körülménynek, ha a befektetési jegy (és más hasonló kollektív befektetési értékpapír) átváltása a befektetési alap átalakulása következtében a jogutód alap jegyére történik. A befektetési alapok átalakításával kapcsolatos rendelkezés módosítása ugyanakkor nem eredményez változást az adókötelezettségben, az továbbra is a befektetési jegy értékesítése, visszaváltása időpontjában merül fel. Ugyanakkor a rendelkezés megteremti az összhangot a személyi jövedelemadóra és az egészségügyi hozzájárulásra vonatkozó szabályok között, így a jövőben az szja- és az eho-kötelezettség párhuzamosan merül majd fel.

A 12. §-hoz

A tartós befektetési szerződésben szereplő értékpapír átalakítása, kicserélése esetén a 2013. évi szabályok elvárták a magánszemélytől egy nyilatkozat megtételét arra vonatkozóan, hogy az új értékpapírt, illetve az annak helyébe lépő pénzösszeget a tartós befektetési számlára kéri elhelyezni. Ez a nyilatkozat sok esetben nem volt beszerezhető a megfelelő határidőre. Az adminisztráció egyszerűsítése érdekében a nyilatkozattételi kötelezettségtől mentesülnek a magánszemélyek. A törvény szerint, ha az új értékpapírt vagy a pénzösszeget 15 napon belül a tartós befektetési számlára helyezik, a lekötés nem szakad meg, és így az adókötelezettség nem áll be.

A törvény lehetővé teszi, hogy a magánszemély a tartós befektetési számláját adókötelezettség keletkezése nélkül helyezhesse át az egyik befektetési szolgáltatótól a másikhoz. A módosítás csak a 2014. január 1-jét követően megkötött tartós befektetési szerződésekre alkalmazható.

Jogalkalmazást segítő pontosítás, mely szerint a bankbetét típusú tartós befektetési számlán fennálló követelés másik bankbetét típusú befektetési számlára helyezhető át, illetve az értékpapír számla jellegű tartós befektetési számla-követelés egy másik értékpapír jellegű hasonló számlára transzferálható.

A tartós befektetési szerződéssel kapcsolatos adókötelezettséget a fogadó hitelintézet, befektetési szolgáltató részkivét után átvett tartós befektetési szerződés esetén csak akkor tudja teljesíteni, ha a korábbi jövedelem megállapítással kapcsolatos adatok is a rendelkezésére állnak. Ezért pótolni kell azt a rendelkezést, mely a részkivét esetén azt szabályozza, hogy milyen adatokat ad át az első hitelintézet befektetési szolgáltató a másodiknak.

A 13. §-hoz

Az új előírás pontosítja az utalvány fogalmát, kizárva abból a visszaváltható utalványokat. Az utalvány korábbi fogalmából, illetve a rendeltetés-ellenes joggyakorlás tilalmának alapelvéből eddig is levezethető volt, hogy a visszaváltható, pénzzé alakítható utalványokra nem irányadóak a béren kívüli juttatásokra irányadó kedvező rendelkezések, a fogalom pontosítására azonban a jogalkalmazás megkönnyítése érdekében szükség van.

A 14. §-hoz

Nem kell kamatkedvezményből származó jövedelmet megállapítania, és azután közterheket fizetnie a hitelintézetnek, ha a hitelre, kölcsönre azért nem számol fel kamatot, hogy a fizetésképtelen magánszemély fizetőképességét helyreállítsa. Nem alkalmazható e rendelkezés a nem független feleknek, például munkavállalóknak adott hitelek, kölcsönök esetében.

A 15. §-hoz

Az elismert munkavállalói értékpapír-juttatási programok keretében a munkáltatók a munkavállalóknak akkor juttathattak legfeljebb évi 1 millió forintos összegben és három éves várakozási idő mellett adómentesen értékpapírt, ha a programot előzetesen az állami adóhatóság elnökénél nyilvántartásba vetették. A nyilvántartásba vétel túlzott adminisztrációs feladatokat jelent mind a munkáltatók, mind az adóhatóság számára, ezért attól el lehet tekinteni. Más elemeiben az értékpapír-juttatási programokra vonatkozó szabályozás változatlan marad. A jelenleg is működő eljárási garanciák - például az átadott értékpapírokról az adatszolgáltatási kötelezettség - elegendő biztosítékot jelentenek a visszaélésekkel szemben.

Az új szabályok a törvény kihirdetését követő 30. napon lépnek hatályba, így a munkáltatók már 2013. legvégén is élhetnek az értékpapír-juttatás lehetőségével úgy, hogy azt előzetesen nem kell az állami adóhatósághoz bejelenteniük.

A 16. §-hoz

Lásd a 3. § indokolását.

A 17. §-hoz

A törvényben elfogadott módosításokat főszabály szerint a hatálybalépés napjától megszerzett jövedelmekre és keletkezett adókötelezettségre kell alkalmazni. Ettől eltérően - átmeneti rendelkezés alapján - a Polgári Törvénykönyv módosításával összefüggésben az ellenőrzött tőkepiaci ügylet és a tartós befektetési szerződés szabályainak alkalmazhatóságát terjeszti ki azokra a részvényekre, melyek esetében a részvénytársaság 2014. március 14-én nyilvánosan működött. A kedvező elbírálás feltétele, hogy a részvénytársaság alapszabályát 2014. március 14-ét követően nem módosítják.

A korábbi, jelenleg a hatályos Szja tv. 84/W. §-ában szereplő átmeneti rendelkezések kiegészítésére - a kialakult jogértelmezéssel egyezően - a visszamenőleges negatív szabályozás tilalmára tekintettel van szükség. A 2013. január 1. előtt kötött kockázati biztosításnak nem minősülő, határozatlan idejű, kizárólag halál esetére szóló biztosításokkal kapcsolatosan a más személy (aki a díjat fizette) nem volt köteles bejelenteni, ha nem szerződőként, hanem csak díjfizetőként fizette a díjat, így a biztosító olyan díjfizetést is a magánszemélynek tulajdoníthat, amelyet valójában nem ő fizetett meg. Az eddigiekben törvényi felhatalmazás híján, a biztosítók által az ilyen esetben követett gyakorlatot - a magánszemélytől nyilatkozat bekérését a más személyek által fizetett díjak összegéről - a módosítás megerősíti.

Új átmeneti rendelkezés az adózók számára pozitív módon oldja fel azt az értelmezési problémát, amely szerint kérdéses, hogy a 2014 előtti elismert munkavállalói értékpapír-juttatási programokba beléphetnek-e olyan munkavállalók is, akiket a program bejegyzésekor nem jelentettek be az adóhatósághoz.

Átmeneti rendelkezés biztosítja azt is, hogy az 1. számú melléklet jelen törvénnyel módosított egyes rendelkezéseit már a 2013. január 1-jétől megszerzett jövedelmekre is alkalmazni lehet.

A 18. §-hoz

A rendelkezés az Szja tv. 1. és 3. számú mellékleteit módosítja.

A 19. §-hoz

A rendelkezés szövegcserés módosításokat tartalmaz.

A 20. §-hoz

Hatályát vesztő rendelkezések.

2. A társasági adóról és az osztalékadóról szóló 1996. évi LXXXI. törvény módosítása

A 21. §-hoz

A törvény meghatározza, mely területek minősülnek termőföldnek a mező- és erdőgazdasági földek forgalmáról szóló törvény szerint.

A 22. §-hoz

A törvény értelmében az adózó választása szerint csökkentheti az adózás előtti eredményét a társasági adótörvény hatálya alá tartozó kapcsolt vállalkozása saját tevékenységi körében végzett kutatás-fejlesztési tevékenységének közvetlen költségére tekintettel megállapított összeggel. A rendelkezés alkalmazásának feltétele, hogy a kapcsolt vállalkozás által végzett kutatás-fejlesztési tevékenység kapcsolódjon az adózó és a kapcsolt vállalkozása vállalkozási (bevételszerző) tevékenységéhez. A rendelkezés alkalmazásának további feltétele, hogy az adózó rendelkezzen a kapcsolt vállalkozása nyilatkozatával, amely tartalmazza a kapcsolt vállalkozás adóévi saját tevékenységi körében végzett kutatás-fejlesztési tevékenysége közvetlen költségének összegét, valamint az összegre tekintettel az adózó által érvényesíthető összeget.

A 23. §-hoz

A nem jelentős összegű hiba fogalmának pontosításához kapcsolódóan a módosítás előírja, hogy az adózót választási lehetőség illeti meg abban az esetben, ha a javára mutatkozik - a korábbi adóévek adózás előtti eredményét csökkentő - a különbözet. Ebben az esetben az adózó a nem jelentős összegű hibát a feltárás napját magában foglaló adóévről szóló adóbevallásában veszi figyelembe, és nem szükséges helyesbítenie a korábbi évek adóalapját, így nem is kell alkalmaznia vonatkozó adóalap növelő tételt.

A 24. §-hoz

A törvény rögzíti, hogy az alapítvány, a közalapítvány, az egyesület és a köztestület nem alkalmazhatja a közhasznú szervezetek adóalapjának megállapítására vonatkozó rendelkezéseket abban az adóévben, amelyben elsődlegesen gazdasági-vállalkozási tevékenységű szervezetnek minősül. A törvény rögzíti, hogy abban az adóévben, amelyben az említett szervezetek elsődlegesen gazdasági-vállalkozási tevékenységet végző szervezetnek minősülnek, adóalapjukat az általános szabályok szerint állapítják meg.

A 25. §-hoz

A törvény értelmében, ha a közhasznú nonprofit gazdasági társaság elsődlegesen gazdasági-vállalkozási tevékenységű szervezetnek minősül, akkor a társasági adótörvény közhasznú jogállás megszűnésére vonatkozó rendelkezéseit kell alkalmazni.

A 26. §-hoz

A szabályozott ingatlanbefektetési társaságokról szóló törvény módosítása megteremti annak a lehetőségét, hogy a szabályozott ingatlanbefektetési társaságok 10%-ot meghaladó részesedéssel rendelkezzenek főtevékenységként épületépítési projekt szervezésével (TEÁOR 4110) foglalkozó gazdasági társaságban - hasonlóan a szabályozott ingatlanbefektetési társaságok szabályozásának több külföldi példájához -, amely által a szabályozott ingatlanbefektetési társaságok érdekeltté válnak az elsősorban fejlesztés útján hasznosítható ingatlanok megvásárlására, ami fellendítheti ezen ingatlanok piacát, illetve nagyobb növekedési lehetőséget biztosít a szabályozott ingatlanbefektetési társaságok számára. Ugyanakkor a törvény olyan rendelkezést iktat a társasági adótörvénybe, amely kizárja a társaságiadó-mentesség alkalmazását a főtevékenységként épületépítési projekt szervezésével (TEÁOR 4110) foglalkozó gazdasági társaságban fennálló 10%-os részesedés feletti részesedés elidegenítése révén keletkező nyereség vonatkozásában.

A 27. §-hoz

A módosítás egy olyan jogalkalmazást elősegítő rendelkezést vezet be, amely tisztázza, hogy beolvadás esetén a jogutód az általa átvett tárgyévi negatív adóalapot mely adóévben használhatja fel első alkalommal. A módosítás pontosítja, hogy beolvadás esetén a beolvadó társaság beolvadás adóévében kimutatott tárgyévi negatív eredményére tekintettel a beolvadás jogutódja első alkalommal a beolvadás napját magában foglaló adóév adózás előtti eredményét csökkentheti.

A 28. §-hoz

A módosítás a látvány-csapatsportok támogatási rendszerének mintájára bevezeti a kiegészítő támogatás fizetésére vonatkozó kötelezettséget a filmalkotás és az előadóművészeti szervezetek támogatása esetén is. A módosító rendelkezés értelmében az adókedvezmény igénybevételének feltétele, hogy az adózó a kiegészítő támogatást az arra jogosult szervezet részére megfizeti. A törvény továbbá kiterjeszti az adókedvezmény érvényesítésére nyitva álló időt. Az adókedvezmény - a támogatás adóéve és az ezt követő három adóév helyett, - a támogatás adóéve, és az azt követő adóévek adójából, de legutoljára a támogatás naptári évét követő hatodik naptári évben lezáruló adóév adójából vehető igénybe.

A kiegészítő támogatás mértéke a támogatási igazolásban meghatározott összeg társasági adókulccsal kiszámított értékének legalább 75 százaléka, azzal, hogy 10 százalékos adókulccsal az adózó akkor jogosult megállapítani a kiegészítő támogatás mértékét, ha a pozitív adóalapja nem haladja meg az 500 millió forintot. Ha a várható adóalap meghaladja az 500 millió forintot, akkor a támogatási igazolásban szereplő összeg 19 százaléka képezi a 75 százalékos kiegészítő támogatás alapját.

A törvény meghatározza, hogy mely szervezetek jogosultak kiegészítő támogatás befogadására.

A 29. §-hoz

A törvény újabb kedvezmény bevezetéséről gondoskodik a KKV-nak minősülő adózók beruházásai kapcsán, melynek értelmében a 2014-től megkötött hitelszerződések alapján a tárgyi eszköz beruházások céljából felhasznált kölcsön kamatának 60 százalékáig - a de minimis szabályokra is figyelemmel - adókedvezmény vehető igénybe.

A 30-31. §-hoz

A törvény a látvány-csapatsport támogatása esetében is kiterjeszti az adókedvezmény érvényesítésére nyitva álló időt megteremtve ezzel az adókedvezményre vonatkozó szabályok összhangját, melynek értelmében az adókedvezményt a támogatás adóéve, és az azt követő adóévek adójából, de legutoljára a támogatás naptári évét követő hatodik naptári évben lezáruló adóév adójából vehető igénybe. A módosítás továbbá arról rendelkezik, hogy a kiegészítő sportfejlesztési támogatást nem kizárólag azon sportági szakszövetségnek nyújtható, amely sportágat az adózó (alap)támogatásban részesítette, hanem az alaptámogatásban részesített sportágban tevékenykedő szakszövetség tagjaként működő amatőr sportszervezetnek, hivatásos sportszervezetnek valamint a látvány-csapatsport fejlesztése érdekében létrejött közhasznú alapítvány részére. Továbbra is részesíthető kiegészítő sportfejlesztési támogatásban a sport stratégiai fejlesztését szolgáló, a költségvetési törvényben meghatározott állami sportcélú támogatás felhasználásában döntéshozatali jogkörrel rendelkező és a támogatást folyósító sporiköztestület. A törvény továbbá előírja, hogy a támogatás, illetőleg a kiegészítő sportfejlesztési támogatás fogadására szolgáló fizetési számlát támogatás esetében a támogatási igazolás, kiegészítő sportfejlesztési támogatás esetében az annak alapjául szolgáló szponzori vagy támogatási szerződés határozza meg. A módosítás az ellenőrizhetőség szempontjából gondoskodik arról, hogyha a kiegészítő sportfejlesztési támogatás jogosultja nem országos sportági szakszövetség, az annak alapjául szolgáló szponzori vagy támogatási szerződés egy eredeti példányát az adózó a megkötését követő 8 napon belül megküldi a kiegészítő sportfejlesztési támogatásban részesített látvány-csapatsport országos sportági szakszövetsége részére.

A 32. §-hoz

A törvény értelmében társasági adó szempontból elismert költségnek minősül az éttermi szolgáltatás reprezentációs célból történő igénybevétele akkor is, ha a szolgáltatás igénybevevője csak az ellenérték bankkártyával, hitelkártyával történő kiegyenlítése kapcsán kibocsátott nyugtával rendelkezik. A törvény értelmében az üzletvezetés helyére tekintettel belföldi illetőségű adózó egyes adózás előtti eredményt módosító tételek alkalmazásakor az értékcsökkenési leírást - választása szerint - a belföldi illetőség megszerzése napján érvényes piaci értékre vetítve állapítja meg. A törvény emellett jogtechnikai jellegű pontosításról és hatályon kívül helyezésről rendelkezik.

A 33. §-hoz

A törvény szerint bejelentett részesedés esetében a minimális részesedésszerzés mértéke - a nemzetközi gyakorlatot követve - 30 százalékról 10 százalékra módosul, valamint a részesedésszerzés bejelentésére nyitva álló jogvesztő határidő 75 napra emelkedik. Az ingatlannal rendelkező társaság fogalmi meghatározása a törvény szerint úgy módosul, hogy a beszámolóban kimutatott eszközök piaci értéke helyett a bekerülési értékét kell vizsgálni. A törvény egyértelműsíti, hogy az ingatlan értékesítése esetén is telephely keletkezik. A törvény a szoftvertermékek felhasználási jogára is kiterjeszti az adózás előtti eredményt csökkentő 7. § (1) bekezdés zs) pont alkalmazását. A társasági adótörvény módosítása értelmében a nem jelentős hiba a tárgyévben a társasági adóalap megállapításakor figyelembe vehető, így nem szükséges önellenőrzéssel helyesbíteni a korábbi évek társasági adóját. Pontosító rendelkezésként bevezeti, hogy nem minősül termőföldnek a belterületi ingatlan. A törvény egyéb pontosító, jogalkalmazást segítő módosítást tartalmaz.

A 34. §-hoz

Jogtechnikai jellegű pontosításról és hatályon kívül helyezésről szóló rendelkezés.

3. Az egyszerűsített vállalkozói adóról szóló 2002. évi XLIII. törvény módosítása

A 35. §-hoz

A törvény kimondja, hogy a kisvállalati adó szerinti adóalanyiság létrejötte következtében az egyszerűsített vállalkozói adóalanyiság megszűnik.

A 36. §-hoz

A törvény a társasági adó, illetve a kisvállalati adó kényszertörlési eljárásra vonatkozó szabályaihoz hasonlóan az egyszerűsített vállalkozói adó esetében is kimondja, hogy az adóalanyisága megszűnik a kényszertörlési eljárás okán, mivel gazdasági tevékenység végzésére a kényszertörlési eljárás alatt már nem kerül sor. A törvény ezáltal egyértelműsíti a felszámoláshoz hasonlóan, hogy az egyszerűsített vállalkozói adóalanyiság a kényszertörlési eljárás kezdő időpontját megelőző nappal szűnik meg.

4. Az egyszerűsített közteherviselési hozzájárulásról szóló 2005. évi CXX. törvény módosításához

A 37. §-hoz

Az Ekho tv. 3. § (3c) b) pontjának jelenleg hatályos előírásai a sportról szóló 2004. évi I. törvény (a továbbiakban: Sport tv.) szerinti sportszövetségek tekintetében kizárólag azon személyek (hivatásos sportoló, sportmunkatárs, sportszakember) számára teszi lehetővé a közteherviselési kötelezettségek egyszerűsített közteherviselési hozzájárulás által történő teljesítését, akik országos sportági szakszövetséggel vagy országos sportági sportszövetséggel állnak jogviszonyban.

Az Ekho tv. által nevesített sportszövetségek mellett a sport fejlődésének előmozdításában, az egészséges életmód széles körű elterjesztésében jelentős szerepet töltenek be a Sport tv.-ben meghatározott egyéb sportszövetségek, azaz a szabadidősport szövetségek, a fogyatékosok sportszövetségei, valamint a diák- és főiskolai-egyetemi sport sportszövetségei is. Ezek a sportszövetségek az említett, társadalmilag kiemelt jelentőségű célok elérése érdekében széles tevékenységi kört látnak el többek között az adott sport, sportág jogi, technikai és szervezési feltételeinek elősegítésében, valamint a fejlesztési célkitűzések meghatározásában, ellenőrzésében.

Az Ekho tv. szellemiségét, valamint az egyéb sportszövetségek által betöltött szerepeket figyelembe véve, az Ekho tv. 3. § (3c) b) pontjában foglalt előírások a Sport tv. szerinti szabadidősport szövetségekre, fogyatékosok sportszövetségeire, valamint a diák- és főiskolai-egyetemi sport sportszövetségeire történő kiterjesztése társadalmilag indokolt. A törvény kiterjeszti az ekho szerinti adózási mód választásának lehetőségét a Sport tv. szerinti sportszövetségek foglalkoztatottjaira is. A módosítás eredményeképpen - a sport egyéb területein az elmúlt években már megfigyelt pozitív trendhez igazodva - az ágazat gazdasági teljesítményének kifehéredése és ennek nyomán növekvő adóteljesítménye várható.

5. Az államháztartás egyensúlyát javító különadóról és járadékról szóló 2006. évi LIX. törvény módosítása

A 38. §-hoz

A törvény értelmében 2013-ban a hitelintézetnek az általános kockázati céltartalék átvezetésére tekintettel egyszeri adófizetési kötelezettsége keletkezik. A hitelintézeti hozzájárulás alapja az általános kockázati céltartalék csökkenéseként - 2013. december 31-i fordulónappal - elszámolt összeg, mértéke 19 százalék. Az adózó a hitelintézeti hozzájárulást 2014. március 10-éig megállapítja, bevallja és egy összegben megfizeti.

A 39. §-hoz

Hatályát vesztő rendelkezés.

A 40. §-hoz

A törvény biztosítja, hogy a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény alapján az árfolyamgát rendszerében az állam által 2014-re átvállalt összeg 50%-ával megegyező összegű járadékot a hitelintézetek 2014-ben is megtérítsék. A törvény értelmében a pénzügyi szervezetek (hitelintézetek és egyéb pénzügyi szervezetek) 2014-ben is kötelezettek a pénzügyi szervezetek különadójának megfizetésére. A törvény továbbá pontosítja a pénzügyi vállalkozás fogalmát. A törvény emellett jogtechnikai jellegű pontosítások bevezetéséről gondoskodik.

6. A kisadózó vállalkozások tételes adójáról és a kisvállalati adóról szóló 2012. évi CXLVII. törvény módosításához

A 41. §-hoz

A főállású kisadózó fogalmának változása egyrészt azt eredményezi, hogy nem minősül főállású kisadózónak az a személy, aki egyidejűleg fönnálló több munkaviszony keretében foglalkoztatnak, ha e foglalkoztatások együttes időtartama eléri a heti 36 órát. Továbbá változás, hogy szintén nem minősül főállásúnak az a kisadózó magánszemély, aki más vállalkozásban főállású egyéni vagy társas vállalkozóként biztosított, ideértve azt is, ha egy másik kisadózó vállalkozásban főállású kisadózónak minősül. A felsorolt személyek után a változás következtében a kisadózó vállalkozásnak csak havi 25 ezer, és nem havi 50 ezer forint tételes adót kell fizetnie.

A 42. §-hoz

A változás következtében az a betéti társaság, közkereseti társaság, amely már a bejegyzése során jelzi, hogy az adókötelezettségét a kisadózó vállalkozások tételes adója szerint kívánja teljesíteni, az előtársasági időszakban - azaz a létesítő okirat aláírásának és a cégbejegyzés megtörténtének időpontja között - felmerülő adó- és nyilvántartási kötelezettségét is a kisadózó vállalkozásokra irányadó rendelkezések szerint teljesíti. Így a vállalkozás az előtársasági időszakról nem köteles külön beszámolót és társasági adóbevallást készíteni. A módosítás a cégbíróság előtt folyamatban lévő ügyek esetében is alkalmazható.

A 43-45. §-hoz

Adózói és érdekképviseleti jelzések szerint kisadózó vállalkozások tételes adójának választását negatívan befolyásoló tényező - elsősorban azon érintettek esetében, akik nyugdíj előtt állnak -, hogy az 50 ezer forintos havi adótétel megfizetése csak egy korlátozott (havi 81 300 Ft) ellátási alapra jogosít. Az érintettek felvetéseikben jelezték, hogy célszerűnek tartanák a szabályozásba egy olyan választási lehetőség beiktatását, amely alapján a vállalkozás - saját döntése alapján - a főállásúnak minősülő kisadózó után magasabb összegű tételes adó megfizetésével magasabb összegű ellátási alapot biztosíthatna a kisadózónak, tehát a növelt összegű adó megfizetése esetén magasabb nyugdíjra és táppénz-ellátásra szerezne jogosultságot.

A törvény 75 ezer forintban állapítja meg a magasabb összegű tételes adó mértékét, amelynek választásáról a főállásúnak minősülő kisadózó az adózási mód választásakor nyilatkozhat, de bármikor később is megteheti ezt. A magasabb összegű adót első ízben a választás bejelentésének hónapjára kell megfizetni. A magasabb összegű adó megfizetése addig alkalmazható, amíg a vállalkozó a választásra vonatkozó bejelentését vissza nem vonja, főállású kisadózói státusza meg nem szűnik, vagy a vállalkozás adóalanyisága bármely, a törvényben szabályozott okból meg nem szűnik.

A társadalombiztosítási és munkanélküli ellátások ellátási alapja a magasabb összegű tételes adó fizetése esetén 136 250 forint.

A módosítás következtében szünetel a főállású kisadózó biztosítása abban a hónapban, amelyben a főállású kisadózó után a havi 50 ezer forintos tételes adót nem kell megfizetni, tekintettel arra, hogy a biztosítást csak a járulékfizetés alapozhatja meg. Ezek az ellátások, élethelyzetek rendezik a kisadózó magánszemély társadalombiztosítási jogállását.

A 46. §-hoz

A jogalkalmazás során felmerülő értelmezési problémák miatt szükségessé vált a rendelkezés pontosítása, mely pótlólagos adókötelezettséget nem eredményez. Az új szabály megteremti az összhangot a kisadózó vállalkozás és annak üzleti partnere által teljesített adatszolgáltatás között

A 47. §-hoz

Adminisztrációt csökkentő rendelkezés, mely szerint a kisadózó vállalkozásnak nem kell külön bevételi nyilvántartást vezetnie, ha bevételeit a nyugták, számlák teljes körű megőrzésével teljesíti, feltéve hogy ezen iratokból a bevétel megszerzésének időpontja is megállapítható.

A 48. §-hoz

Adminisztrációt csökkentő rendelkezés, mely a kisadózó vállalkozások üzleti partnereit terhelő adatszolgáltatás tartalmát csökkenti, illetve előírja, hogy azt külön nyomtatványon, és nem egy már működő bevallás részeként kell teljesíteni. A rendelkezés a 2013. évről szóló adatszolgáltatási kötelezettség teljesítése során is alkalmazható.

A 49. §-hoz

A törvény értelmében a pénzforgalmi szemléletű eredményt csökkenti a kisvállalati adóról szóló törvény alapján megfizetett adó visszatérítése. A törvény értelmében a pénzforgalmi szemléletű eredményt növeli a kisvállalati adóról szóló törvény alapján megfizetett adó, adóelőleg. A törvény gondoskodik arról, hogy amennyiben a kisvállalati adóalany a kisvállalati adóalanyiság időszakát megelőzően pótbefizetést teljesített, akkor a pótbefizetés kisvállalati adóalanyiság időszaka alatt történő visszafizetése mentesüljön a növelő tétel alkalmazási kötelezettség alól.

Az 50. §-hoz

A módosítás hiányzó rendelkezéssel egészíti ki a kisadózó vállalkozásokra vonatkozó szabályrendszert. Az egyéni vállalkozók, ha az szja szerinti adózásból lépnek át a kisadózó vállalkozások tételes adójának hatálya alá, megállapítják a készletek értékét, hiszen annak beszerzésével összefüggésben az egyéni vállalkozó már elszámolt költséget. Az új rendelkezés ezt a készletértéket a kisadózó vállalkozás bevételének rendeli akkor, ha a kisadózó vállalkozás a tevékenységét meg kívánja szüntetni.

Az 51. §-hoz

A módosítás kiveszi az osztalék utáni adót kiváltó adó alapjából azt az eredménytartalékot, jóváhagyott, de ki nem fizetett osztalékot, amely akkor keletkezett, amikor a vállalkozás korábban kettős könyvvezetést választó, az egyszerűsített vállalkozói adó hatálya alá tartozó adóalany volt. Eva alanyként a vállalkozás ezeket az összegeket egyszer már leadózta, így azok ismételt adó alá vonása nem szükséges. A rendelkezés a 2013. évi adókötelezettség megállapítása során is alkalmazható.

Az 52. §-hoz

Azok a kisadózó vállalkozások, amelyek az egyszerűsített vállalkozói adó hatálya alól léptek át az új adónem hatálya alá, nem kötelesek bevételnek tekinteni azt a bevételt, amely után az eva szabályai szerint már teljesítették adókötelezettségüket. A rendelkezés a 2013. évi adókötelezettség megállapítása során is alkalmazható.

Az 53. §-hoz

Átmeneti rendelkezéseket tartalmazó előírás.

Az 54. §-hoz

Jogalkalmazást segítő szövegcserés pontosítások.

II. Fejezet

KÖZVETETT ADÓKAT ÉRINTŐ MÓDOSÍTÁSOK

7. Az energiaadóról 2003. évi LXXXVIII. törvény módosítása

Az 55. §-hoz

A törvény lehetővé teszi, hogy adott adómegállapítási időszakban nem érvényesített adó-visszaigénylési jogosultságot az elévülési időn belül más adómegállapítási időszakban is lehessen érvényesíteni önellenőrzés gyakorlása nélkül.

8. A regisztrációs adóról szóló 2003. évi CX. törvénymódosítása

Az 56. §-hoz

A papíralapú adóigazolás megszűnése miatt szükséges módosítás, valamint szövegpontosítás.

Az 57. §-hoz

Az átalakítást követő forgalomba helyezésnél, ha az átalakítás utáni és az átalakítás előtti állapot közti adó különbözete negatív, az adót csak akkor lehet visszaigényelni, amennyiben az átalakított gépjármű magasabb környezetvédelmi osztályba kerül, mint amilyenbe az átalakítás előtt sorolták.

Az 58. §-hoz

2014. január 1-jétől a halottszállító autók mentesülnek a regisztrációs adó alól, speciális általános forgalmiadó-levonási szabályokat állapít meg velük kapcsolatban a törvény, valamint a más személygépkocsiktól való megkülönböztetés lehetővé tétele okán definiálja ezen járműveket.

Az 59. §-hoz

Szövegcserés rendelkezések. A papíralapú adóigazolás megszűnése miatt szükséges módosítások, valamint szövegpontosítás.

A 60. §-hoz

Hatályukat vesztő rendelkezések a papíralapú adóigazolás megszűnése miatt.

9. A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 61. §-hoz

A törvény az aroma jövedéki meghatározását korszerűsíti, meghatározza az adóraktári, illetve a bejegyzett kereskedői engedély felfüggesztésének fogalmát, valamint a jövedéki termékek tarifális besorolásával kapcsolatos módosításokat tartalmazza. Utóbbi értelmében a gazdálkodók a mindenkor hatályos KN-kódok szerint vezethetik a nyilvántartásaikat a rögzített időállapotú vámtarifaszámok helyett, amely érezhető adminisztrációs tehercsökkenést von maga után.

A 62. §-hoz

A törvény meghatározza, hogy a 2901 10 vámtarifaszámú, gáz halmazállapotú egyéb ellenőrzött ásványolajok esetében a bejegyzett kereskedői engedélyhez és az eseti bejegyzett kereskedői engedélyhez szükséges biztosíték mértékének számításához az üzemanyagcélú LPG Ft/ezer kg-ban megállapított adómértéket kell alapul venni.

A 63. §-hoz

A törvény szerint a jövedéki termékekkel való visszaélések csökkentése érdekében az adóraktári engedélyt a vámhatóság felfüggesztheti, amennyiben az adóraktári engedélyes nem egészíti ki jövedéki biztosítékát a várható forgalmától függő minimális szintre, melynek közvetlen következményeként az nem fog tudni adófelfüggesztés alatt álló jövedéki termékeket fogadni.

A 64. §-hoz

A törvény a jövedéki termékekkel történő visszaélések csökkentése érdekében előírja, hogy amennyiben a bejegyzett kereskedő a biztosítéknyújtási szabályoknak nem tesz maradéktalanul eleget, a vámhatóság a bejegyzett kereskedői engedélyt felfüggesztheti. Ennek közvetlen következményeként a bejegyzett kereskedő a jövedéki biztosíték megemeléséig nem fog tudni adófelfüggesztés alatt álló jövedéki terméket fogadni.

A 65. §-hoz

A törvény bővíti azon közhiteles nyilvántartások körét, amelyeket a NAV-nak vezetnie kell.

A 66. §-hoz

A törvény előírja a NAV számára, hogy a vámtarifaszámok és KN-kódok egymásnak való megfelelőségét a KN-kódok változását megelőző 15. napon a honlapján közzé kell tennie.

A 67. §-hoz

A törvény bevezeti a „kenőolaj” fogalmát.

A 68. §-hoz

A törvény megállapítja, hogy tudományos és oktatási célra adómentesen állítható elő alkoholtermék. A rendelkezés a kereskedelmi célra - akár oktatás keretében - előállított alkoholtermékre nem vonatkozik.

A 69. §-hoz

A törvény a bérfőzött párlat származási igazolvány kiállításának és átadásának szabályait pontosítja.

A 70. §-hoz

A törvény a kereskedelmi pálinkafőzés technológiai folyamatának életszerű és a gyakorlat által igényelt „jó gyártási gyakorlatának” kialakítása előtt álló indokolatlan akadályokat szünteti meg. A szeszfőzdék és a technológiai folyamatból (pálinka érlelése) fakadóan velük egy technológiai egységet képező üzemi szeszraktár esetén a módosítás az elkülönült telephelyen történő érlelés esetén is csökkenti a jövedéki biztosíték mértékét, ezáltal a helyes érlelési gyakorlatot tudnák megvalósítani a már rendelkezésre álló, érlelésre kitűnő helyszínt biztosító pincék, pinceboltok, alapvetően megfelelő klímával rendelkező épületek felhasználásával. Másrészt biztonsági, telephely őrzés-védelmi szempontból is indokolt, hogy a szeszfőzdék az előállított pálinka érlelését megfelelő feltételek között végezhessék.

Az üzemi szeszraktárban érlelés céljából tárolt pálinka nagyobb mennyisége esetén az adókockázat biztosítása érdekében a törvény kiegészítő jövedéki biztosíték szabályt is tartalmaz, melyet a gyakorlatban akkor kell alkalmazni, ha a szeszfőzde üzemi szeszraktárában tárolt érlelt pálinka alkoholtartalma eléri a 30 hektoliter mennyiséget.

A törvény a jövedéki termékekkel történő visszaélések csökkentése érdekében előírja, hogy amennyiben az alkoholtároló-adóraktár a biztosítéknyújtási szabályoknak nem tesz maradéktalanul eleget, a vámhatóság az adóraktári engedélyét felfüggesztheti. Utóbbi közvetlen következményeként az alkoholtároló-adóraktár engedélyese jövedéki biztosíték megemeléséig nem fog tudni adófelfüggesztés alatt álló jövedéki termékek fogadni.

A törvény alapján nem feltétele szeszfőzde esetén az adóraktári engedély kiadásának auditált mérleg készítése, ha az adóraktár-engedélyes a számviteli törvény szerint nem kötelezett könyvvizsgálatra.

A törvény megállapítja továbbá, hogy tudományos és oktatási célra történő alkoholtermék előállítás és felhasználás esetén nem kell adóraktári engedéllyel rendelkezni.

A törvény egyszerűen teljesíthető feltételekkel lehetővé teszi a szeszfőzde adóraktárban a kereskedelmi törvény szerinti közvetlen értékesítést, tehát azt, hogy külön üzlethelyiség kialakítása nélkül a végső fogyasztó részére értékesíthessen és kóstoltathasson a szeszfőzde. A kistermelői értékesítés napi összmennyiségéről egy jövedéki okmányt kell kiállítani és megküldeni a vámhatóságnak. A módosítás célja a szeszfőzdék idegenforgalmi, turisztikai lehetőségeinek javítása.

A 71. §-hoz

A törvény a tudományos és oktatási céllal előállított alkoholtermék jövedéki kockázatot hordozó esetében - azaz amikor az előállítás nem üveg desztilláló-berendezésen történik - a jövedéki kockázat kezelésére egyrészt egyszerűen, elektronikus úton teljesítendő bejelentési, másrészt az előállított mennyiség, valamint a felhasználás jogszerűségének megállapítására alkalmas dokumentálási kötelezettséget ír elő a desztilláló-berendezés birtoklásával és a tevékenység végzésével kapcsolatban. A törvény továbbá megállapítja, hogy a minőség-ellenőrzési célú üveg desztillálóberendezések birtoklásához sem kell engedély.

A 72. §-hoz

A törvény a cigaretták kézi töltésére szolgáló elektromos berendezést, vagy nagyobb kapacitást lehetővé tevő kézi eszközöket csak adóraktár részére engedi értékesíteni, mivel ezen eszközök alkalmasak lehetnek arra, hogy a dohányvágatokat a szokásos személyes szükségletet kielégítő mértéknél akár jóval nagyobb mértékben cigarettahüvelybe töltsék.

A 73. §-hoz

A törvény meghatározza, hogy a kizárólag 25 kilogramm vagy annál kisebb kiszerelésű palackozott gázt forgalmazó jövedéki engedélyesnek nem kell tárolótartállyal rendelkeznie.

A törvény enyhíti a kizárólag szeszfőzdében előállított alkoholtermékkel jövedéki engedélyes kereskedelmi tevékenységet folytató, szeszfőzdét működtető személy működési feltételeit (jövedéki biztosíték 22 millió forintról 10, illetve 2 millió forintra csökken, melyre az adóraktár biztosítéka is fedezetet nyújt, továbbá a raktárméret követelmény 100 m2-ről 20 m2-re csökken).

Szintén enyhül a kizárólag 2901 10 vámtarifaszámú cseppfolyósított szénhidrogénnel kereskedő jövedéki engedélyes biztosíték nyújtási követelménye 120 millió Ft-ról 1 millió Ft-ra.

A 74. §-hoz

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: trafiktörvény) által intézményesített speciális dohány-kiskereskedelmi rendszer hatálybalépése után dohánygyártmány beszerzésére jogosulttá válik a trafiktörvény szerinti vámhatósági engedéllyel rendelkező dohánytermék-kiskereskedő, illetve - ha az adott településen a trafiktörvény szerinti jogosultság hiányában dohánytermék-kiskereskedelmi tevékenység nem folytatható - az erre külön feljogosított gazdálkodó.

A törvény a vendéglátás, szálláshely szolgáltatás keretében szervezett alkalmi rendezvényről maradt bontott kiszerelésű alkoholtermékek és bor tárolását rendezi törvényi szinten arra az esetre, ha a megmaradt mennyiség meghaladja az üzlethelyiség pultjában tárolható bontott mennyiséget. A törvény az ellenőrizhetőség érdekében elkülönített tárolást és egy egyszerű nyilvántartás-vezetési kötelezettséget ír elő követelményként. A pultban tárolható összes bontott mennyiséget meg nem haladó, rendezvényről származó bontott mennyiség az üzlethelyiség pultjában továbbra is tárolható külön nyilvántartás vezetése nélkül.

A 75-76. §-hoz

A törvény megteremti annak kötelezettségét, hogy a szárított dohány, illetve a fermentált dohány nyomon követhető, ezáltal pedig ellenőrizhető legyen: regisztrációs eljáráshoz köti az e termékek exportját, importját, valamint azok birtoklását, illetve az azokkal való rendelkezést.

A törvény - a jelenlegi közvetett utalással szemben - egyértelműen meghatározza, hogy milyen módon lehet szabadon rendelkezni ezen jövedéki termékek előállítására alkalmas alapanyagokkal, és szigorú követelményeket támaszt azok tárolására (raktározására). A szabályozás nem kívánja megnehezíteni a dohányt termelők szokásos szakmai munkáját, feltéve, hogy a termelő csak a saját maga által termelt dohányt tartja magánál, és az nem kerül ki az ellenőrzése alól.

A törvény keretek közé szorítja az ún. termelői dohány fogyasztásához szükséges eszközök forgalmazását (ideértve a cigarettapapírt, a cigarettahüvelyt, valamint a dohánylevél-töltőt).

Ezeket a termékeket csak a fiatalkorúak dohányzásának visszaszorításáról, és a dohánytermékek kiskereskedelméről szóló 2012. évi CXXXIV. törvényben meghatározott helyen - azaz elsősorban a dohányboltban, illetve elkülönített helyen (kijelölés esetén a felhatalmazott kereskedőnél, illetve mozgóboltot üzemeltetőnél) - lehet a jövőben forgalmazni.

A rendelkezés tovább pontosítja az ellenőrzés lehetséges eszközeinek körét.

A 77. §-hoz

A törvény megállapítja, hogy jelölt gázolaj áru- vagy személyszállítást gazdasági tevékenység keretében végző hajó üzemanyagtartályából történő engedélyezett eltávolítása, kivétele - mely körbe a hajó vámhatósághoz előzetesen bejelentett üzemanyagtartály-javítása, felújítása, vagy az üzemanyagnak másik külföldi vagy belföldi lajstromjelű, áru- vagy személyszállítást gazdasági tevékenység keretében végző hajóba történő igazolt áttöltése tartozik - esetén nem szabható ki jövedéki bírság.

A törvény a tudományos és oktatási célú alkoholtermék előállítás és felhasználás szabályainak megsértése esetére állapít meg szankcionálási lehetőséget azzal, hogy a szabályok megsértése esetén adózás alól elvont terméknek minősíti az előállított alkoholterméket. Továbbá gyakorlati útmutatást ad a jövedéki bírság kiszámításához.

A törvény értelmében a 2901 10 vámtarifaszámú, gáz halmazállapotú egyéb ellenőrzött ásványolajok esetében a jövedéki bírság mértékének megállapításához az üzemanyagcélú LPG Ft/ezer kg-ban megállapított adómértéket kell alapul venni.

A 78. §-hoz

A törvény megemeli a szárított dohánnyal, illetve fermentált dohánnyal való jogellenes rendelkezés szankcióját a jelenlegi ezer forintról 100 ezer forintra. A bírságot - mivel ezen termékeket tulajdonképpen vágott dohányként értékesítik és fogyasztják - a kiesett adóbevétellel arányosan (de a szankcionálás miatt jóval szigorúbb mértékben) kell megállapítani.

A törvény megemeli továbbá azon eszközök jogellenes előállítására, birtokolására, értékesítésére vagy importjára vonatkozó szankciók mértékét, amelyek jövedéki termékek illegális előállítását teszik lehetővé. A törvény ugyancsak szankcionálja azt, ha valaki a 2003. évi CXXVII. törvény (a továbbiakban: Jöt.) rendelkezéseinek meg nem tartásával - azaz nem dohányboltban, vagy törvény által lehetővé tett helyen - forgalmaz (értékesít) cigarettapapírt, cigarettahüvelyt, illetve dohánylevél-töltőt.

A 79. §-hoz

A törvény meghatározza az ismételt elkövetés fogalmát oly módon, hogy, két ugyanolyan jogsértés elkövetésére 3 éven belül kerül sor.

A 80. §-hoz

Pontosítja a Jöt. szövegét az illegális dohánykereskedelem visszaszorításával összefüggő módosításokhoz kapcsolódóan.

A 81. §-hoz

A törvény értelmében a vámhatóság haladéktalanul köteles megszüntetni az adóraktári, illetve bejegyzett kereskedői engedély felfüggesztését, amennyiben az engedélyes a biztosítéknyújtási kötelezettségének engedélye felfüggesztése után eleget tesz.

A 82. §-hoz

A törvény az egységes jogértelmezés érdekében a magánfőzésre használt desztillálóberendezést az „eszközök” közé sorolja, illetve a jogszabály értelmezését könnyítő módosításokat tartalmaz.

A törvény továbbá lehetővé teszi a korábban lefoglalt, majd kiadni rendelt termék, dolog, eszköz megsemmisítését abban az esetben, ha az eszköz értékesítése nem járt sikerrel.

A 83. §-hoz

Pontosítja a Jöt. szövegét az illegális dohánykereskedelem visszaszorításával összefüggő módosításokhoz kapcsolódóan.

A 84. §-hoz

Notifikációs záradék.

A 85. §-hoz

Átmeneti rendelkezés a már kiadott kötelező érvényű-vámtarifa besorolások kezeléséről.

A 86. §-hoz

Átmeneti rendelkezés a 2901 10 vámtarifaszámú termékre vonatkozó biztosítéknyújtási szabályok változása miatt. Amennyiben a bejegyzett kereskedőnek meg kell emelnie a biztosítékát, akkor erre a vámhatóság felszólítja, s a gazdálkodónak 30 napon belül kell a biztosíték felemeléséről gondoskodnia.

A 87. §-hoz

Felhatalmazó rendelkezés.

A 88. §-hoz

Szövegcserés rendelkezések.

A 89. §-hoz

Hatályukat vesztő rendelkezések.

10. Az általános forgalmi adóról szóló 2007. évi CXXVII. törvény módosítása

A 90. §-hoz

A törvény technikai pontosítást tartalmaz, melyben rögzíti, hogy a továbbiakban milyen módon hivatkozik az Áfa tv. az adott pontra.

A 91. §-hoz

A törvény értelmében az időszakos elszámolás alá eső ügyletek teljesítési időpontjának az elszámolási időszak vége minősül. Ettől eltérően azokban az esetekben, amikor olyan időszakos elszámolás alá eső ügyletről van szó, amelyeknél a fizetendő díj megállapítása átalány formájában vagy fogyasztás alapján utólag történik, a teljesítés időpontja továbbra is az ellenérték megtérítésének esedékességéhez igazodik.

A 92-93. §-hoz

A törvény újraszabályozza az adóalap utólagos csökkentésének eseteit annak érdekében, hogy a vonatkozó előírás magában foglaljon minden olyan esetet, amikor indokolt az adóalap utólagos csökkentése, figyelemmel az Európai Bíróságnak e tekintetben hozott ítéleteire is. A törvény a jelenleg hatályos előírásokhoz hasonlóan az adóalap csökkentésének feltételéül szabja a megfelelő ellenőrzést lehetővé tevő adminisztrációt.

A 94. §-hoz

A hatályos szabályozás értelmében termékexport esetében az adómentesség feltétele többek között, hogy az értékesített terméket a teljesítéstől számított 90 napon belül az Európai Unión kívülre kiléptessék. A gyakorlatban előfordul, hogy - többnyire az értékesítőktől független okok miatt - nem sikerül a megadott határidőn belül kilépetni a terméket, így az értékesítés nem lehet adómentes. Erre tekintettel a törvény rendezi, hogy amennyiben a termékértékesítés kizárólag a kiléptetésre előírt határidő túllépése miatt nem lehetett adómentes, de az értékesítéstől számított 360 napon belül a terméket mégis kiléptetik az Európai Unión kívülre, az értékesítés adómentességet élvezhet, azáltal, hogy az adóalany csökkentheti a fizetendő adóját a korábban ezen értékesítés után megfizetett/bevallott adó összegével. A fizetendő adó csökkentésének feltétele ugyanakkor az ügylet teljesítését tanúsító számla megfelelő módosítása.

A 95. §-hoz

2014. január 1-jétől a halottszállító autók mentesülnek a regisztrációs adó alól, speciális általános forgalmiadó-levonási szabályokat állapít meg velük kapcsolatban a törvény, valamint a más személygépkocsiktól való megkülönböztetés lehetővé tétele okán definiálja ezen járműveket.

A 96. §-hoz

Az adóalanyok a vállalkozásukon belül használt tárgyi eszközhöz kapcsolódó előzetesen felszámított adót a figyelési időszakon belül korrigálni kötelesek, amennyiben ezen eszköz felhasználási aránya változik. Tekintettel arra, hogy nem csak a tárgyi eszközök, hanem a vagyoni értékű jogok is több éven keresztül szolgálhatják az adóalany gazdasági tevékenységét, a törvény előírja, hogy a vagyoni értékű jogokat is a tárgyi eszközökkel azonos módon kell kezelni. A törvény továbbá rendezi, hogyan kell alkalmazni a korrekciós szabályokat abban az esetben, ha a tárgyi eszköz apport vagy jogutódlás keretében egy másik adóalanyhoz kerül át.

A 97. §-hoz

A jogalkalmazást segítő intézkedésként a törvény, az eddigi jogszabályszerkesztéstől eltérően egy helyen szabályozza, valamint némileg egyszerűsíti a fizetendő és a levonható adó utólagos korrekciójának elszámolására vonatkozó előírásokat.

A 98. §-hoz

Léteznek olyan nyugták, amelyek egyúttal az abban megjelölt szolgáltatás igénybevételére is jogosítják azok bemutatóit (pl. színházjegy, menetjegy). Ezek a nyugták tartalmazzák, hogy mely, mikori konkrét szolgáltatás igénybevételére jogosítanak, így esetükben nem szükséges, hogy azokon a kibocsátásuk kelte is szerepeljen. A törvény rendezi, hogy ilyen nyugták esetében nem kötelező adattartalom a nyugta kibocsátásának kelte, elegendő, ha azon az az időpont, vagy időszak szerepel, amikor a nyugtában megjelölt szolgáltatás igénybe vehető.

A 99-100. §-hoz

A törvény megteremti annak a lehetőségét, hogy nyugtát elektronikusan is ki lehessen bocsátani.

A 101. §-hoz

A törvény technikai pontosítást tartalmaz a §-ban lévő hivatkozás tekintetében.

A 102. §-hoz

2014. január 1-jétől a halottszállító autók mentesülnek a regisztrációs adó alól, speciális általános forgalmiadó-levonási szabályokat állapít meg velük kapcsolatban a törvény, valamint a más személygépkocsiktól való megkülönböztetés lehetővé tétele okán definiálja ezen járműveket.

A 103. §-hoz

A törvény a jogharmonizációs klauzulát bővíti a megfelelő irányelvvel.

A 104. §-hoz

A törvény átmeneti rendelkezést tartalmaz az Áfa tv. 58. §-ához kapcsolódó módosításhoz a kettős adóztatás és a nem adóztatás elkerülése érdekében.

A 105. §-hoz

A törvény átmeneti rendelkezésként írja elő, hogy a vagyoni értékű jogokhoz kapcsolódó előzetesen felszámított adó utólagos korrekciójára vonatkozó új előírásokat a hatálybalépés napját követően megszerzett vagyoni értékű jogok tekintetében kell először alkalmazni. Ugyancsak rögzítésre kerül, hogy az adóalany erre vonatkozó választása esetén az új előírásokat azon vagyoni értékű jogokra is alkalmazhatja, melyek szerzése a hatálybalépés napján vagy azt megelőzően történt.

A 106-107. §-hoz

A módosítás a sertés termékpályán tapasztalható áfa csalások és számla nélküli értékesítés visszaszorítása érdekében 2014. január 1-jétől 5%-ra csökkenti az élő és félsertésre alkalmazandó áfa kulcsot.

A 108. §-hoz

A törvény átvezeti a szövegben a módosítások miatt szükségessé váló hivatkozások módosításait, továbbá a közösségi szabályozásnak megfelelően további kötelező adattartalmat ír elő az egyszerűsített számla esetében, amennyiben azt külföldi teljesítési helyű ügyletről bocsátják ki. Ezen túlmenően a törvény fordított adózást ír elő olyan ingatlanhoz kapcsolódó építési-szerelési, bontási tevékenységek esetében, melyek vonatkozásában elegendő hatóság általi tudomásulvétel is, valamint jogharmonizációs célú pontosításként rögzíti, hogy a számlakibocsátásra vonatkozó szabályok szempontjából nem minősül letelepedettnek a teljesítési hely szerinti tagállamban az adóalany akkor sem, ha ugyan rendelkezik ott állandó telephellyel, de az nem vesz részt az ügylet kivitelezésében. A törvény emellett rendelkezik arról is, hogy ha a vagyoni értékű jogokat a figyelési időszakon belül értékesítik, akkor azokat az előzetesen felszámított adó tekintetében a tárgyi eszközökkel azonos módon kell kezelni.

A 109. §-hoz

A törvény a jogszabály szerkesztési változtatásokhoz kapcsoló hatályon kívül helyező rendelkezéseket tartalmazza.

11. A fordított adózás mezőgazdasági szektorra történő kiterjesztésével kapcsolatban egyes törvények módosításáról szóló 2012. évi XLIX. törvény

A 110. §-hoz

A közös hozzáadottértékadó-rendszerről szóló 2006/112/EK irányelvnek a fordított adózás bizonyos, csalásra alkalmas termékek és szolgáltatások értékesítésére vonatkozó fakultatív és ideiglenes alkalmazása tekintetében történő módosításáról szóló 2013/43/EU irányelv lehetővé teszi a tagállamok számára, hogy a gabonafélék és olajos magvak vonatkozásában 2018. december 31-ig fordított adózást alkalmazzanak. A törvény erre tekintettel, az adócsalás elleni küzdelem érdekében 2018. december 31-ig meghosszabbítja a fordított adózás mezőgazdasági szektorra történő kiterjesztésével kapcsolatban egyes törvények módosításáról szóló 2012. évi XLIX. törvény rendelkezéseinek alkalmazását.

III. Fejezet

HELYI ADÓZÁST ÉRINTŐ MÓDOSÍTÁSOK

12. A helyi adókról szóló 1990. évi C. törvény módosítása

A 111. §-hoz

A helyi adókról szóló 1990. évi C. törvény (a továbbiakban: Htv.) értelmében nem tartozik a telekadó hatálya alá a belterületen lévő, művelési ággal nyilvántartott és tényleges művelés alatt álló földrészlet. Az ingatlan-nyilvántartási szabályok értelmében ugyanakkor az 1 hektár alatti belterületi földeket nem lehet művelési ággal nyilvántartani akkor sem, ha azokat ténylegesen művelik, ezért ezen területek után a Htv. értelmében, az adónem települési bevezetettsége esetén telekadót kell fizetni.

A törvény ezen belterületi, művelés alól kivett, 1 hektár területnagyságot meg nem haladó földrészleteket mentessé teszi a telekadó alól. A visszaélések kizárása érdekében e mentesség csak akkor jár, ha a földrészlet teljes területét ténylegesen művelik és ezt a tényt a mezőgazdasági szakigazgatási szerv évente igazolja.

A hatályos szabályok értelmében - szűk kivételtől eltekintve - valamennyi bel- és külterületi, épülettel be nem épített telek telekadó-köteles. Nemzetgazdasági érdek fűződik ugyanakkor ahhoz, hogy az ún. termék-előállító üzemhez tartozó, jogszabályban vagy hatósági előírásban megállapított védő-biztonsági terület - annak korlátozott használhatósága okán - adómentességben részesüljön.

Az adóelkerülés megakadályozása érdekében a mentesség csak akkor illeti meg az adóalanyt, ha a megelőző adóévi évesített nettó árbevétele legalább 50%-ban saját előállítású termék értékesítéséből származik, azaz jellemző tevékenysége a termék-előállítás.

A 112. §-hoz

A hatályos telekadó-szabályozásban az adókötelezettség megszűnésénél a gyakorlatban annak ellenére jogértelmezési zavart okoz a feltételek meghatározása kapcsán a „vagy” kötőszó kizárólagos alkalmazása, hogy a Htv. telek-fogalmával összeolvasva ezen rendelkezés értelmezése egyértelmű. Nyilvánvaló ugyanis, hogy nem szűnhet meg azon földrészlet adókötelezettsége, amely egyébként a Htv. 52. § 16. pontja szerint teleknek, azaz adótárgynak minősül. Részben e jogértelmezési zavar feloldása, részben pedig a földügyi szabályozással való összhang megteremtése érdekében indokolt a telekadó-kötelezettség keletkezését, illetve megszűnését eredményező tényállás eseteinek pontosítása, valamint az egyes esetek önálló pontokban való szabályozása.

A 113. §-hoz

A Htv. hatályos rendelkezése értelmében a kisadózó vállalkozások tételes adója hatálya alá tartozó vállalkozó a helyi iparűzési adóban a tételes adóalap szerinti egyszerűsített adóalap-megállapítást csak a KATA alanyiság megkezdésétől számított 15 napos határidőn belül választhatja, mégpedig a KATA alanyisága időszaka egészére. Amennyiben az egyszerűsített adóalap-meghatározás bejelentésére vonatkozó bejelentési határidőt a KATA alany elmulasztja, úgy elesik ettől a lehetőségtől. Az is lehetséges, hogy a vállalkozás körülményeiben bekövetkezett változások miatt az egyszerűsített iparűzési adóalap-megállapítást választó KATA alany számára már nem racionális az iparűzési adóban az egyszerűsített adóalap-megállapítás alkalmazása, azonban az egyszerűsített iparűzési adóalap-megállapításból csak akkor „léphet ki”, ha KATA alanyiságát megszünteti. Mindezen szigorú szabályok oldása és a KATA alanyok helyzetének javítása érdekében a módosítás eredményeként lehetővé válik, hogy a KATA alany adóévre válassza a helyi iparűzési adóban az egyszerűsített adóalap-megállapítási módszert (a székhelyre, illetve a telephelyekre a tételes adóalapot). A törvény rögzíti, hogy a KATA alany a KATA alanyisága kezdetétől számított 15 napon belül vagy legfeljebb az adóév január 15-éig nyilatkozathat arról, ha az adóévi adót tételes adóalap szerint (egyszerűsített módon) kívánja teljesíteni.

A Htv. ma nem tartalmaz adóbevallási szabályt az iparűzési adót tételes adóalap szerint fizető KATA alanyok számára azon esetre, ha az adózó az önkormányzat rendelete alapján adóalap-mentességet, adókedvezményt kíván érvényesíteni, vagy az ideiglenes tevékenységvégzése után megfizetett átalányadót vagy a megfizetett e-útdíjat az állandó jellegű adókötelezettsége kapcsán fizetendő iparűzési adóba be kívánja számítani, vagy a foglalkoztatás-növelés címén adóalap-menteséget - 1 fő után 1 millió forint/év - kíván érvényesíteni. A törvény a hivatkozott tényállásokra tartalmaz szabályozást.

A 114. §-hoz

A Htv. hatályos szabályai értelmében nem kell adóelőleget bejelenteni és bevallani az adóköteles tevékenységet jogelőd nélkül kezdő vállalkozónak az adókötelezettség keletkezésének adóévében. Ezen megfogalmazás megtévesztő, hiszen azt sugallja, hogy az ilyen vállalkozó az első előlegfizetési időszaknak csak azon részében mentesül az előlegbevallás, -fizetés kötelezettsége alól, ami az adókötelezettség keletkezésének adóévére esik. Az egységes jogalkalmazás, illetve a jogelőd nélkül kezdő vállalkozók előlegfizetés alóli tényleges mentesülése biztosítása érdekében indokolt a Htv. olyan módosítása, amely rögzíti, hogy esetükben az előleg megállapítása alóli mentesség a kezdés adóéve helyett az első előlegfizetési időszakra vonatkozik.

A 115. §-hoz

Jelenleg valamennyi önkormányzati adóhatóság önállóan rendszeresíti a bevallási nyomtatványokat a 35/2008. (XII. 31.) PM rendelet (a továbbiakban: PM Rendelet) szerinti mintanyomtatvány alapján, hiszen a rendeleti mentességi, kedvezményi, adómértékre vonatkozó szabályok településenként eltérhetnek. Ez viszont jelentős adminisztrációs többletet jelent az adóalanyok, elsősorban a vállalkozások számára. Erre figyelemmel a módosítás eredményeként lehetővé válik, hogy a helyi adókban az önkormányzati adórendelet szerinti mentességre, kedvezményre nem jogosult adóalany a hatályos PM Rendelet szerinti, „központi” minta-nyomtatványon is eleget tehessen bevallási - bejelentési kötelezettségének.

Az törvény azt is lehetővé teszi, hogy a helyi iparűzési adóalany, továbbá az idegenforgalmi adó beszedésére kötelezett szintén a PM Rendelet szerinti nyomtatványon teljesítse bejelentkezési, változás-bejelentési kötelezettségét.

Az önkormányzatok eltérő fejlettsége és különböző elektronikus ügyintézési gyakorlata miatt a bevallás-benyújtás, a bejelentkezési, változás-bejelentési nyomtatvány benyújtása elektronikus úton csak akkor lehetséges, ha arra vonatkozóan az önkormányzat rendeletet alkotott.

A 116. §-hoz

A törvény pontosítja a telek fogalmát az ágazati jogszabályokkal való összhang megteremtése érdekében. Emellett - szintén az ágazati jogszabályok változása okán - kiemeli a Htv. termőföld fogalmából a termőföldről szóló törvényre hivatkozást és a telekadó vonatkozásában egy saját önálló fogalmat ad a termőföldre, s az alatt - figyelemmel a 2013. december 15-én hatályba lépő mező- és erdőgazdasági földek forgalmáról szóló 2013. évi CXXII. törvény mező-, erdőgazdasági hasznosítású föld fogalmára - azt a művelési ágban nyilvántartott földrészlettel azonosítja (függetlenül attól, hogy az bel-, vagy külterületen fekszik). Az erdő fogalma alatt -a törvény értelmében - az erdő művelési ágba tartozó földrészletet, továbbá a hatályos szabályozástól eltérően azt a művelés alól kivett területként nyilvántartott földrészletet is érteni kell, amelyet az Országos Erdőállomány Adattárban erdőként tartanak nyilván.

A módosítás hatásaképp a jelenleg telekadó-mentes erdő - kibővült tartalommal - 2014. január 1-jétől már nem lesz a telekadó hatálya alatt (továbbra sem kell azután telekadót fizetni).

A törvény a hatályos szabályozással azonosan a külterületi termőföldet eleve nem tekinti adótárgynak, a belterületen fekvő termőföldet pedig akkor, ha az ténylegesen mezőgazdasági művelés alatt áll.

A törvény pontosítja az építményadó tárgyi hatályának megállapítása kapcsán az épület, épületrész fogalmát.

Az Országgyűlés elfogadta a Számvevőszéki és költségvetési bizottság kezdeményezésére a vezeték nélküli távközlési szolgáltató iparűzési adóalap-megosztásának változtatására vonatkozó módosító indítványt. E szabály értelmében a mobil-szolgáltatóknak az adóalapjuk 20%-át a székhelyük és a Htv. 52. § 31. pontja a) alpontja szerinti telephelyeik (irodák, üzletek) szerinti települések között kell megosztani, mégpedig a Htv. melléklete 1. vagy 2.1. pontja alapján. Az adóalap 80%-át továbbra is a hatályos módon (a településen lévő előfizetők száma alapján) kell megosztani azon települések között, ahol előfizetőjük található.

Annak érdekében, hogy ezen új szabályok hatályosuljanak, szükséges, hogy a helyi adótörvényben a vezeték nélküli távközlési szolgáltatókra vonatkozó telephely fogalma kiegészüljön azzal, hogy e körben a telephely alatt nemcsak az előfizetők számlázási címe szerinti települések, hanem a Htv. 52. § 31. pont a) alpont szerinti üzleti létesítmények is értendők.

A 117. §-hoz

Az építményadó-kötelezettség a hatályos szabályozás szerint az építmények közül csak az épület(rész)ekre terjed ki, ehhez képest több tényállási rendelkezésben az épület fogalom helyett az „építmény” kifejezés (mint gyűjtőfogalom) szerepel. Az értelmezési zavarok megszüntetése érdekében indokolt a Htv. építményadó-rendelkezéseiben az „épület, épületrész” kifejezést „építmény” szövegre módosítani.

A § továbbá technikai pontosításokat tartalmaz.

A 118. §-hoz

A törvény tartalmazza a Htv. 49. §-ának hatályon kívül helyezését is. Ezen rendelkezés akkor bírt létjogosultsággal, amikor a helyi adók megjelenésével a tanácsi adók átmenetileg még léteztek. Erre figyelemmel - deregulációs okból - indokolt a jogszabályhely hatályon kívül helyezése.

A 119. §-hoz

A Htv. mellékletét módosítja.

IV. Fejezet

ILLETÉKEK

13. Az illetékekről szóló 1990. évi XCIII. törvény módosítása

A 120. §-hoz

A törvény enyhíti a lakóház építésére alkalmas telektulajdon szerzésekor alkalmazott illetékmentesség feltételének igazolására vonatkozó szabályokat, így az állami adóhatóságnak abban az esetben is törölni kell a felfüggesztett illetéket, ha a lakóház felépítését bizonyító használatbavételi engedély vagy a használatbavétel tudomásulvételét igazoló hatósági bizonyítvány nem az adózó, hanem a tulajdonostárs, vagy az ingatlanra vonatkozó vagyoni értékű jog jogosítottja nevére szól.

A 121. §-hoz

A követelés, így az osztalék-követelés, továbbá a csődegyezség keretében, illetve a felszámolási eljárás során ingyenesen elengedett követelés is az ajándékozási illeték tárgyát képezi. Nem keletkezik azonban ajándékozási illetékkötelezettség, ha a taggyűlés visszavonja az osztalékfizetésről szóló döntését, megszüntetve ezzel a követelést. Abban az esetben viszont, ha a társaság nem határoz az osztalékfizetés visszavonásáról, a tag/részvényes viszont lemond a követeléséről, a társaság ajándékozási illeték fizetésére köteles a hatályos szabályozás szerint. A végeredményét tekintve azonos vagyonjogi pozíció egységes illetékjogi kezelése érdekében tehát indokolt az ajándékozási illetékmentességi rendelkezés bevezetése az osztalék elengedésével összefüggő ingyenes vagyonszerzés tekintetében.

Mindemellett a csődközeli helyzetben levő, illetve a felszámolás alatt álló társaságok továbbműködésének elősegítése érdekében, az ajándékozási illetékmentes ügyletek köre bővül a csődegyezség keretében, valamint a felszámolási eljárás során elengedett ingyenes követelésekkel, feltéve, ha nem a tag a követelés jogosultja.

A törvény kiterjeszti az ajándékozási illetékmentességet a házastársak közötti ingyenes vagyonátruházásokra, illetve a házastársi vagyonközösség megszüntetésével realizálódó ellenérték nélküli vagyonszerzésekre.

A 122. §-hoz

A törvény enyhíti a lakóház építésére alkalmas telektulajdon szerzésekor alkalmazott illetékmentesség feltételének igazolására vonatkozó szabályokat, így az állami adóhatóságnak abban az esetben is törölni kell a felfüggesztett illetéket, ha a lakóház felépítését bizonyító használatbavételi engedély vagy a használatbavétel tudomásulvételét igazoló hatósági bizonyítvány nem az adózó, hanem a tulajdonostárs, vagy az ingatlanra vonatkozó vagyoni értékű jog jogosítottja nevére szól.

A 123. §-hoz

A törvény a visszaélések elkerülése érdekében a visszterhes vagyonátruházási illeték tárgyát nem képező ingó vagyontárgyak térítésmentes eszközátruházás keretében történő, gazdálkodó szervek általi megszerzésekor, illetve a követelés gazdálkodó szervek közötti ajándékozásával összefüggésben igénybe vehető illetékmentesség feltételrendszerét szigorítja. E mentességek nem alkalmazhatóak, ha a vagyonszerzőt olyan államban jegyezték be, amelyben a társasági adó mértéke nem éri el a 10%-ot vagy a részesedések értékesítéséből származó jövedelmet nem terheli a társasági adónak megfelelő, legalább 10%-os mértékű adó.

A 124. §-hoz

A törvény kiterjeszti a visszterhes vagyonátruházási illetékmentességet a házastársak közötti visszterhes vagyonátruházásokra, illetve a házastársi vagyonközösség megszüntetésével realizálódó, ellenérték fejében megvalósuló vagyonszerzésekre.

Mindemellett a törvény enyhíti a lakóház építésére alkalmas telektulajdon szerzésekor alkalmazott illetékmentesség feltételének igazolásának szabályait, így az állami adóhatóságnak abban az esetben is törölni kell a felfüggesztett illetéket, ha a lakóház felépítését bizonyító használatbavételi engedély vagy a használatbavétel tudomásulvételét igazoló hatósági bizonyítvány nem az adózó, hanem a tulajdonostárs, vagy az ingatlanra vonatkozó vagyoni értékű jog jogosítottja nevére szól.

Az első lakásvásárlókat terhelő kiadások enyhítése, továbbá az ingatlanforgalom élénkítése érdekében, a törvény szerint - a hatályos szabályokhoz képest - nem csak a 35 éven aluli fiatalokat, hanem bármely vagyonszerzőt megilleti a 12 havi pótlékmentes részletfizetési kedvezmény, amennyiben a kedvezmény alkalmazását kéri az állami adóhatóságtól.

A visszaélések elkerülése érdekében a kedvezményezett átalakulás, a kedvezményezett részesedéscsere, a kedvezményezett eszközátruházás, valamint a kapcsolt vállalkozások közti visszterhes vagyonátruházások esetén igénybe vehető illetékmentesség feltételrendszere szigorodik. E mentességek nem alkalmazhatóak, ha a vagyonszerzőt olyan államban jegyezték be, amelyben a társasági adó mértéke nem éri el a 10%-ot vagy a részesedések értékesítéséből származó jövedelmet nem terheli a társasági adónak megfelelő, legalább 10%-os mértékű adó.

A 125. §-hoz

Technikai pontosítást fogalmaz meg azáltal, hogy az illeték-mentes tényállások számozásának duplikációját megszünteti. A változtatás a hatályos mentességekhez képest tartalmi változást nem eredményez.

A 126. §-hoz

Az Itv. 58. § (1) bekezdésének f) pontjában meghatározott mérsékelt (az egyébként fizetendő illeték 10%-át kitevő) illetékhez kapcsolódó eltérő jogalkalmazást szünteti meg a módosítás, mely alapján az eljárást megindító beadványt érdemi vizsgálat nélkül elutasító határozat elleni fellebbezést illetékmentességgel kedvezményezi. Ez egyben jelentősen könnyíti a bíróság munkaterhét.

A törvény megfelel a többségi joggyakorlatnak, ugyanakkor erősíti az ügyféli jogokat, egyúttal kiküszöböli a fellebbezési eljárásban előterjesztett költségmentességi kérelmeket is.

A 127. §-hoz

Technikai pontosítást fogalmaz meg azáltal, hogy az illeték-mentes tényállások számozásának duplikációját megszünteti. A változtatás a hatályos mentességekhez képest tartalmi változást nem eredményez.

A 128. §-hoz

A törvény egyfelől a Nemzeti Adó- és Vámhivatal szervezetéről és egyes szervek kijelöléséről szóló 273/2010. (XII. 9.) Korm. rendelet és az Itv. szabályozása közötti összhang megteremtését szolgálja, másfelől a jogalkalmazók által jelzett hiátust orvosolja, a mérsékelt illetékkötelezettséggel érintett beadványok tekintetében megfizetett bírósági eljárási illeték visszatérítésére vonatkozó eljárásrend megállapításával. A módosítás - mely az illeték visszatérítését a bíróság értesítésétől teszi függővé, - a jogosulatlan visszatérítési kérelmek előterjesztésének visszaszorítására is alkalmas.

A 129. §-hoz

A törvény konkretizálja, hogy az ingatlanügyi hatóságnak a futamidő végén tulajdonjog-átszállást eredményező lízingszerződéseket is meg kell küldenie az adóhatóság részére, a tulajdonjog fenntartással történő eladás tényének feljegyzését követően.

A 130. §-hoz

Az Itv.-nek az egyes adótörvények és azzal összefüggő egyéb törvények módosításáról szóló 2012. évi CLXXVIII. törvény által beiktatott 99/F. § (1) bekezdése a vagyonszerzők egy része számára - a 2012. december 31-én hatályos szabályokhoz képest - terhesebb illetékfizetési kötelezettséget eredményezett. A törvény ezen átmeneti rendelkezés által teremtett méltánytalan helyzetet orvosolja.

A 131. §-hoz

Az átmeneti rendelkezés biztosítja, hogy a lakóház felépítésére vonatkozó igazolási rend, kedvező változásait a folyamatban levő illetékügyekben is alkalmazza az állami adóhatóság.

A 132. §-hoz

Annak érdekében, hogy minél szélesebb körben alkalmazható legyen a lakóház építésére alkalmas telekszerzéshez kapcsolódó feltételes illetékmentesség, bővül a vagyontárgyra vonatkozó fogalom-meghatározás. A törvény szerint az ingatlanok megítélésekor elsősorban az ingatlan-nyilvántartási adatok szerint megállapítható jogi jelleg irányadó, így biztosítható az illetékmentesség abban az esetben is, ha a telek a valóságban nem teljesen „üres”, hanem pl. egy olyan épület áll rajta, mely a szerkezetkész állapotot nem éri el.

A törvény újraszabályozza a belföldi ingatlanvagyonnal rendelkező társaság fogalmát, így - a társasági adószabályozással összhangban - a társaság beszámolójában kimutatott eszközök ingatlanaránya lesz mérvadó atekintetben, hogy a vagyoni betét megszerzése illeték-kötelessé válik-e a jogügylet tárgyát képező vagyoni betétek minősítése során.

A 133. §-hoz

Szövegcserés módosítások.

A 134. §-hoz

Hatályukat vesztő rendelkezések.

V. Fejezet

VÁMIGAZGATÁS

14. A közösségi vámjog végrehajtásáról szóló 2003. évi CXXVI. törvény módosítása

A 135. §-hoz

Az agrártámogatások felhasználásának ellenőrzésére szolgáló és a vámhatóság által végzett EMGA utólagos ellenőrzések során nagy számban és költséghatékonysági szempontok miatt az érintett cég székhelye szerinti igazgatóság által végzett kapcsolódó vizsgálatok végrehajtását segítő rendelkezés annak tisztázása, hogy a kapcsolódó vizsgálat ideje már a vizsgálatra illetékes vámszerv megkeresésétől kezdve nem számít bele az alapvizsgálat idejébe. Ennélfogva a kapcsolódó vizsgálatot végrehajtó szerv megkeresése és a tényleges ellenőrzés megbízólevél átadásával történő megkezdése közötti szakasz nem jelent az alapvizsgálatnál időveszteséget.

A 136-137. §-hoz

A törvény egységesíti a fizetési halasztás, illetőleg részletfizetés engedélyezésének szabályait. Emellett a törvény törli a Közösségi Vámkódex létrehozásáról szóló 2913/92/EGK tanácsi rendelet 229. cikkében foglalt rendelkezések ismétlését. Az új (2a) bekezdés a későbbi jogvitákat elkerülendő egyértelmű utalást tartalmaz arra, hogy a kamat felszámítása és a vámbiztosíték nyújtása alóli mentesítés, nem kizárólag együttesen alkalmazható.

A 138-139. §-hoz

A törvény kodifikációs szempontból külön §-ra bontja az elszámolásra és az elévülésre vonatkozó rendelkezéseket.

A Vtv. 3. §-a értelmében a nem közösségi adókra és díjakra a vámigazgatási eljárásra vonatkozó rendelkezéseket kell alkalmazni, ha azoknak kiszabását és/vagy beszedését a külön jogszabályok a vámhatóság hatáskörébe utalják. E rendelkezésekre figyelemmel a nem közösségi adók és díjak elévülési szabályait a vámra vonatkozó szabályokkal kell összhangba hozni. Szintén szükséges az említett elévülési szabályokat kiterjeszteni a Vtv. 61/A. §-a szerint megállapított vámigazgatási bírságra, illetőleg a korrekciós pótlékra. Az Európai Közösségek saját forrásainak rendszeréről szóló 2007/436/EK, Euratom határozat végrehajtásáról rendelkező 1150/2000/EK, Euratom rendelet 17. cikk (2) bekezdése egyértelműen kimondja, hogy a megállapított jogosultságok összegeit legkésőbb a jogosultság 2. cikkel összhangban történt megállapításának, illetőleg közigazgatási vagy peres eljárás esetén a jogerős határozat kihirdetésének, az arról szóló értesítésnek vagy a közzétételnek az időpontjától számított öt év elteltével behajthatatlannak kell tekinteni.

A 1150/2000/EK, Euratom rendelet 17. cikk (2) bekezdésében „a közigazgatási vagy peres eljárás” jelenti egyrészt a Vámkódex 243. cikke szerinti jogorvoslati eljárást, másrészt a Vámkódex 236., 238. vagy 239. cikke szerint vámvisszafizetés, -elengedés iránt benyújtott kérelemre indult eljárást. Az öt éves időtartam számítása szempontjából nincs jelentősége a csőd-, illetve felszámolási eljárásnak, továbbá a büntetőeljárásnak, tehát a beszedési-, fizetésképtelenségi- és büntetőeljárások nincsenek kihatással az elévülési időre.

A 1150/2000/EK, Euratom rendelet 17. cikk (2) bekezdése kitér továbbá arra is, hogy az elévülést a részletfizetés nyugtatja, az ötéves időtartam az utolsó befizetés időpontjában kezdődik meg, amennyiben ez a befizetés nem egyenlíti ki az adósság teljes összegét.

A „végrehajtáshoz való jog” és a „beszedéshez való jog” külön nevesítése nem indokolt, tekintettel arra, hogy a vámhatóság határozatai - így a fizetési kötelezettséget tartalmazó határozatok is - a Közösségi Vámkódex létrehozásáról szóló 2913/92/EGK tanácsi rendelet 7. cikk értelmében azonnal végrehajthatók. Ennek értelmében az Art.-ban, valamint a hivatkozott tanácsi rendeletben alkalmazott terminológiához való közelítés érdekében indokolt kizárólag a „végrehajtáshoz való jog” terminus használata.

A fentieken túl a törvény a végrehajtási eljárás során egy speciális kielégítési forma - jelzálog - kapcsán emeli ki, hogy az elévülés a zálogtárgy értékesítéséig nyugszik. E rendelkezések hiányában a zálogtárgy ideiglenes forgalomképtelensége esetében az általános elévülési szabályokat alkalmazva a jelzálogjogot meg kellene szüntetni, amennyiben az utolsó jogerős határozat meghozatalától számított öt év eltelt, és az ezt követő értékesítésből befolyt összegből a tartozás összege nem lenne kiegyenlíthető.

A 140-141. §-hoz

Az Európai Bizottság Saját Forrásokkal Foglalkozó Tanácsadó Bizottsága 2008. január 16-án kiadta az „Iránymutatás a külön számlák használatához” című dokumentumot az ACOR/2007-12/agenda-04-EN-VERSION 2 számon. A dokumentum jogi nyilatkozata értelmében elkészítésének kizárólagos célja az, hogy iránymutatást adjon a külön számlák használatához, az EU jogszabályok rendelkezéseinek és az Európai Bíróság joggyakorlatának megfelelően, azzal a céllal, hogy segítse a tagállamokat közigazgatási rendszereik kompatibilitásának és egyszerűségének megőrzésében.

A dokumentum „5. Összegek kivezetése ’B’ számlákról” rész „tartozás törlése” pontja úgy fogalmaz, hogy valamely összeg - részben vagy egészében - törölhető a külön számláról abban az esetben, ha jogerős közigazgatási határozat vagy bírósági végzés az adott tartozást részben vagy egészében semmisnek nyilvánítja, vagy ha elévült a tartozás, vagy ha az adós fél általános jelleggel nem köteles megfizetni a követelt vám összegét.

Abban az esetben, ha az adós fél számára kedvező közigazgatási határozat vagy bírósági végzés még azért nem vált jogerőssé (visszavonhatatlanná), mert a nemzeti hatóság újabb fellebbezést nyújtott be azzal szemben vagy még nem járt le a fellebbezés benyújtásának határideje, az érintett összeg nem törölhető a külön számlákról, még abban az esetben sem, ha az elsőfokú határozat érvénytelenítette a követelést.

A kiegészítés az iránymutatásban foglaltak jogszabályba ültetését szolgálja azzal, hogy e rendelkezéseket értelemszerűen alkalmazni kell a jogorvoslati kérelem benyújtása okán a vitatott határozat végrehajtásának felfüggesztésével összefüggésben szedett vámbiztosíték tekintetében is.

A 142. §-hoz

A törvény a vámigazgatási bírság kiszabására okot adó körülmények köréből törli azokat az eseteket, amikor a gyűjtő vámáru-nyilatkozat vagy a vámáru-nyilatkozat módosítását az ügyfél kérelmezi, és ebből fizetési kötelezettsége keletkezik. Ebben az esetben a jóval ésszerűbb a korrekciós pótlékot fizetni.

Szigorít a törvény azonban azon esetekben, ahol a vámhiány után számított vámigazgatási bírság összege nem haladja meg a 2500 forintot. Itt a Vtv. 57. §-ának analógiájára minimális bírságösszeget határoz meg, amely közelítően 10 eurónak megfelelő forintösszeg.

Az új (11a) bekezdés kimondja, hogy a vámigazgatási bírság késedelmes megfizetése késedelmi kamat kiszabását eredményezi.

A 143. §-hoz

A törvény értelmében, amennyiben egy ügyfél - még ha megkésve is -, de önmaga kezdeményezi egy korábban lefolytatott vámeljárás vámáru-nyilatkozatának módosítását, és a módosítás nem a vámkezeléskor tanúsított rosszhiszemű magatartás eredménye, a vámigazgatási bírságtól eltérő pótlékolási rendszer kerülne alkalmazásra a vámigazgatási eljárás során. E pótlékolás rendszere részben igazodik az Art.-ban foglalt önellenőrzési pótlékra vonatkozó rendelkezésekhez, másrészt azonban figyelembe veszi az Európai Közösségek saját forrásainak rendszeréről szóló 2007/436/EK, Euratom végrehajtásáról rendelkező 1150/2000/EK, Euratom rendelet 11. cikkében részletezett, késedelmes fizetésre vonatkozó, a késedelmi kamat kiszámításának módját meghatározó előírásokat. Továbbá a vámigazgatási bírsággal ellentétben a társasági adóról és az osztalékadóról 1996. évi LXXXI. törvény 8. § (1) bekezdés e) pontjára figyelemmel a korrekciós pótlék nem növeli az adózás előtti eredményt.

Kimondja továbbá a törvény, hogy mentesülnek a pótlék alól a vám visszafizetésére, elengedésére irányuló eljárások, illetőleg azok, ahol az ügyfél terhére fizetési kötelezettség nem keletkezik.

A pótlék összegének maximumát is indokolt alapesetben (a vámáru-nyilatkozat elfogadásától számított 90. napig) a vámigazgatási bírságnál lévő 1 000 000 Ft-os maximum összeghez igazodva rögzíteni, ezt követően pedig 2 000 000 Ft-ban meghatározni, mivel több nagyobb értékű árura vonatkozó vámáru-nyilatkozat módosítása esetén a korrekciós pótlék összege indokolatlanul magas összegű lehet, esetlegesen visszatartva ezzel az ügyfeleket a jogkövető magatartástól.

A 144. §-hoz

Átmeneti rendelkezést beépítő rendelkezés a jelenleg hatályos nemzeti vámtörvénybe.

A 145. §-hoz

Miniszteri rendeleti részletszabályok megalkotására vonatkozó felhatalmazás, valamint a jelenlegi felhatalmazó rendelkezés pontosítása az egyetértési joggal rendelkező miniszterek feladatkörének pontos megjelölésére.

A 146. §-hoz

Szövegpontosítások.

A 147. §-hoz

Hatályon kívül helyező rendelkezések.

VI. Fejezet

ADÓIGAZGATÁST ÉRINTŐ MÓDOSÍTÁSOK

15. Az adózás rendjéről szóló 2003. évi XCII. törvény módosítása

A 148. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvényben (a továbbiakban: Ket.) a döntés jogerejére vonatkozó rendelkezések már nem a törvény végrehajtási fejezetében, hanem a hatóság döntéseire vonatkozó fejezetben találhatók, indokolt ezért az Art. rendelkezéseit a Ket. módosult szerkezetéhez igazítani. A Ket. alapján az ügyfél kezdeményezheti saját maga hatósági ellenőrzés alá vonását, amely adóügyekben kizárt, ezért szükséges a Ket. hivatkozott rendelkezésének egyértelmű kizárása adóügyekben.

A 149. §-hoz

A törvény az általános forgalmi adó törvény szerinti áfa-visszatérítési eljárás képviseleti szabályait enyhíti.

A 150. §-hoz

Az Art. 14. § (4) bekezdésének korábban hatályos rendelkezése szerint a volt vezető tisztségviselő, illetve volt végelszámoló a felszámolás, a végelszámolás vagy a kényszertörlési eljárás kezdő időpontját követően elkövetett jogsértés miatt nem volt szankcionálható. A módosítás ezt korrigálja amellett, hogy biztosítja a felszámolással, végelszámolással és kényszertörlési eljárással kapcsolatos jogszabálysértések megfelelő szankcionálását.

A 151. §-hoz

A magánszemélyek az egészségügyi szolgáltatási járulék fizetési kötelezettség megszűnésére vonatkozó bejelentési kötelezettségüket sokszor nem teljesítik, ezért az állami adóhatóság nyilvántartásában kötelezettként szerepelnek, és a folyószámlájukon az egészségügyi szolgáltatási járulék folyamatosan előírásra kerül. Több esetben - a társszervek jelzései alapján - az adóhatóság tudomására jut, hogy a magánszemély járulékfizetési kötelezettsége megszűnt (pl. külföldön biztosított), azonban jelenleg az adóhatóság jogszabályi felhatalmazás hiányában a kötelezettség előírását saját hatáskörben lezárni nem tudja. A módosítás ezt a helyzetet kezeli.

A 152. §-hoz

A törvény szerint az általános forgalmi adóról szóló törvény szerint belföldön nem letelepedett, illetve belföldön letelepedésre nem kötelezett adóalany mentesül a belföldi adózói bejelentkezés követelménye alól, ha a belföldön végzett tevékenysége kizárólag arra korlátozódik, hogy az adóraktározási eljárás hatálya alatt álló terméket értékesít úgy, hogy a termék az adóraktározási eljárás hatálya alatt marad, vagy a terméket a vámhatóság azt a Közösségen kívülre kiléptet.

A 153. §-hoz

Az Art. hatályos rendelkezései értelmében az adózó költségvetési támogatást, adó-visszaigénylést, adó-visszatérítést csak abban az esetben kérhet, ha adóazonosító jellel rendelkezik, illetve adó-visszaigénylést, adó-visszatérítést csak ezen időszakra vonatkozóan érvényesíthet. A módosítással a fenti szabály a túlfizetésre is érvényessé válik, ez elsősorban azokban az esetekben fontos, mikor az adózó adószáma az Art. 24/B. § alapján törlésre került.

A 154. §-hoz

Az Art. 24/A. § (1) bekezdés c) pontja alapján a határozott időtartamra elrendelt felfüggesztés időtartamának lejártával abban az esetben is megnyílik az adóalany adólevonási joga, ha az adófizetési, illetve bevallási kötelezettség pótlásának elmulasztása miatt az adószám törlését rendeli el az állami adóhatóság. Az adószám törlésének időpontját megelőzően ugyanis - ellentétben az Art. 24/A. § (1) bekezdés a), b) és d) pontjai alapján elrendelt felfüggesztést követő törlés esetével - az adószám a határozott időtartam lejártával már nem minősül felfüggesztettnek. A problémát orvosolja az Art. 24/A. § (12) bekezdésének módosítása, ha a határozott időtartam előírása helyett az adószám 180 napon túli törléséig felfüggesztett marad az adószám.

A 155. §-hoz

Lehetővé teszi a törvény alapján biztosított választási lehetőség adminisztrációs okból történt hibás teljesítésének vagy elmulasztásának esetén a korrekciót.

A 156. §-hoz

A törvény szerint a Magyar Állam öröklése esetén mind a mögöttes felelőst kötelező, mind pedig a tartozás, a túlfizetés törléséről szóló határozat meghozatala mellőzendő, mivel olyan ügyben kell a tartozás, illetve a túlfizetés törléséről szóló határozatot meghozni, amely ügynek sem az állam, sem pedig az elhunyt adószámlája szempontjából nincs gyakorlati jelentősége, azonban az adminisztráció miatt jelentős költségeket ró a költségvetésre.

A 157. §-hoz

A módosítás újraszabályozza a túlfizetés fogalmát. A normaszöveg csak a felosztási rendelkezéssel nem rendezett befizetések helyzetét rendezte, azt az esetkört nem, ha az adózó adott felosztási rendelkezést, de az nem terjed ki valamennyi befizetésre. A törvény lehetővé teszi, hogy a csoportos adóalany képviselője a csoport adószámlája mellett bármely tag adószámlájára kérhesse a túlfizetés összegének átvezetését.

A módosítás a tagok és a költségvetés számára is adminisztrációs könnyebbséget jelent, mivel nem lesz szükséges a túlfizetés kiutalását kérni, hanem a tagok annak összegét közvetlenül felhasználhatják az adófizetési kötelezettségük teljesítésére. A módosítás emellett pontosítja, hogy a köztartozás jogosultja a követelése arányában, csak a köztartozás erejéig részesülhet a fennmaradó összegből. A túlfizetésnek a csoportos adóalanyiságban részt vevő valamelyik tag adószámlájára való átvezetés feltétele a csoportos adóalanyiságban részt vevő tagok erről szóló előzetes írásbeli megállapodásának bemutatása az adóhatóság részére.

A 158. §-hoz

A törvény megteremti az Art. és az Áfa tv. összhangját.

A 159. §-hoz

A törvény hatályon kívül helyezi azt a rendelkezést, amely szerint az adózó bevallását önellenőrzéssel csak az adóbevallás benyújtására előírt határidőt követően helyesbítheti. Erre tekintettel azonban ki kell mondani, hogy az önellenőrzéssel helyesbített adó és költségvetési támogatás az általános szabályok szerint válik esedékessé, mivel az eredeti bevallás szerinti adófizetési kötelezettség esedékességénél korábbi esedékesség előírása nem szükséges.

A 160. §-hoz

A módosítást az érintett adóalanyi kör NAV, illetve Bevándorlási és Állampolgársági Hivatal irányába szolgáltatott adatainak eltérése indokolja. A tapasztalatok szerint más vagyoni, jövedelmi viszonyokat igazol egy külföldi magánszemély a letelepedési-, illetve tartózkodási engedély megszerzésének vagy megtartásának igazolására, illetve más adatokat próbál igazolni az adóhatóság felé, amelyek alacsonyabb adókötelezettség megállapítását eredményeznék számára.

A 161. §-hoz

A hagyaték elfogadása előtt az örökös méltányolható érdeke, hogy megismerje, hogy az elhunytnak volt-e adótartozása, vagy visszaigényelhető adója. Az új rendelkezés ezt teszi lehetővé közvetett módon, a közjegyző adótitokhoz való hozzáférésének biztosításával amellett, hogy számos garanciális szabályt is fűz az adótitok megőrzése érdekében.

A 162. §-hoz

A törvény megteremti az összhangot az adónyilatkozatra és a jövedelemigazolásra vonatkozó rendelkezések között.

A 163. §-hoz

A felszámolási eljárás alatt álló adózók tevékenységzáró ellenőrzésére nyitva álló egy éves határidő törlését az Art.-ból az indokolja, hogy a felszámolás alatti adózók kötelező ellenőrzése 2012. január elsejével megszűnt, így már nem áll fenn az a veszély sem, hogy az adóhatósági ellenőrzések miatt nagyszámú felszámolási eljárás elhúzódik. A Csődtv. 37. § (3) bekezdése továbbá 180 napos jogvesztő határidőt tartalmaz a hitelezői igények bejelentésére, így megfelelő ösztönzést ad az adóhatóságnak arra, hogy a követelés-bejelentés alapját képező ellenőrzést befejezze. Problémát okoz, hogy az adózó a felszámolás előtti időszakra még évekig nyújthat be - akár többmilliós visszaigényelhető adót tartalmazó - bevallásokat, amelyet az adóhatóság nem vonhat ellenőrzés alá.

A 164. §-hoz

A törvény az ellenőrzések gyorsabb, hatékonyabb lefolytatását szolgálja.

A 165. §-hoz

Az adóellenőrzés jövője, hogy nem az egyes bizonylatokat vizsgálja, hanem a bizonylatok feldolgozásának logikai láncolatát, és a feltárt logikai hibához rendeli hozzá az egyes bizonylatokat, így tárja fel azok helytelen könyvelését, és az ebből adódó helytelen adózást. Mindehhez pedig az alkalmazott szoftvereket, azok tartalmát is meg kell ismernie a revíziónak, például a pénzügyi tranzakciós illeték vizsgálatánál fontos annak ellenőrzése, hogy minden releváns tranzakció a rendelkezésünkre áll-e vagy sem.

A 166. §-hoz

Az adóhatóság által végzett mintavételek tekintetében számos részletkérdést nem szabályoz az Art. 98. § (4) bekezdésének rendelkezése. A mintavételt általános esetben az adóhatóság adóellenőrei végzik, azonban előfordulhat olyan eset (pl.: veszélyes anyagokból történő mintázás, speciális munkavédelmi, munkavégzési körülmények), mely során célszerűbb és szakszerűbb, ha a mintavételt az adózó végzi el. Az előzőek mellett a mintavétel szabályozása így összhangba kerülne a vámeljárások során végzett mintavételek Uniós szabályozásával is, melyről az Európai Parlament és a Tanács 450/2008 rendeletének (Modernizált Vámkódex) 118. cikke, a Tanács 2913/92/EGK rendeletének 69. cikke, valamint a Bizottság 2454/93/EGK rendeletének 242-247. cikkei rendelkeznek.

A 167. §-hoz

Az Art. 99. § (1a) bekezdése gyakorlatilag megismétli az Art. 14. § (4) bekezdése szerinti szabályokat. A két jogszabályhely harmonizálása érdekében az Art. 99. § (1a) bekezdésének a kibővítése is indokolt [az Art. 14. § (4) bekezdése szövegéhez igazodva. Azonban a bírságolás lehetőségét elegendő az Art. 14. § (4) bekezdésében szerepeltetni.

A 168. §-hoz

Az adatgyűjtésre irányuló ellenőrzés során az adózó nyilvántartásában, bevallásában szereplő adatok, tények, körülmények valóságtartalmát, illetőleg ezek hitelességét vizsgálja az adóhatóság. Ehhez szükséges, hogy ne csak az egyes bizonylatokat vizsgálja, hanem a bizonylatok alapjául szolgáló nyilvántartásokat, a bizonylatok feldolgozásának menetét, a számításokat, így tárja fel azok helytelen könyvelését, az adózó számviteli szabályoktól eltérő nyilvántartás vezetési rendszerét.

A 169. §-hoz

Az új rendelkezések az adóhatósági iratok elektronikus úton való kézbesítésére való felkészüléshez kapcsolódnak, az eljárás gyorsítására és egyszerűsítésére irányulnak.

A 170. §-hoz

A törvény kapcsolódik az Art. 35. § (2) bekezdésének módosításához, amely szerint a Magyar Állam öröklése esetén mind a mögöttes felelőst kötelező, mind pedig a tartozás, a túlfizetés törléséről szóló határozat meghozatala mellőzendő.

A 171. §-hoz

Az (1) bekezdéshez: A törvény szerint a feltételes adómegállapítás iránti kérelem a továbbiakban csak a kérelmet benyújtó adózó vonatkozásában állapíthatja meg az adókötelezettséget, vagy annak hiányát.

A (2) bekezdéshez: A törvény szerint a feltételes adómegállapítás ügyintézési határideje kis mértékkel megemelkedik, illetve az erre vonatkozó rendelkezések pontosításra kerülnek.

A (3) bekezdéshez: A törvény szerint a feltételes adómegállapítás díjának megállapítása jelentős mértékben egyszerűsödik.

A (4) bekezdéshez: A törvény szerint bevezetésre kerül az ún. előzetes konzultáció, amely jogi keretek között szabályozott lehetőséget biztosít az adózóknak a jelentős költséggel járó feltételes adómegállapítás iránti eljárás előtti konzultációra.

Az (5) bekezdéshez: A törvény szerint a feltételes adómegállapítás a továbbiakban egyfokú eljárás lesz, amely során hozott döntés bírósági felülvizsgálata kérhető.

A 172. §-hoz

A törvény biztosítja a mögöttes felelősségre kötelezés tárgyában folyó eljárás keretében az Alkotmánybíróság által hiányolt érdemi jogorvoslatot a helytállási kötelezettség alapját képező utólagos adómegállapításról hozott határozattal szemben.

A 173. §-hoz

2011. január 1. napjától hatályos jogszabályváltozás következtében az adóigazgatási eljárásban kizárólag a bírósági eljárási illetéket megállapító bírósági határozat minősül végrehajtható okiratnak, azonban a bíróságok a legtöbb esetben továbbra is csak megkereséssel élnek az adóhatóság felé a bírósági illeték előírása, nyilvántartása és végrehajtása érdekében.

A 174-175. §-hoz

A törvény - a NAV tv. 36. § (1) bekezdésének kiegészítésével összhangban - az Art. módosításával meg kívánja teremteni annak a lehetőségét, hogy a NAV hivatásos állományú tagjai a vámhatósági eljárásokban feltárt ingó vagyont a fennálló tartozás fejében lefoglalhassák. A pénzügyőrök ugyanis akár a vámeljárás során, akár egy mélységi ellenőrzés keretében tárhatnak fel olyan ingó vagyont, amely a fennálló, akár adótartozás, akár vámtartozás, akár az állami adóhatóság által nyilvántartott adók módjára behajtandó egyéb köztartozás fedezetéül szolgálhatna, és amely vagyon azonnali lefoglalása szükséges a végrehajtás eredményessége érdekében. A jelenlegi gyakorlat szerint a pénzügyőrök ilyen esetben értesítik a NAV adóztatási szervét a lefoglalás foganatosítása érdekében. A módosítással a NAV-on belüli munkamegosztás költséghatékonyabban megoldható, továbbá az az eljárások gyorsítását és a költségvetési bevételek biztosítását hatékonyabban szolgálja.

A 176. §-hoz

A törvény egy olyan új jogintézményt vezet be, ami a rugalmasságával és egyszerűségével lehetőséget biztosít az adóhatóság számára a korszerű, gyors és hatékony munkavégzésre, plusz teher nélkül.

A 177. §-hoz

Az állami adóhatóság szervezeti rendszerére nem lehet egyértelműen alkalmazni a bírósági végrehajtásról szóló 1994. évi LIII. törvény (a továbbiakban: Vht.) szabályait a végrehajtók kizárásával kapcsolatban, ezért a törvény a kizárás szabályait az Art.-ban rögzíti.

A 178. §-hoz

A Vht. 2012. szeptember elsejétől hatályos átfogó módosítása folytán a bírósági végrehajtásban ingatlanok esetében megszűnt a hagyományos árverés intézménye, és az elektronikus ingatlanárverés vált kizárólagossá. Ennek eredményeként az adóeljárásban jelenleg a hagyományos ingatlanárverések elvi lehetősége ugyan továbbra is adott, azonban- a szükséges háttérszabályozás hiányában - a gyakorlatban nem alkalmazható e jogintézmény.

A törvény a hatályos Vht.-ből jelenleg hiányzó, feltétlenül szükséges eljárási rendelkezéseket emeli be a törvénybe, az itt nem szabályozott kérdések tekintetében továbbra is a Vht. marad a mögöttes jogszabály.

A 179. §-hoz

A törvény nyomán az elkésett végrehajtási kifogás elutasítására vonatkozó szabályok összhangba kerülnek az elkésett fellebbezés elutasítására vonatkozó, Art. 136. § (6) bekezdésében foglalt rendelkezéssel.

A 180. §-hoz

Az adótartozások érvényesítése érdekében harmadik személyekkel szemben indított polgári peres eljárások lefolytatása alatt az adótartozások végrehajtásához való jog elévülhet, és ezáltal az adóhatóság jogerős bírósági ítéletben megállapított követelését érvényesíteni nem tudja. Ennek a helyzetnek az orvoslására vonatkozó rendelkezést tartalmazza a törvény.

A 181. §-hoz

A jelenleg hatályos szabályok szerint az elévülés csak azokban az esetekben „tolódik” ki a büntethetőség elévüléséig, amikor a büntető ítélet jogerőre emelkedése előtt még nem telt le az általános öt éves adójogi elévülés időtartama. Amennyiben azonban a bíróság az általános adójogi elévülést követően hozza meg döntését, adójogi megállapításra már nincs lehetőség. A törvény szerint valamennyi olyan esetben, amikor adóra, járulékra, költségvetési támogatásra csalást, költségvetési csalást, stb. követtek el, akkor ezen magatartás adójogi következményei (szankciói) is megállapíthatóak legyenek akkor is, ha az általános adójogi elévülési idő már eltelt, de az adott bűncselekmény büntethetősége még nem évült el.

A 182-183. §-hoz

A pénztárgépek üzemeltetésével kapcsolatos mulasztások nagy száma miatt indokolt az üzletlezárás intézményének kiterjesztése a pénztárgép üzemeltetésével kapcsolatos visszaélésekre. Azokban az esetekben, amelyekben az adózó üzlethelység nélkül végez tevékenységet szintén fontos a pénztárgépekkel kapcsolatos visszaélések megfelelő szankcionálása, erre tekintettel az esetkör ennek megfelelően kibővül.

Az állami adóhatóság a feltöltési kötelezettség esedékességének a napját figyelembe véve vizsgálja meg, hogy van-e helye mulasztási bírság kiszabásának, erre tekintettel nem a bevallás, hanem a feltöltési kötelezettség esedékességének napján alkalmazott árfolyam figyelembevétele a helyes.

A feltöltési kötelezettség teljesítése során az árfolyamkülönbözetre tekintettel az adózó önhibáján kívüli elmulaszthatja feltöltési kötelezettségének jogszabályszerű teljesítését, amely helyzetet rendezi az új mentesítési szabály.

A 184. §-hoz

A rendelkezéssel felhatalmazást kap az adópolitikáért felelős miniszter, hogy rendeletben határozza meg a kezelőszemélyzet nélküli automata berendezéssel kapcsolatos nyilvántartás-vezetési kötelezettség teljesítésének - adó megfizetését, költségvetési támogatás igénybevételét, valamint az alapul szolgáló bizonylatoknak az ellenőrzését biztosító - részletes szabályait és műszaki követelményeit.

A 185. §-hoz

Az Art. 176/G. § (1) bekezdése szabályozza a hatósági ár alapjául szolgáló szolgáltatást. Ehhez kapcsolódóan a (2) bekezdésben az üzemeltető fogalma jelenik meg.

Az Art. 176/H. § (1) bekezdése rendelkezik arról, hogy az általános forgalmi adóról szóló törvény szerinti közvetlen adatlekérdezéssel megvalósított adatszolgáltatás ára hatósági árnak minősül.

A (2)-(4) bekezdés szabályozza a hatósági ár megállapítására vonatkozó törvényi feltételeket.

Az (5) bekezdés alapján a hatósági ár megállapítójának rendelkeznie kell a hatósági ár hatályba lépéséről, amelyet nem lehet visszamenőlegesen megállapítani.

A (6) bekezdés keretszabályt ad arra nézve, hogy a hatósági ár megállapítása során miként járjon el az ár megállapítója.

A legmagasabb árra általános előírásként kimondja, hogy annak fedezetet kell biztosítania a hatékonyan működő vállalkozó ráfordításaira és a működéséhez szükséges nyereségre. E szerint a hatósági ár megállapítójának felelőssége, hogy nem állapíthat meg olyan árat, mely a normális működést veszélyezteti, és az is, hogy a hatósági árban nem ismerheti el a nem hatékony működésből adódóan felmerülő ráfordításokat.

A hatósági ár megállapításánál mindkét esetben figyelembe kell venni az árhoz kapcsolódó (a ráfordításokat és a bevételeket érintő) pénzügyi szabályokat (adózás, támogatás).

A (7) bekezdés alapján a hatósági ár hatálybalépését követően a szerződéseket már annak figyelembevételével kell megkötni. Ez azt jelenti, hogy a legmagasabb árnál magasabb árat szerződésben érvényesen nem lehet kikötni.

A (8)-(9) bekezdés szerint, ha szerződés megkötése és teljesítése között a hatósági ár megszűnik, akkor a törvény szerint a szerződést a kikötött áron kell teljesíteni. Ez a megoldás azon alapul, hogy a hatósági ár megszűnése önmagában módosítja a gazdaságban érvényesülő árviszonyokat.

A (10)-(12) bekezdésben szabályozott rendelkezések szerint, ha a felek a hatósági árra vonatkozó törvényi szabályozás megsértésével állapodnak meg, a szerződést a hatósági áron kell teljesíteni. A jogszabálysértés alapján induló hatósági eljárásra vonatkozó általános, tömör rendelkezéseket a törvény tartalmazza.

A 186. §-hoz

A törvény módosítja az adókülönbözet fogalmát, úgy, hogy megfelelően tudja kezelni a törvény a büntetőeljárás során megállapított adófizetési kötelezettséget.

A 187. §-hoz

Hatósági ár bevezetéséhez kapcsolódó jogharmonizációs záradék.

A 188. §-hoz

Átmeneti rendelkezések.

A 189. §-hoz

Szövegcserés módosítások.

A 190. §-hoz

Hatályukat vesztő rendelkezések.

A 191. §-hoz

Az Itv. földhivatali adatszolgáltatásra vonatkozó szabálya 2013. január 1-jétől megváltozott, de ezt nem követte az Art. hivatkozott szabályának módosítása, ezért az korrekcióra szorul.

VII. Fejezet

A TÁRSADALOMBIZTOSÍTÁS PÉNZÜGYI ALAPJAIT MEGILLETŐ BEFIZETÉSIEKET ÉRINTŐ MÓDOSÍTÁSOK

16. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosításához

A 192. §-hoz

A törvény a fogvatartottak fogalmának pontosítását tartalmazza a büntető jogszabályokkal való összhang biztosítása érdekében.

A 193. §-hoz

A fizetés nélküli szabadság idejére behívott önkéntes tartalékos katona a „civil” életből önkéntesen vállalja a szolgálatot. Annak érdekében, hogy emiatt ne érje őt hátrány a későbbi tb-jogosultságok (pl. táppénz mértéke) terén sem, a törvény alapján a „civil” jogviszonyában folyamatosnak minősül a biztosítása az önkéntes tartalékos szolgálata idejére is.

Az ügyvédekről szóló 1998. évi XI. törvény alapján a kamarai tevékenység szüneteltetése helyett az ügyvédi tevékenység szüneteltetéséhez szükséges kötni a biztosítási jogviszony szünetelését.

A kamarai engedéllyel történő állategészségügyi szolgáltató tevékenység szüneteltetésekor a biztosítási jogviszony is szünetel. E szabály jelenleg a Tbj. végrehajtási rendeletében szerepel, a módosítás alapján törvényi szintre kerül.

Szükséges rendelkezni arról, hogy ha a biztosítás alapjául szolgáló jogviszony szünetel (pl. tanulószerződés esetén), szünetel a biztosítás is, és nem keletkezik járulékfizetési kötelezettség.

A 194. §-hoz

A törvény szerint a hallgató a képzési program keretében, illetve a képzés részeként megszervezett szakmai gyakorlat vagy gyakorlati képzés során az intézményben, az intézmény által alapított gazdálkodó szervezetben vagy külső gyakorlóhelyen hallgatói munkaszerződés alapján történő munkavégzésére nem terjed ki a biztosítási kötelezettség.

A 195. §-hoz

A harmadik állambeli kiküldöttekre vonatkozó szabály kiegészül egy olyan előírással, amely mentességet biztosít az egyéni járulékfizetés alól 2 évnél hosszabb kiküldetés esetén, de csak akkor, ha a kiküldetés 2 éven túli meghosszabbítására előre nem kalkulálható okból kerül sor. További feltétel, hogy e körülmény 1 év után következik be, és erről a munkavállaló bejelentést tesz az adóhatóságnak. A módosítás háttere, hogy amennyiben a kiküldetés 2 évnél rövidebb időtartama meghosszabbításra kerül 2 évnél hosszabb időre, és emiatt visszamenőlegesen járulékfizetési kötelezettsége keletkezne a kiküldött munkavállalónak, akkor a járulékfizetésért járó egészségügyi ellátások igénybevétele visszamenőlegesen „de facto” lehetetlen. A módosítás az ebből adódó anomáliát oldja fel azáltal, hogy ilyen speciális esetben a kiküldöttet mentesíti az egyéni járulékok alól.

A 196. §-hoz

Technikai pontosítás a fogvatartott fogalmának beiktatása miatt.

A 197. §-hoz

Az alacsonyabb keresetű, családi kedvezményre jogosult, biztosítottnak minősülő személyek által igénybe nem vett családi kedvezmény szja tartalmának megfelelő összeg levonható (sorrendben) a 7%-os egészségbiztosítási járulékból, és a 10%-os nyugdíjjárulékból. Az igénybe vett családi járulékkedvezmény nem csökkenti a biztosított tb-ellátásra való jogosultságát.

Ha a magánszemély már év közben érvényesített családi járulékkedvezményt, de év végén a bevallásban megállapítja, hogy személyi jövedelemadó-fizetési kötelezettsége is fennmaradt, akkor e rendelkezés biztosítja, hogy a magánszemélynek ne kelljen visszafizetnie a családi járulékkedvezményt, hanem a személyi jövedelemadó-fizetési kötelezettséget kelljen teljesítenie. A rendelkezés célja, hogy a jellemzően kis összegű személyi jövedelemadó-fizetési kötelezettségre tekintettel a magánszemélynek a családi kedvezmény és családi járulékkedvezmény összegét ne kelljen újraszámolnia három adónemre vonatkozóan.

A 198. §-hoz

A rendelkezés törvényi szintre emeli a kormányrendeletben meglévő szabályozást, amely rögzíti, hogy az állategészségügyi szolgáltatási tevékenység szünetelésével a biztosítás is szünetel.

A módosítás célja, hogy a kiegészítő tevékenységet végző egyéni vállalkozó, a társas vállalkozó járulékfizetése igazodjon a főállású munkaviszonnyal rendelkező nem nyugdíjas vállalkozó járulékfizetési szabályaihoz. A módosítással e személyi kör mentesül az egészségügyi szolgáltatási járulékfizetési kötelezettség alól, ha munkaviszonyában vagy egyidejűleg fennálló több munkaviszonyában a foglalkoztatás együttesen eléri a heti 36 órát.

A 199. §-hoz

A családi járulékkedvezmény érvényesítésének eljárási szabályait tartalmazza. A törvény szerint az adóelőleg megállapítására kötelezett munkáltató, kifizető az adóelőleg-nyilatkozaton szereplő összeget először a megállapított személyi jövedelemadó-alapból vonja le, és ha az nem nyújt teljes fedezetet a családi (adóalap) kedvezmény érvényesítésére, a fennmaradó kedvezmény 16 százalékával lehet csökkenteni a biztosítottat terhelő járulékokat.

A 200. §-hoz

A már letárgyalt, illetve aláírt kétoldalú szociális biztonsági egyezmények hatálybalépéséig meghosszabbodik a Magyarországra kiküldött külföldi munkavállalókra vonatkozó átmeneti rendelkezésben rögzített azon időtartam, amely biztosítja, hogy a kiküldött dolgozók tb-mentesen foglalkoztathatók Magyarországon. Ennek keretében előírásra kerül az is, hogy 2015. január 1-jéig a harmadik állambeli kiküldöttek tekintetében nem jön létre biztosítási kötelezettség (ebből adódóan egyéni járulék és szociális hozzájárulási adókötelezettség sem). Ezen előírás célja a kettős járulékfizetés elkerülése.

A 201. §-hoz

Biztosított a tanulószerződés alapján szakképző iskolai tanulmányokat folytató tanuló. A jelenleg hatályos Tbj. 4. § k) pontja értelmében tanulószerződés alapján tanulmányokat folytató tanuló esetében a járulékalapot képező jövedelem a tanulószerződésben meghatározott díj. A szakképzésről szóló 2011. évi CLXXXVII. törvény 63. § (5) bekezdése és a 64. § (1) bekezdés első fordulata szerint a tanulószerződéses díj csökkenthető igazolatlan hiányzás esetén a mulasztás időtartamának figyelembevételével, illetve egyáltalán nem jár díjazás abban az esetben, ha a tanuló a befejező szakképzési évfolyamon az évfolyamra előírt tanulmányi követelményeket nem teljesíti, a tanítási év utolsó tanítási napját követő naptól. Ezekben az esetekben nem indokolt a tanulóval a rögzített járulékalap figyelembevételével megfizettetni a járulékokat, így csak a ténylegesen kifizetett díj képez járulékalapot.

A törvény tartalmazza a nem biztosítottak egészségügyi szolgáltatási járulékának infláció-követő emelését 2014. január 1-jétől.

A családi járulékkedvezmény bevezetése miatt az Egészségbiztosítási Alap és Nemzeti Foglalkoztatási Alap közötti járulék-megosztási arány módosul, tekintettel arra, hogy az egészségbiztosítási és munkaerő-piaci járulékbevételek egy beszedési számlára érkeznek.

A 202. §-hoz

Hatályát veszti a színlelt biztosítotti bejelentésekre vonatkozó szabály, tekintettel arra, hogy az egyéni járulék befizetését (ami a biztosított tb-ellátásainak fedezetét kell hogy biztosítsa) nem indokolt szankciós jelleggel alkalmazni.

17. Az egészségügyi hozzájárulásról szóló 1998. évi LXVI. törvény módosításához

A 203. §-hoz

A szövegpontosítás egyértelművé teszi, hogy az érvényesített adóalap csökkentő, vagy adócsökkentő kedvezmény érvényesítése esetén az egészségügyi hozzájárulást meg kell fizetni az eho alapot képező jövedelem után.

A 204. §-hoz

A hatályos szabályozás alapján mentes a kamatjövedelem után fizetendő egészségügyi hozzájárulás alól a kollektív befektetési értékpapírból (pl. befektetési jegy) származó kamatjövedelem, ha a megtakarítást legalább 80 százalékban EGT állam forintban jegyezett értékpapírjában tartják. A módosítás e mentességet kiterjeszti a biztosításból származó kamatjövedelemre, ha annak biztosítási tartaléka vagy díjtartaléka megfelel az előbbi feltételnek.

A 205. §-hoz

A pontosítás megteremti az összhangot az Szja tv. és az Eho. között. A tartós befektetési szerződések esetében pedig a jövedelmet terhelő ehót - hasonlóan a személyi jövedelemadóhoz - a magánszemély köteles bevallani és megfizetni.

A 206. §-hoz

Az első szövegpontosítás célja egyértelművé tenni, hogy magánszemély ehó megállapítási és -bevallási kötelezettségére vonatkozó szabály a kamatjövedelem és TBSZ lekötési hozam után fizetendő ehóra is vonatkozik. A második pontosítás meghatározza, hogy mely esetben köteles a kifizető - és nem a magánszemély - a 6 százalékos ehó megfizetésére. A kifizető erre akkor köteles, ha nem pénzben, hanem termék, szolgáltatás formájában juttatja a kamatjövedelmet, így különösen nyereménybetétkönyvek esetében.

18. Az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása

A 207. §-hoz

A törvény értelmében a kifizetőt terhelő adó alapja a tanulószerződés alapján ténylegesen kifizetett díj.

A járulék és a szociális hozzájárulási adó szabályai közötti összhang megteremtése érdekében a külföldi kiküldetésre vonatkozó adóalap meghatározása pontosításra kerül.

A járulék és a szociális hozzájárulási adó szabályai közötti összhang megteremtése érdekében az adóalap megállapításánál az adóalapot képező jövedelmet akkor is számításba kell venni, ha annak kifizetésére a szociális hozzájárulási adókötelezettséget megalapozó jogviszony megszűnését kővetően kerül sor, az így kifizetett jövedelmet úgy kell tekinteni, mintha annak kifizetésére a jogviszony megszűnése napján került volna sor.

A törvény alapján a hallgató a képzési program keretében, illetve a képzés részeként megszervezett szakmai gyakorlat vagy gyakorlati képzés során az intézményben, az intézmény által alapított gazdálkodó szervezetben vagy külső gyakorlóhelyen hallgatói munkaszerződés alapján történő munkavégzés esetén nem keletkezik szociális hozzájárulási adófizetési kötelezettség.

A 208. §-hoz

A törvény szerint az eva alany egyéni vállalkozó, aki egyidejűleg társas vállalkozóként is biztosított, szociális hozzájárulási adó fizetésére az eva-alap 4 százaléka után kötelezett, ha utána a társas vállalkozásában a szociális hozzájárulási adót a minimális adóalap után fizetik meg. Ezen előírás a járulék és a szociális hozzájárulási adó szabályai közötti összhang érdekében szükséges.

Emellett az adóalanyiságát év közben megszüntető, a magasabb összegű társadalombiztosítási ellátások megszerzése érdekében nyilatkozatban vállalt összeg után adót fizető eva alany esetében indokolt, hogy - a járulékokkal azonos módon - a megszűnés hónapjára vonatkozó adókötelezettségét arányosítással állapítsa meg.

A 209. §-hoz

Az ügyvédekről szóló 1998. évi XI. törvény alapján a kamarai tevékenység szüneteltetése helyett az ügyvédi tevékenység szüneteltetéséhez szükséges igazítani az adófizetési kötelezettséget.

A 210. §-hoz

A törvény szerint a szabad vállalkozási zónákban működő vállalkozások szociális hozzájárulási adókedvezményét érintő kedvező változás, hogy a kedvezményezett munkavállalóra nézve előírt lakóhely feltétel úgy is teljesülhet, ha a munkavállaló a munkáltató székhelye szerinti szabad vállalkozási zónától 20 km-re levő szabadvállalkozási zónában vagy ugyanabban a kistérségben lakik, mint amelyben a munkáltatója működik.

A 211. §-hoz

A törvény kiterjeszti a kutatók, fejlesztők utáni szociális hozzájárulási adó kedvezményt az ilyen munkakörben foglalkoztatott olyan munkavállalókra, akik doktori képzésben vesznek részt vagy már doktorjelöltek (jelenleg a kedvezményhez PhD-fokozat szükséges).

Az új személyi kör a jelenlegi kedvezményezetti körnek az „utánpótlását” képezheti, ami még jobban elősegítheti a hazai vállalkozások K+F tevékenységét.

A 212. §-hoz

Az Mt. alapján a munkáltató személyében bekövetkező változás esetén a munkaviszonyhoz kapcsolódó jogok és kötelezettségek automatikusan szállnak át az átadó munkáltatóról az átvevő munkáltatóra, ezért indokolt a szociális hozzájárulási adókedvezmények szempontjából is úgy tekinteni őket, mintha a munkáltató személye nem változott volna, így a kedvezmények igénybevétele folyamatosan történhet.

A 213. §-hoz

Az értelmező rendelkezéssel összefüggésben szabályozásra kerül a tanulmányokat folytató tanuló, hallgató jogviszonyának igazolási módja.

A 214. §-hoz

A törvény a fogvatartottak fogalmának pontosítását tartalmazza a büntető jogszabályokkal való összhang biztosítása érdekében.

A munkaviszony fogalmi meghatározásában megjelenik a nemzeti felsőoktatásról szóló törvény alapján megvalósuló hallgatói munkavégzés.

A törvény értelmében meghatározásra kerül a tanulmányokat folytató tanuló, hallgató a járulékszabályokkal való összhang megteremtése érdekében.

A 215. §-hoz

Az iskolaszövetkezetekben munkát végző tanuló, hallgató jogviszony-igazolásával kapcsolatos, 2013. augusztus 29-étől hatályos Tbj. Vhr. módosítás következtében indokolt a szabályozás összhangjának megteremtése.

A 216. §-hoz

Jogtechnikai pontosítás, a tartós álláskeresőnek minősülő időszakok kiszámításának egyszerűsítése érdekében a hónapokban megadott időszak a törvény szerint naptári napokban számítandó.

A 217. §-hoz

A munkabérek nettó értékének megőrzését célzó adókedvezmény 2013. december 31-ét követően nem érvényesíthető, ezért az erre vonatkozó szabályok hatályon kívül helyezése indokolt.

Az Eat. 463. §-a szabályozza a foglalkoztatott munkavállalók után érvényesíthető adókedvezmény korlátozását. A külön törvényben meghatározott START PLUSZ, START EXTRA vagy START BÓNUSZ adókedvezmény 2013. december 31-ét követően már nem érvényesíthető, így az erre vonatkozó szabályok hatályon kívül helyezése indokolt.

19. A szakképzési hozzájárulásról és a képzés fejlesztésének támogatásáról szóló 2011. évi CLV. törvény módosítása

A 218. §-hoz

A hozzájárulás alapjának csökkentése összefügg a kutatók, fejlesztők utáni szociális hozzájárulási adó kedvezményével. (Lásd 211. § indokolása.)

VIII. Fejezet

SZÁMVITELT ÉRINTŐ MÓDOSÍTÁSOK

20. A számvitelről szóló 2000. évi C. törvény módosítása

A 219. §-hoz

A módosítás a cégnyilvánosságról, a bírósági cégeljárásról és a végelszámolásról szóló törvény, a számviteli törvény, valamint a végelszámolás számviteli feladatairól szóló kormányrendelet előírásai közötti összhang megteremtését szolgálja.

A 220. §-hoz

A törvény a hazai vállalkozások versenyképességének javítását célozza azzal, hogy feltételek nélkül lehetővé teszi az euró mellett az USA dollárban történő könyvvezetést és beszámoló készítést is.

A 221. §-hoz

A jogrendben számos jogszabály hivatkozik, illetve jogkövetkezményt fűz a saját tőke (illetve más eszközök és források) értékéhez. A rendelkezés egyértelművé teszi, hogy az üzleti év során felmerülő, bármely eszköz- és forráscsoportot érintő információigény hivatalos dokumentálására, igazolására a közbenső mérleg alkalmas.

A 222. §-hoz

Az új Polgári Törvénykönyv szabályai egyértelművé teszik, hogy a gazdasági társaságban betöltött tagsági (részvényesi, tulajdonosi) jogviszony megszűnésekor a megszűnő tagot a részesedésével arányos társasági vagyon illeti meg. A számviteli törvény eddig csak a jegyzett tőkén felüli vagyon tekintetében az arányos tőketartalék és az arányos eredménytartalék elszámolására tartalmazott elszámolási szabályt, a törvény ezt egészíti ki azzal, hogy az eredménytartalék csökkenéseként kell elszámolni a gazdasági társaság, szövetkezet tagsági jogviszony megszűnésének időpontjában fennálló vagyonának a megszűnt tagsági jogviszonyra jutó részes jegyzett tőke, tőketartalék és az eredménytartalék arányos részét meghaladó összegét is. Az elszámolást akkor is el kell végezni, ha azzal az eredménytartalék negatívvá válik, vagy negatív összege növekszik.

A 223. §-hoz

A gazdasági társaságok osztalékot, részesedést, kamatozó részvény kamatát általában pénzeszközben juttatnak az arra jogosult tulajdonosoknak, azonban gyakran előfordul, hogy a juttatás teljesítésére nem pénzeszközben, hanem más eszköz (tárgyi eszközök, készletek, értékpapírok, stb.) átadásával kerül sor. A törvény egyértelművé teszi, hogy ha a társaság az osztalék elszámolásából származó kötelezettségét pénzeszköztől különböző eszköz átadásával teljesíti, akkor az ebből a célból kivezetett eszköz számviteli elszámolására az értékesítés szabályait kell alkalmazni. Ez azt jelenti, hogy a juttatás teljesítése érdekében kivezetett eszköz könyv szerinti értéke ráfordításként, az osztalék teljesítéskor figyelembe vett értéke pedig bevételként (a kivezetett eszköz értékesítésénél irányadó típusú bevételként) számolandó el a juttató társaságnál.

A 224. §-hoz

Az egyes devizában felmerülő tételek forintra történő átszámításánál több más jogszabály (így többek között az általános forgalmi adóról szóló törvény) is lehetővé teszi az Európai Központi Bank által közzétett, hivatalos devizaárfolyam használatát. A számviteli törvény előírásainak más jogszabályokkal való összhangja, illetve a figyelembe vehető megoldások körének bővítése indokolja a számviteli törvény módosítását.

A 225. §-hoz

A konszolidált éves beszámoló készítésének peremfeltételeit módosítja a mérlegfőösszeg, az éves nettó árbevétel és az éves foglalkoztatotti létszám szerint.

A 226. §-hoz

A törvény az adóelkerülést és a gazdaság kifehérítését célzó kormányzati politika részeként korlátozza a könyvviteli szolgáltatást végzők éves kötelező továbbképzésének szervezésében részt vevő szervezetek körét.

A könyvviteli tevékenységet folytató személyek munkája az adóbevételek védelmében kiemelt jelentőségű. Az éves kötelező továbbképzésen való részvételük jogszabályi kötelezettségből fakad. Ennek alapján az államnak kell rendelkeznie azokról a feltételekről, amelyek alapján az érintettek a szükséges ismeretekhez hozzájuthatnak. Jelenleg a kötelező továbbképzés ellátására az állam a könyvviteli szolgáltatást nyújtók esetében hatósági eljárás keretében választja ki az oktatást lefolytató szervezeteket.

A hivatkozott állami feladat érintettsége miatt szabályozást igényel, hogy a továbbképzést lebonyolító szervezetek tulajdonosi szerkezete átlátható legyen, valamint, hogy ezen szervezetek ne folytassanak olyan gazdasági tevékenységet, amely nem egyeztethető össze a könyvelőkkel szembeni elvárásokkal.

A 227. §-hoz

A jelentős köztartozást tartósan felhalmozó vállalkozók gazdálkodását független könyvvizsgálónak kell ellenőriznie, akkor is, ha az adott vállalkozó egyébként mentesülne a könyvvizsgálati kötelezettség alól. Az intézkedés egyrészt a költségvetési bevételekkel kapcsolatos kockázatokat csökkenti, másrészt a hitelezői érdekek védelmét szolgálja.

A 228. §-hoz

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat, valamint az abban foglalt feladatok végrehajtásáról szóló 1452/2011. (XII. 22.) Korm. határozat rendelkezett arról, hogy - több más szervezet mellett - az Országos Számviteli Bizottságot 2012. év végéig kormányhatározati szinten kell újraszabályozni.

Az újraszabályozás első lépéseként a számvitelről szóló 2000. évi C. törvény (a továbbiakban: Szt.) Országos Számviteli Bizottságra vonatkozó rendelkezései hatályon kívül helyezésre kerültek 2013. január 1-jével, azonban a felülvizsgálat során megállapítást nyert, hogy az Országos Számviteli Bizottságot továbbra is törvényi szinten célszerű szabályozni, ezért vált indokolttá az eredeti szabályozás helyreállítása.

A 229. §-hoz

Az egyes törvényeknek a távolléti díj számításával és a közpénzek szabályozásával összefüggő módosításáról szóló 2013. évi CIII. törvény módosította az Szt. 47. § (10) bekezdését, 73. § (4) bekezdését, valamint 78. § (8) bekezdését. A hivatkozott módosítás azonban nem egyértelmű a tekintetben, hogy a módosított rendelkezéseket lehet-e alkalmazni már a 2013. évben induló üzleti évről készített beszámolóra is. A törvény ennek egyértelmű lehetőségét fogalmazza meg.

Az e törvénnyel módosított rendelkezéseket már a 2013. évben induló üzleti évről készített beszámolóra is lehet alkalmazni.

A törvény átmeneti rendelkezésként lehetővé teszi a módosítás hatálybalépését megelőzően akkreditált továbbképző szervezetek számára, hogy a tulajdonosi összetételre vonatkozó korlátozó intézkedéseknek csak a módosítás hatálybalépését követő év január 1-től feleljen meg.

A törvény alapján a számviteli szabályozásért felelős miniszter 2014. április 1-ig folytatja le az Országos Számviteli Bizottság létrehozására irányuló intézkedéseket.

A Számviteli törvény 177. § (38) bekezdéséhez kapcsolódó módosítás a vállalkozó külföldi pénzértékre szóló hiteltartozásának, devizakötvény-kibocsátásból származó tartozásának lejárat előtti egyösszegű visszafizetése miatti, korábban elhatárolt árfolyamveszteség feloldására ad az azonnali veszteség-elszámolás helyett három évre elnyújtott, fokozatos megszüntetési lehetőséget, amelyet a vállalkozó saját döntése alapján választhat. A fokozatos megszüntetés - a devizakitettség csökkentésének elősegítése érdekében - bármilyen forrásból történő tartozás-visszafizetés esetén választható, így a külföldi pénzértékre szóló tartozás forint hitelből (ezen belül elsősorban az MNB Növekedési Hitelprogramja keretében felvett hitelből) történő kiváltására is. Az átmeneti rendelkezést már a 2013. évi üzleti évben, illetve legkésőbb a 2014. december 31-ig visszafizetett tartozásokra lehet alkalmazni.

A 230. §-hoz

A törvény alapján a számviteli szabályozásért felelős miniszter rendeletben állapítja meg az online kapcsolatra képes, adóügyi ellenőrzési egységgel rendelkező pénztárgépre való 2013. évi cseréhez nyújtott támogatás számviteli elszámolásának részletes szabályait.

A 231. §-hoz

A gazdasági társaságokról szóló, valamint a szövetkezeti hitelintézetek integrációjáról szóló törvénnyel való összhang megteremtése érdekében a számviteli törvényben bevezetésre kerül az átváltozó kötvény fogalma. Továbbá a törvény szövegcserés módosítást tartalmaz az USD-ben történő könyvvezetés és beszámolókészítés bevezetéséhez kapcsolódóan.

A törvény a hatályos jogszabályi rendelkezés egyértelmű értelmezését segítő pontosítást tartalmaz.

Az Szt. 2013. június 30-ával beiktatott 47. § (10) bekezdése, 73. § (4) bekezdése, 78. § (8) bekezdése lehetőséget ad a társasági adóról és az osztalékadóról szóló 1996. évi LXXXI. törvény 18. §-a alá tartozó vállalkozók számára, hogy a nem piaci értéken megvalósuló ügyleteiknek az alkalmazott ellenérték és a piaci érték közötti különbözetét társasági adóalap-korrekció helyett a könyvviteli elszámolásban rögzítsék, ugyanazt a számviteli tételt érintően, ahová az eredetileg alkalmazott ellenértéket rögzítették. A számviteli elszámolás eredményeképp ezek az ügyletek piaci értéken lesznek kimutatva, árbevételként, bekerülési értékként, anyagjellegű ráfordításként, szemben a gyakorlatban időnként alkalmazott (az utólagos engedmények elszámolására épülő) egyéb bevételkénti, egyéb ráfordításkénti elszámolással. Az Szt. 47. § (10) bekezdése csak akkor alkalmazható, ha meghatározható (és a felek meg is határozzák), hogy a korrekció teljes összegéből az egyes beszerzett eszközökre mekkora hányad jut.

Mivel az előírás transzferár-korrekciót kiváltó elszámolás, így annak bizonylataként elfogadható minden olyan bizonylat, amely megfelel a törvény számviteli bizonylatra vonatkozó rendelkezéseinek.

A 232. §-hoz

A módosítás az egyéni vállalkozóról és az egyéni cégről szóló törvénnyel való összhang megteremtését szolgálja.

21. A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

A 233. §-hoz

Meghatározza az e törvényben alkalmazott gazdálkodó szervezet fogalmát.

A 234. §-hoz

A Kamara átlátható és hatékony működését segíti elő.

A 235. §-hoz

A jogszabály módosításával a kamarai tag könyvvizsgáló legfeljebb két alkalommal töltheti be ugyanazt a tisztséget. Ez elősegíti a kamarai működés átláthatóságát és hatékonyságát.

A 236. §-hoz

A Kamara hatékony működését segíti elő.

A 237. §-hoz

A közfelügyeleti hatóság - feladatkörében eljárva - vizsgálja és értékeli a könyvvizsgálói közfelügyeleti rendszer részelemeit, melyhez speciális szakértelemre is szükség lehet. A törvény alapján lehetővé válik, hogy a közfelügyeleti hatóság az adott feladathoz szükséges szakértelemmel és tapasztalattal rendelkező szakértőt vegyen igénybe.

A törvényben szereplő adatszolgáltatási kötelezettség előírása révén a közfelügyeleti hatóság a közérdeklődésre számot tartó gazdálkodóknál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgálók és könyvvizsgáló cégek minőségellenőrzésének elvégzése mellett a teljes minőségbiztosítási rendszert vizsgálni és értékelni tudja, tekintettel arra, hogy annak működéséért való végső felelősséget a közfelügyeleti hatóság viseli.

A 238. §-hoz

Átmeneti rendelkezéseket tartalmaz a 2013. december 31-e előtt a könyvvizsgáló cégek nyilvántartásában szereplő egyéni vállalkozókra vonatkozóan. Az említett egyéni vállalkozók 2014. december 31-ig folytathatnak könyvvizsgáló cégként könyvvizsgálati tevékenységet.

Átmeneti rendelkezéseket tartalmaz a tisztségviselők megválasztására, díjazására, valamint a főtitkár és a főtitkári hivatal főkönyvelőjének javadalmazására vonatkozó rendelkezésekhez.

A 239-240. §-hoz

Szövegcserés módosítások és hatályukat vesztő rendelkezések.

IX. Fejezet

ÁGAZATI ADÓKAT ÉRINTŐ MÓDOSÍTÁSOK

22. A távhőszolgáltatás versenyképesebbé tételéről szóló 2008. évi LXVII. törvény módosítása

A 241. §-hoz

A módosítás értelmében nem növeli az adózás előtti eredményt a kedvezményezett átalakulás, vagy kedvezményezett részesedéscsere révén a megszerzett részesedés bekerülési értéke csökkentéseként vagy könyv szerinti értéke kivezetéseként korábbiakban elszámolt összeg, ha a kivezetés újabb kedvezményezett átalakulás vagy kedvezményezett részesedéscsere következtében történő részesedésszerzés miatt következik be. A módosítás tehát a több, egymást követő kedvezményezett átalakulásra vagy kedvezményezett részesedéscserére tekintettel mentesíti az adózót az egyéként alkalmazandó adózás előtti eredmény növelését előíró rendelkezések alkalmazása alól.

A 242. §-hoz

A törvény értelmében az energiaellátók jövedelemadójának alanyai 2014-től jövedelemadó-előleg megfizetésére kötelezettek. Az adóalany - főszabály szerint - az adóbevallással egyidejűleg az adóbevallás esedékességét követő második naptári hónap első napjával kezdődő 12 hónapos időszakra köteles jövedelemadó-előleget bevallani. A jövedelemadó-előleg mértéke az adóévet megelőző adóév fizetendő adójának összege, ha az adóévet megelőző adóév időtartama 12 hónap volt, illetve az adóévet megelőző adóév fizetendő adójának a működés naptári napjai alapján 12 hónapra számított összege minden más esetben. A jövedelemadó-előleg fizetésének gyakorisága az előző adóévi fizetendő adó összegének függvényében alakul, ha az előző adóévi fizetendő adó összege meghaladja az 5 millió forintot, akkor a jövedelemadó-előleg fizetési kötelezettséget havonta kell teljesíteni, ha az előző adóévi fizetendő adó meghaladja az 5 millió forintot, 5 millió forint fizetendő adó alatt pedig háromhavonta, egyenlő részletekben esedékes.

A 243. §-hoz

A törvény értelmében a jövedelemadó-előleg fizetési kötelezettséget első ízben a 2014. adóév vonatkozásában kell teljesíteni.

A 244. §-hoz

Jogtechnikai pontosítás.

A 245. §-hoz

A törvény a számviteli előírásoknak is megfelelően a jövedelemre tekintettel külföldön megfizetett (fizetendő), ráfordításként elszámolt adó növelő tételként történő elszámolását előíró rendelkezés hatályon kívül helyezéséről rendelkezik.

23. A népegészségügyi termékadóról szóló 2011. évi CIII. törvény módosítása

A 246. §-hoz

Az egyértelmű jogalkalmazás érdekében a 2011. évi CIII. törvény (a továbbiakban: Neta tv.) az értelmező rendelkezések között rögzíti, hogy a Neta-kötelezettség vonatkozásban szörp alatt a Magyar Élelmiszerkönyv szerinti gyümölcsszörpöket valamint víz- és kivonatalapú szörpöket, továbbá hígítással a cukortartalmú italok elkészítéséhez alkalmas sűrítményeket, koncentrátumokat kell érteni.

A 247. §-hoz

A hatályos Neta tv. szerint adóköteles az un. üdítőital, azaz az az energiaitalnak nem minősülő termék, amelynek VTSZ száma 2009 vagy 2202 a legalább 25% gyümölcs, illetve zöldséghányadot tartalmazó sűrítmények, koncentrátumok, szörpök, nektárok, gyümölcslevek és zöldséglevek, valamint a legalább 50%-ban tejalapanyag felhasználásával készült termékek kivételével, ha hozzáadott cukrot tartalmaz és cukortartalma meghaladja a 8 gramm cukor/100 milliliter mennyiséget.

A Neta tv. hatályos üdítőital-fogalmának szövegezése azt sugallja, hogy a jogalkotó szándéka szerint az adókötelezettségnek ki kellene terjednie a 25%-nál alacsonyabb gyümölcs, illetve zöldséghányadot tartalmazó sűrítményekre, koncentrátumokra, szörpökre is, ha azok hozzáadott cukrot tartalmaznak és cukortartalmuk meghaladja a 8 gramm cukor/100 milliliter mennyiséget. Ugyanakkor a Neta tv. vonatkozó rendelkezéseinek felülvizsgálata rávilágított arra, hogy hatályos Neta szabályozás tárgyi hatálya a jogalkotó szándékától eltérően az ún. szörpökre, szirupokra nem terjed ki, mivel azok nem sorolhatóak be a 2009 vagy 2202 VTSZ szám alá.

Erre figyelemmel indokolt a Neta tv. üdítőital-fogalmának olyan módosítása, amelynek eredményeként egyértelművé válik, hogy a kivonatalapú szörpök kivételével a hozzáadott cukrot tartalmazó és legalább 8%-os cukortartalmú, de alacsony (25%-nál kisebb) gyümölcstartalmú szörpök is Neta-kötelesek.

A 248. §-hoz

A Neta tv. üdítőital fogalmának változása okán indokolt az adómértékre vonatkozó rendelkezés technikai jellegű korrekciója.

24. A közművezetékek adójáról szóló 2012. évi CLXVIII. törvény módosítása

A 249-251. §-hoz

A közművezetékek adójáról szóló törvény hatályos szabályozása szerint a hírközlési vezetékekre vonatkozó sávos adókedvezmény mértéke 170 km vezetékhosszig 80%, 170-250 km vezetékhossz között 60%, 250-300 km vezetékhossz között 20%. A teljes adót csak a 300 km-t meghaladó vezetékhossz után kell megfizetni. A hatályos szabályozás tehát jelenleg is figyelembe veszi azt, hogy a kisebb, kevesebb vezetékkel rendelkező távközlési társaságok teherviselő képessége kisebb. Mindemellett sok esetben e kisebb társaságoknak - szolgáltatási területük miatt - egy fogyasztó eléréséhez relatíve sok vezetéket kellett kiépíteni.

Gazdasági és társadalmi érdek fűződik ugyanakkor ahhoz, hogy a ritkán lakott, távoli vidékeken élők is megfelelő távközlési infrastruktúrával rendelkezzenek. Annak érdekében, hogy ezen infrastruktúra kiépüljön, illetve fennmaradjon, az említett adókedvezmény terjedelme a törvény szerint bővül, egyben a kedvezmény struktúrája egyszerűsödik. A törvény értelmében nem kell adót fizetni 200 km vezetékhosszig, 200-350 km vezetékhossz között az adókedvezmény 70%, a 350-500 km közötti vezetékhossz adójából pedig 25% adókedvezmény vehető igénybe. A teljes adót az 500 km vezetékhossz felett kell megfizetni.

A változtatás magában foglalja azt, hogy a fenti adókedvezmény ne legyen de minimis kedvezmény, mert az uniós szabályozás szerint a bárki által alkalmazható sávos adókedvezmény nem támogatás.

X. Fejezet

EGYÉB KAPCSOLÓDÓ TÖRVÉNYEK MÓDOSÍTÁSA

25. A polgári perrendtartásról szóló 1952. évi III. törvény módosítása

A 252. §-hoz

Az Itv. 58. § (1) bekezdésének f) pontja alapján az illeték a peres eljárás illetékének 10%-a, ha a bíróság az eljárást megindító beadványt idézés kibocsátása - a nemperes eljárások esetén érdemi vizsgálat - nélkül elutasítja.

A mérsékelt illeték vonatkozásában biztosított költségmentesség a bírósági eljárást jelentősen hátráltatja, szükségtelenül bonyolulttá teszi, miután a bíróságnak a beadvány érdemi elbírálásra való alkalmatlansága ellenére kell a költségmentesség engedélyezéséről dönteni.

A törvény az eljárás lefolytatására alkalmas beadványok előterjesztését, a bíróságok adminisztratív leterheltségének csökkentését, és az eljárások ésszerű határidőn belüli befejezését segíti elő.

26. A közúti közlekedésről szóló 1988. évi I. törvény módosítása

A 253. §-hoz

A papíralapú regisztrációs adóigazolás megszűnése miatt már nem az ügyfélnek kell igazolnia a regisztrációs adó megfizetését a közlekedési igazgatási hatósági eljárásban, hanem e tényt a közlekedési hatóság ellenőrzi a Nemzeti Adó- és Vámhivatallal létesített adatkapcsolat útján. A törvény ezen túlmenően szövegpontosításokat tartalmaz.

27. A közúti közlekedési nyilvántartásról szóló 1999. évi LXXXIV. törvény módosítása

A 254. §-hoz

A Kknyt. jelenlegi 19. § (1) bekezdés f) és g) pontja taxatíve meghatározza azokat az adatokat, amelyeket az adóhatóság, illetve a vámhatóság a KEK KH által vezetett közúti közlekedési nyilvántartásból igényelhet.

A törvény szerint a Kknyt. lehetőséget ad a NAV részére a nyilvántartás adatainak teljes körű megismerésére.

Jelenleg a környezetvédelmi, természetvédelmi és vízügyi felügyelőségek illegális hulladéklerakási ügyekben való eljárásuk során az elkövető gépjármű rendszámának ismerete esetén a tényállás tisztázásához és a további intézkedések megtételéhez szükséges további adatokhoz nem férnek hozzá. A módosítással elősegíthető az ügyek megfelelő intézkedéssel történő lezárása.

A 255. §-hoz

Jogszabályszerkesztési módosítás.

A 256. §-hoz

A törvény következtében az állami adóhatóságnak lehetősége nyílik arra, hogy a KEKKH által vezetett közúti közlekedési nyilvántartás adatait célhoz kötötten, teljes körűen megismerhesse.

28. A kereskedelemről szóló 2005. évi CLXIV. törvény módosítása

A 257-258. §-hoz

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 109. § (2) bekezdésének módosításához kapcsolódóan meghatározásra kerül a közlekedési eszközökön folytatott értékesítés, amely speciális kiskereskedelmi tevékenység végzésére a jövedéki törvény is lehetőséget biztosít. A jövedéki szabályozás érintett bekezdésének módosításával összefüggően - amely a gyakorlati élet elvárásainak megfelelően lehetővé teszi a belföldi mellett a külföldi légi jármű fedélzetén is a jövedéki termék értékesítését - merült fel, hogy a kereskedelmi szabályozás jelenleg nem tartalmaz egyértelmű rendelkezéseket a közlekedési eszközön végzett értékesítésre vonatkozóan, amely az érintett piaci szereplők és az eljáró hatóságok számára is gondot okoz a tevékenység bejelentése, illetve a törvényben meghatározott kereskedési formákba való besorolása során. A kereskedelmi szabályozás egyértelművé tétele érdekében meghatározásra kerül a közlekedési eszközökön folytatott értékesítés fogalma, és beépítésre kerül a kereskedelmi törvényben meghatározott kereskedési formák közé. Az újonnan meghatározott kereskedési forma bejelentéséhez szükséges részletszabályok a kereskedelmi törvény végrehajtási rendeletében kerülnek meghatározásra.

29. Az állami vagyonról szóló 2007. évi CVI. törvény módosítása

A 259-260. §-hoz

Az állami vagyonról szóló 2007. évi CVI. törvény módosítása következtében az állami adóhatóság által érvényesített követelések következtében végrehajtott ingó és ingatlan vagyontárgyak hasznosításáért, értékesítéséért a Magyar Nemzeti Vagyonkezelő Zrt. a felelős.

30. A hagyatéki eljárásról szóló 2010. évi XXXVIII. törvény

A 261. §-hoz

Az adózás rendjéről szóló törvény 2014. január 1-jétől 54. § (4a) bekezdése szerinti közjegyzői tájékoztatás részletszabályait határozza meg.

31. Az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény módosítása

A 262. §-hoz

A háztartási alkalmazott foglalkoztatása esetén a foglalkoztató az állami adóhatóságnak havonta vagy több hónapra előre a munkavégzés megkezdése előtt jelenti be. A törvény változást hoz a több hónapra vonatkozó bejelentéssel kapcsolatban.

A 263. §-hoz

A regisztrációs díj nem a foglalkoztatás közterhe, hanem a bejelentés és az ahhoz kapcsolódó kormányzati eljárás díja. A jogalkotói cél szerint az 1000 forintos díjjal az állami feladat ellátása nullszaldósan valósítható meg. Erre tekintettel a törvény szerint a díj nem jár vissza akkor, ha a háztartási alkalmazott foglalkoztatására nem kerül sor, hiszen az állami eljárás ebben az esetben is megtörténik.

32. A környezetvédelmi termékdíjról szóló 2011. évi LXXXV. törvény módosítása

A 264. §-hoz

Az új rendelkezés azt határozza meg, hogy mikor jön létre új termékdíjköteles termék a termékek feldolgozása, megmunkálása során.

A 265. §-hoz

Az értelmező rendelkezések (fogalmak) bővülnek, a hivatkozások pontosításra kerülnek a hulladékról szóló törvény és a kapcsolódó irányelvek miatt.

A 266. §-hoz

A termékdíj raktár bevezetéséhez kapcsolódó termékdíj-kötelezettség keletkezésének ideje meghatározásra kerül. Pontosításra kerül a külföldről behozott áru csomagolásának lebontásával keletkező kötelezettség. Kiegészül a nyilatkozattétel lehetősége, mely megkönnyíti a csomagolószert gyártók helyzetét, továbbá lehetőséget teremt a termékdíj raktár engedélyesek számára a termékdíj felszámítása nélküli belföldi termékbeszerzésre. Amennyiben a nyilatkozó nem a nyilatkozat tartalma szerint jár el, termékdíjat és késedelmi pótlékot köteles fizetni. Egységesen, ebben a szakaszban kerültek elhelyezésre mindazok a korábban több helyen megtalálható rendelkezések, amikor nem kell a termékdíjat megfizetnie a kötelezettnek.

A 267. §-hoz

Az újrahasználható csomagolószerek esetében újabb lehetőséggel bővül a szabályozás. A bérleti rendszerben használt újrahasználható csomagolószerek bérbeadójának nem kell megfizetnie a termékdíjat az újrahasználatra történő bérbeadás során. Ennek feltétele, hogy a bérbeadó olyan zárt számítógépes rendszert üzemeltessen, amivel nyomon követhető a termék útja. A bérleti rendszer alkalmazását a bérbeadó kérelmére a környezetvédelmi hatóság engedélyezi.

A 268. §-hoz

A törvényben korábban több helyen is megtalálható „nem keletkezik termékdíj-kötelezettség” jogintézmény esetei egységesen e szakaszban kerültek elhelyezésre az átláthatóság javítása érdekében. Bővült a jogintézmény a raklapokkal, ha azokat a tulajdonosa legalább egy éven át újrahasználja, nem idegeníti el. Ezzel az új szabállyal is ösztönzésre kerül az újrahasználható raklapok alkalmazása az egyutas raklapokkal szemben. Pontosításra került a külföldre kiszállítás vagy értékesítés esetén követendő szabályozás, melynek eredményeként a beépülő alkotórészekre, tartozékokra is vonatkozik a szabályozás.

A 269. §-hoz

A saját célú felhasználás során keletkező kötelezettség napját pontosítja a módosítás. A külföldről behozott áru csomagolását képező csomagolószerek lebontása és hulladékká válása esetén a logisztikai folyamatok összetettsége miatt számos esetben problémát okozott a fizetési kötelezettség alanyának és a keletkezés időpontjának a megállapítása. A szabályozás a csomagolás lebontása esetén a kötelezettség keletkezésének időpontjaként a hulladékká válás napját állapítja meg.

A 270. §-hoz

Pontosításra került a készletre vétellel keletkező kötelezettség választásának szabályrendszere, ezen belül a leltárfelvétel időpontja és a készlet bevallásának módja. A készlet bevallását az első negyedéves bevallásban kell megtenni, mellyel kiváltásra kerül egy külön a készletről szóló bevallás benyújtásának a kötelezettsége, ezzel is csökkentve az adminisztrációs terhet.

A 271. §-hoz

A Ktdt. I. fejezete kiegészül a „7/A. Termékdíj raktár” alcímmel. A termékdíj raktár jogintézményének a bevezetése, jelentős könnyítést valósít meg, mivel ez a hazai kereskedelmi szokásoknak megfelel, továbbá az exportra termelők adminisztrációs terheit csökkenti. Termékdíjköteles termék tárolható vagy előállítható a termékdíj megfizetése nélkül és csak a végfelhasználáskor vagy a belföldi forgalomba hozatalkor kell kifizetnie a termékdíjat a kötelezettnek. A termékdíj raktár jogintézménye alkalmas arra, hogy a gyártási, értékesítési folyamatban résztvevők számára mindaddig biztosítsa a termékdíj meg nem fizetésének a lehetőségét, amíg a gyártás, továbbértékesítés tart, ezáltal jelentős likviditási problémákat old meg a szabályozás és csökkenti a kötelezettek és az adóhatóság adminisztrációs terheit is az indokolatlan megfizetés-visszaigénylés elmaradásával. Az engedélyezés során szigorú feltételrendszert határoz meg a szabályozás az esetleges visszaélések megelőzése érdekében.

A 272. §-hoz

Pontosítja a szabályozás, hogy a termékdíj kötelezettség keletkezésének bejelentése során mely szabályok alkalmazását választhatja meg a kötelezett és ezen választását tárgyévente, jogvesztő határidő kitűzése mellett változtathatja meg vagy tarthatja fenn.

A kötelezett az egyéni hulladékkezelési teljesítésre vonatkozó választását nem változtathatja meg tárgyéven belül. Erre a módosításra azért van szükség, mert azok a kötelezettek, akik egyéni teljesítést választottak, majd év közben visszatértek a rendszerbe, előnybe kerültek versenytársaikkal szemben, illetve a lejelentett mennyiség növeli az OHÜ teljesítési kötelezettségét, mellyel év elején még nem számolhatott.

A 273. §-hoz

A termékdíj raktár jogintézményének bevezetése szükségessé teszi, hogy a termékdíj felszámítása vagy visszaigénylése mellett történő betárolás során a raktár engedélyese pontosan ismerje a betárolni kívánt termék adójogi státuszát.

A 274. §-hoz

A szerződéses átvállalás során lehetőséget biztosít a szabályozás arra, hogy az export célból átvállaló kötelezett belföldi csomagolószer továbbértékesítőtől is beszerezhesse a termékdíj felszámítása, majd visszaigénylése nélkül exportáruja csomagolására felhasznált csomagolószereit.

A 275. §-hoz

Az OHÜ feladatai kerültek pontosításra a gyakorlati működés tapasztalatai alapján.

A 276. §-hoz

Az OGyHT tervezetét az OHÜ a tárgyévet megelőző év szeptember 20-ig készíti elő, melyet a miniszter hagy jóvá.

A 277. §-hoz

Módosításra kerül az OHÜ közbeszerzési gyakorlatára vonatkozó határidő és eljárás.

A 278. §-hoz

Kiegészítésre kerül a hulladékkezelési közszolgáltatás tartalma, melyre szerződés köthető.

A 279. §-hoz

Kiegészítésre és pontosításra kerül a termékdíj visszaigénylés szabályrendszere. A jogcímek közé felvételre kerül a növényvédőszer csomagolása után visszaigényelhető termékdíj azon része, amelyet e speciális hulladék után hulladékgazdálkodási szolgáltatási díjként fizet meg a hulladék birtokosa. A módosítás rendelkezik továbbá arról, hogy az ipari termékdíj raktár engedélyes részére történő értékesítéskor a visszaigénylési szabályokat a külföldre történő értékesítés szabályaival azonosan kell alkalmazni, mellyel a hazai beszállítói ipar azonos helyzetbe kerül a külföldi beszállítókkal és a továbbiakban nem éri versenyhátrány a hazai beszállítókat.

A 280. §-hoz

Pontosításra kerül az újrahasználható csomagolószerek nyilvántartásba történő felvételének szabályrendszere.

A 281. §-hoz

A vámhatóság hatáskörébe tartozó ellenőrzések szabályai kerültek pontosításra a gyakorlati tapasztalatok alapján.

A 282. §-hoz

Az ellenőrzés szabályainak módosítása indokolttá teszi a mintavételre vonatkozó részletes szabályok külön §-ban történő megállapítását.

A 283. §-hoz

Az ellenőrzés szabályainak módosítása indokolttá teszi a mintavételre vonatkozó részletes szabályok külön §-ban történő megállapítását.

A 284. §-hoz

A felhatalmazó rendelkezés az újrahasználható csomagolószerek bérleti rendszerének részletes szabályai megalkotására ad felhatalmazást a Kormány számára.

A 285. §-hoz

Átmeneti rendelkezést tartalmazó előírás.

A 286. §-hoz

Szükséges szövegpontosítások, és hatályon kívül helyezések.

A 287. §-hoz

Szükséges szövegpontosítások, és hatályon kívül helyezések.

33. A szabályozott ingatlanbefektetési társaságokról szóló 2011. évi CII. törvény módosítása

A 288. §-hoz

A törvény új fogalmakat vezet be a a 2011. évi CII. törvény (a továbbiakban: Szit. tv.) módosításához kapcsolódóan.

A 289. §-hoz

A törvény technikai jelleggel módosítja a szabályozott ingatlanbefektetési társaságok osztalékfizetésének szabályait annak érdekében, hogy az osztalékfizetési kötelezettség mértéke összhangba kerüljön a szabályozott ingatlanbefektetési társaságok rendelkezésére álló pénzeszközök és egyéb magas likviditású eszközök mennyiségével.

A törvény értelmében a szabályozott ingatlanbefektetési társaság legfeljebb a rendelkezésére álló pénzeszközök, illetve magas likviditású eszközök 90%-ának mértékéig köteles osztalékfizetésről rendelkezni. A szabályozott ingatlanbefektetési társaság ugyanakkor köteles az ily módon kifizetett osztalék és a korábbi szabályok szerint elvárt osztalék közötti különbségből eredő összeget a későbbi évek során osztalékként kifizetni a rendelkezésére álló pénzeszközök, illetve magas likviditású eszközök felhasználásával. Ennek következtében a szabályozott ingatlanbefektetési társaság által hosszútávon kifizetendő osztalék összesített mértéke nem változik a módosítás következtében.

A törvény megteremti annak a lehetőségét, hogy a szabályozott ingatlanbefektetési társaságok 10%-ot meghaladó részesedéssel rendelkezzenek főtevékenységként épületépítési projekt szervezésével (TEÁOR 4110) foglalkozó gazdasági társaságban - hasonlóan a szabályozott ingatlanbefektetési társaságok szabályozásának több külföldi példájához -, amely által a szabályozott ingatlanbefektetési társaságok érdekeltté válnak az elsősorban fejlesztés útján hasznosítható ingatlanok megvásárlására, ami fellendítheti ezen ingatlanok piacát, illetve nagyobb növekedési lehetőséget biztosít a szabályozott ingatlanbefektetési társaságok számára. Ugyanakkor a törvény olyan rendelkezést iktat a társasági adóról szóló törvénybe, amely kizárja a társaságiadó-mentesség alkalmazását a főtevékenységként épületépítési projekt szervezésével (TEÁOR 4110) foglalkozó gazdasági társaságban fennálló 10%-os részesedés feletti részesedés elidegenítése révén keletkező nyereség vonatkozásában.

A 290. §-hoz

A Szit. tv. 8. § (5) bekezdése szerint a szabályozott ingatlanbefektetési társaság számára tiltott, hogy az éves beszámolójában kimutatott, visszafizetési kötelezettséget keletkeztető idegen forrásai meghaladják az éves beszámolójában kimutatott ingatlanok összértékének 65%-át.

A devizaárfolyamok akár néhány nap alatt bekövetkező jelentős változása - tehát egy, a szabályozott ingatlanbefektetési társaságon kívül álló körülmény - még az olyan idegen forrás/ingatlan érték arányt is a 65%-os küszöbérték fölé lendítheti, amely egyébként annál az árfolyamváltozást megelőzően jelentősen alacsonyabb volt.

A 65%-os küszöbérték megsértése tényének hivatalból vagy bejelentés alapján történő ismertté válásától számítva jelenleg 90 napja van a szabályozott ingatlanbefektetési társaságnak, hogy olyan lépéseket tegyen, amelyekkel az idegen forrás/ingatlan érték arányt ismét a 65%-os küszöbérték alá szorítja.

E lépések azonban lényegében tőkeemelésre és ezt követően új ingatlanok vásárlására korlátozódnak, amelyek viszont 90 napon belül nem végrehajthatóak. A szabályozott ingatlanbefektetési társasági státusz elvesztése tehát a jelenlegi szabályozás alapján külső körülmények függvényében „kódolva” van a szabályozásban.

Ennek érdekében szükséges az idegen forrás/ingatlan érték arány helyreállítására nyitva álló, jelenleg 90 napos határidő egy évre való kiterjesztése, amely a szabályozás jelenlegi logikáján nem változtat, de a határidőt a lehetséges lépések objektív időigényéhez igazítja.

A 291. §-hoz

A törvény a szabályozott ingatlanbefektetési elővállalkozások és társaságok szavazatainak legalább 90%-ával rendelkező részvényesek számára eltérési lehetőséget biztosít a Szit. tv.-ben foglalt összeférhetetlenségi szabályoktól, hogy a vezető tisztségek betöltésére megfelelő szaktudással rendelkező és potenciálisan szóba jöhető személyeket választhassanak.

A törvény egyúttal kiterjeszti az összeférhetetlenségi szabályokat olyan vállalkozások vezető tisztségviselőire, amelyek esetlegesen visszaélhetnek a szabályozott ingatlanbefektetési elővállalkozásokkal és társaságokkal kapcsolatban rendelkezésükre álló bennfentes információval.

A 292. §-hoz

A Szit. tv. 8. § (7) bekezdésének b) pontja kizárja annak a lehetőségét, hogy a szabályozott ingatlanbefektetési társaságok az ingatlan-portfóliójukba tartozó ingatlanra más személy részére vételi jogot biztosító egyoldalú kötelezettséget vállaljanak, illetve erre vonatkozó szerződést kössenek. A Szit. tv. 8. § (8) bekezdése ezen felül rögzíti, hogy semmis minden olyan szerződéses kikötés és egyoldalú kötelezettségvállalás, amely ellentétes a (7) bekezdésben foglaltakkal.

A pénzügyi intézmények üzletszabályzata, illetve általános gyakorlata ugyanakkor az ingatlanok finanszírozását szolgáló hitelek folyósítását jellemzően az ingatlanra vonatkozó, a pénzügyi intézmény részére bejegyzett vételi jog alapításához (is) köti.

A törvény lehetővé teszi, hogy a szabályozott ingatlanbefektetési társaságok a pénzügyi intézmények kockázatkezelési gyakorlatával összhangban olyan hitelszerződést kössenek, amely vételi jogot biztosít a pénzügyi intézmények részére az ingatlan-portfóliójukba tartozó ingatlanra. A törvény ezáltal a gyakorlatban is biztosítja azt a Szit. tv.-ben rögzített lehetőséget, hogy a szabályozott ingatlanbefektetési társaságok az ingatlan-portfóliójukba tartozó ingatlanok megvásárlása során külső finanszírozást is igénybe vehessenek.

34. A szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény módosítása

A 293-294. §-hoz

A jó nevű könyvvizsgáló fogalmának módosítására a könyvvizsgálat hazai és nemzetközi szabályozásával való összhang megteremtése érdekében van szükség.

XI. Fejezet

NEMZETI ADÓ- ÉS VÁMHIVATALT ÉRINTŐ MÓDOSÍTÁSOK

35. A Nemzeti Adó- és Vámhivatalról szóló 2010. évi CXXII. törvény módosítása

A 295. §-hoz

Pontosító jellegű módosítás annak érdekében, hogy valamennyi háttérjogszabály tekintetében egységesen mind a jogszabály címe, mind annak száma megjelenjen.

A 296. §-hoz

A törvény - garanciális jellegűen - szigorítja azon jogszabályok körét, amelyek alapján egyoldalú jognyilatkozatból jogok vagy kötelezettségek származhatnak.

A 297. §-hoz

Figyelemmel arra, hogy a NAV által alkalmazott elektronikus rendszer miatt a munkatársak számára az illetményről, egyéb járandóságról szóló elszámolás kizárólag elektronikus úton válik elérhetővé, így indokolt ezen elszámolás tekintetében a közlés szabályainak rendezése.

A 298. §-hoz

A NAV tv. 16/F. § hatályos (3) bekezdésének első mondata előírja, hogy a megállapodásban meg kell jelölni a felek nevét, továbbá a megállapodásnak a teljesítés szempontjából lényeges adatait. Figyelemmel arra, hogy ez e rendelkezés általános elvként jogszabályi rendelkezés nélkül is érvényesül, normatív tartalommal a rendelkezés nem bír, így az szükségtelen.

A 299. §-hoz

A Ptk.-hoz hasonlóan a törvény megteremti annak lehetőségét, hogy ha az elévülés az ellenkövetelés keletkezésekor még nem következett be, az elévült követelés beszámítható legyen.

A 300. §-hoz

A törvény a Hszt. 44. § (1) bekezdés k) pontja szerinti rendelkezési állomány megszűnése esetére a NAV vonatkozásában speciális szabályozást tartalmaz, amelyet irányadónak kell tekinteni a Hszt. 336. § hatálya alá tartozó esetekben is.

A 301. §-hoz

Egyes munkakörök tekintetében (zenész, vezető zenész) a szaktanfolyam elvégzése - a munkakör sajátosságaiból adódóan - nem járul hozzá a munkaköri feladat magasabb szintű ellátásához, így annak elvégzésére kötelezni az érintettet szükségtelen.

A 302. §-hoz

A Hszt. 2013. január 1-jétől hatályos módosításai újraszabályozták a vezénylés és a berendelés szabályait. A rendelkezés ehhez a módosításhoz igazítja a más szervhez vezénylés megszűnése esetén a NAV tekintetében irányadó szabályokat.

A 303. §-hoz

A rendelkezés rendezi a NAV-on belüli vezénylés alatt a munkáltatói jogkor gyakorlásával kapcsolatos egyes kérdéseket, meghatározva a vezénylés helye szerinti szerv munkáltatói jogkör gyakorlójának jogkörét. Szabályozza továbbá a vezénylés időtartamára járó illetményt és egyéb járandóságok biztosításának rendjét a NAV-on belüli vezénylés esetén.

Figyelemmel arra, hogy a pénzügyi nyomozói munkakört betöltők tekintetében a NAV tv. 2012. szeptember 1-jétől jelentősen magasabb összegű illetményt biztosít, indokolt, hogy ez a kiemelt illetmény csak a ténylegesen pénzügyi nyomozói feladatokat ellátó pénzügyőröket illesse meg, őket viszont akkor is, ha ilyen feladatot vezénylés keretében látnak el.

A 304. §-hoz

A Hszt. számos rendelkezésében szereplő beosztás, és ennélfogva a legalább azonos besorolási szintű szolgálati beosztás a NAV tekintetében nem értelmezhető, figyelemmel arra, hogy a NAV tekintetében az illetmény megállapítása az érintett besorolásához kötött, illetve a NAV tekintetében a feladatok munkakör szerint kerülnek ellátásra, szükségessé vált a NAV fogalomrendszeréhez igazítottan meghatározni a rendelkezési állomány megszűnésekor követendő eljárást.

A Hszt. 2013. január 1-jétől hatályos módosítása alapján szünetel a szolgálati viszonya az állami vezetővé kinevezett vagy megválasztott pénzügyőrnek, a szünetelés megszűnését követően viszont a Hszt. egy olyan rendelkezése megfelelő alkalmazását írja elő, mely rendelkezés a NAV-nál nem alkalmazható. Ezért rendezni kellett a törvényb3n, hogy hogyan kell eljárni annak a pénzügyőrnek az esetében, aki a szünetelést követően a NAV állományába visszatér.

A 305. §-hoz

A Hszt. 2013. január 1-jével bevezette a méltatlansági eljárást, amelynek egyes eljárási kérdéseire a fegyelmi eljárás szabályait rendeli alkalmazni. Figyelemmel arra, hogy a NAV tekintetében a fegyelmi eljárást teljes részletezettséggel a NAV tv. szabályozza, így a törvény meghatározza a Hszt. szerinti méltatlansági eljárás esetén követendő eljárást a NAV-on belüli fegyelmi eljárás egyes előírásaihoz igazítva azt. A törvény a méltatlansági eljáráshoz kapcsolódóan a részletszabályokkal a Kttv.-hez képest nem elérő, hanem többletszabályokat kíván beiktatni, annak érdekében, hogy a NAV személyi állományára vonatkozóan egységes szabályozást alakítson ki. A Hszt. tárgybani rendelkezései részben elérőek, illetve részletesebbek, ennek okán válik szükségessé a NAV tv.-ben a Kttv.-hez képest részletesebb szabályok megalkotása.

A 306. §-hoz

A Hszt. 75. § (4)-(5) bekezdése alapján a jelenleg hatályos 27/2011. (VII. 26.) NGM rendeletben hivatásos állományú tag alkalmatlan minősítését a foglalkozás-egészségügyi orvos minősítését követően az I. fokú FÜV Bizottság mondja ki. A jogorvoslati kérelmet a II. fokú FÜV Bizottság bírálja el. Ez a jelenlegi szabályozás szerint háromszintű szakmai döntést jelent. A törvény alapján kialakítandó eljárás során a hivatásos állományú tag alkalmatlanságát a foglalkozás-egészségügyi szakorvos, illetve szakpszichológus állapítja meg, a jogorvoslati kérelmet a FÜV Bizottság bírálja el, melynek tagjai közé beemelésre kerül egy független foglalkozás-egészségügyi szakorvos, aki fokozottan biztosítja a Bizottság objektivitását.

A törvény a jelenleg háromszintű eljárást kétszintűre csökkenti, így jelentősen rövidül az eljárás ideje is. Tekintettel arra, hogy az alkalmatlansági vizsgálat során benyújtott jogorvoslati kérelemmel egy függő jogi helyzet alakul ki, így - az érintett jogainak biztosítása mellett - kiemelt cél ezen időszak csökkentése.

Az előzőekben leírtak alapján tehát a kétszintű eljárással is biztosított szervezeten belül az érintett jogorvoslati lehetősége, továbbá a döntés alapján hozott munkaügyi intézkedés ellen bírósághoz benyújtott keresetben is vitatható az alkalmassági minősítés, azaz mind NAV-on belüli mind külső független bírósághoz is fordulhat az érintett, így a NAV-on belüli II. fokú FÜV Bizottság fenntartása nem indokolt.

A 307. §-hoz

A NAV személyi állománya tekintetében a szabadidőre vonatkozó szabályozást túlnyomó részt a NAV tv. tartalmazza, ezen esetkörökre határozza meg a törvény a pénzügyőrt megillető díjazást.

A 308. §-hoz

A NAV tv. számos, a Kttv. szabályozási tárgykörét is érintő rendelkezést tartalmaz a NAV teljes személyi állományára irányadóan, figyelembe véve a NAV feladataiból, vegyes személyi állományából adódó sajátosságait. A NAV tv. 18. §-a meghatározza azt, hogy melyek a Kttv. azon rendelkezései, amelyek a NAV tekintetében nem alkalmazhatóak. A módosítás egyrészt a törvény egészében szereplő rendelkezésekhez igazítja a hatályos szabályozást a nem alkalmazható rendelkezések megjelölése tekintetében, másrészt - a 18. § (2)-(3) bekezdésben - biztosítja a Kttv. egyes rendelkezéseinek és a NAV tv. összhangját.

A 18/A. § tartalmazza a NAV-hoz felvételre kerülő kormánytisztviselők vonatkozásában a pszichikai alkalmasságot mint alkalmazási feltételt. A törvény - összhangban a Kttv. 39. § (6) bekezdésében foglaltakkal - a munkáltatói jogkör gyakorlójának döntéséhez köti a pszichikai alkalmasság mint alkalmazási feltétel kikötését azzal, hogy amennyiben a munkáltatói jogkör gyakorlója a jogviszony létesítését pszichikai alkalmassághoz köti, úgy az alkalmassági vizsgálat minősítését köteles figyelembe venni.

A törvény megteremti továbbá annak a lehetőségét, hogy a kormánytisztviselő pszichikai alkalmassága soron kívül vizsgálható legyen, figyelemmel arra, hogy számos munkakörben a kormánytisztviselőkre nehezedő nyomás, az adózókkal való folyamatos kapcsolat és konfrontáció okán elengedhetetlen annak szükség szerinti vizsgálata, hogy az érintett alkalmas-e még az adott feladat ellátására. Alkalmatlanság esetén a törvény az egészségügyi alkalmatlanság esetén irányadó eljáráshoz hasonló szabályozást ad, amely így végső soron a jogviszony megszűnéséhez vezethet.

Szabályozza továbbá a törvény a pszichikai állapotra vonatkozó vizsgálati adatok kezelését is.

A 309. §-hoz

A törvény az érintett beleegyezése nélkül végrehajtható jogviszony módosítások esetkörét bővíti. Egyrészt a törvény alapján a rendfokozatban való soron történő előléptetés esetével bővíti a beleegyezése nélkül végrehajtható jogviszony módosítások körét, mivel az - a fizetési fokozatban történő előresoroláshoz hasonlóan - a feltételek fennállása esetén a törvény alapján illeti meg az érintettet. Másrészt a g) pont beiktatásával lehetőséget kíván biztosítani a törvény - a rugalmas feladatszervezés feltételeinek biztosítása érdekében - arra, hogy az érintett kormánytisztviselő, ügykezelő az adott szerven belül egyik szervezeti egységtől másik szervezeti egységhez áthelyezésre kerülhessen, vagyis egyik (fő)osztályról a másik (fő)osztályra.

Az 18/B. § (2) e)-g) pontot érintő módosítás pedig értelmezést segítő pontosításokat tartalmaz.

A 310. §-hoz

Figyelemmel arra, hogy a pénzügyi nyomozói munkakört betöltők tekintetében a NAV tv. 2012. szeptember 1-jétől jelentősen magasabb összegű illetményt biztosít, indokolt, hogy ez a kiemelt illetmény csak a ténylegesen pénzügyi nyomozói feladatokat ellátó kormánytisztviselőket illesse meg, őket viszont akkor is, ha ilyen feladatot átirányítás keretében látnak el.

A 311. §-hoz

A pénzügyőr rendfokozatban történő előléptetésének egyik feltétele a részére meghatározott képzési követelmény teljesítése. Figyelemmel ugyanakkor arra, hogy az érintett kizárólag a munkáltató kötelezése alapján, illetve a munkáltató engedélyével vehet részt a szükséges képzéseken, így a törvény garanciális szabályként előírja, hogy a képzési követelmény nem teljesítése - az egyéb törvényi feltételek fennállása esetén - csak akkor lehet akadálya az előléptetésnek, ha a képzési követelményt a pénzügyőr a munkáltató kötelezése ellenére önhibájából nem teljesítette.

A 312-313. §-hoz

A törvény az illetményeltérítés és a személyi illetmény szabályozása tekintetében pontosító módosítást tartalmaz.

Emellett a törvény arra is figyelemmel van, hogy az ügykezelők tekintetében a Kttv. alapján egyösszegű illetmény kerül megállapításra, így esetükben az alapilletmény, és ennek megfelelően annak eltérítése nem értelmezhető. Ezért a törvény az ügykezelőkre történő utalást elhagyja a 25. §-ból.

A 314. §-hoz

A törvény pontosítja a munkáltató illetmény-kifizetéssel, valamint a jubileumi jutalom kifizetésével kapcsolatos kötelezettségét, figyelembe véve azt is, hogy a NAV foglalkoztatottai tekintetében a bérszámfejtési feladatokat nem maga a NAV, hanem a Magyar Államkincstár végzi, így természetesen több tekintetben korlátozottabb a NAV (munkáltató) jogköre, ezért felelősségi köre is csak ehhez igazodhat.

A 315. §-hoz

A törvény a késedelmi kamatra vonatkozó rendelkezéseket a Ptk. módosult szabályrendszeréhez igazítja.

A 316. §-hoz

Pontosítást tartalmaz a foglalkoztatott részére adandó elszámolás tekintetében, figyelemmel a törvény egyéb fogalmi pontosításaira.

A 317. §-hoz

A törvény a jogalap nélkül kifizetett illetmény visszakövetelése tekintetében egyértelműsíti a kifizetés napjának meghatározásához szükséges szabályozást.

A 318. §-hoz

A NAV tv. 28/F. §-a meghatározza, hogy az illetményre, illetve a kifizetésére vonatkozó rendelkezések tekintetében az illetmény mellett milyen esetben milyen jellegű egyéb juttatásokat is érteni kell az illetmény alatt.

A 319. §-hoz

A gyakorlatban félreértésekre adott okot a hatályos szabályozásban alkalmazott esedékesség kifejezés értelmezése, és így a szabály megfelelő alkalmazása is problematikus volt. A törvény ezért már egyértelműen rendezi, hogy az érintett a törvényben meghatározott időtartam betöltésének a napján szerez jogosultságot a jubileumi jutalomra, a NAV tv. 28. § (9) bekezdésének beiktatásával pedig a jubileumi jutalom kifizetésének szabályait is egyértelműen tartalmazza, figyelemmel arra is, hogy a számfejtési feladatokat nem maga a NAV, hanem a Magyar Államkincstár végzi.

A 320. §-hoz

A törvény a Kttv. szabályozásához igazodva a jogviszony közös megegyezéssel történő megszüntetésének esetére a munkáltató és az érintett írásbeli megállapodásához köti a kezességvállalási díj megfizetésének alakulását.

A 321. §-hoz

Mivel az ügykezelők és a munkavállalók illetménye a NAV tv. alapján nem a besorolás alapján történik, ezért ezen állományokra a besorolás alapjául szolgáló jogviszonyban töltött idő meghatározására irányadó szabályok nem vonatkoznak. Ugyanakkor a pótszabadság mértékét a törvény a jogviszonyban töltött időhöz köti. A törvény szerinti kisegítő szabály alapján szabályozottá válik az ügykezelők és a munkavállalók esetében is a pótszabadság megállapítása során figyelembe vehető időtartamok meghatározása.

A 322. §-hoz

Az Mt.-hez hasonlóan a törvény 5 munkanap pótszabadságot biztosít a fogyatékossági támogatásra vagy a vakok személyi járadékára jogosult kormánytisztviselőnek, ügykezelőnek.

A 323. §-hoz

A törvény tovább pontosítja a képzésekkel összefüggésben a 32/Z. § (4) bekezdés szerinti esetben beálló megtérítési kötelezettség szabályait annak érdekében, hogy - ide nem értve a nyelvi képzéseket - kizárólag azon képzések költségének megtérítésére legyen kötelezhető az érintett, amelyek meghatározott költségszintet meghaladnak.

A 324. §-hoz

A törvény pontosítja az összeférhetetlenségre vonatkozó szabályokat, a 33/C. § (2a) bekezdés beiktatásával pedig a Kttv.-hez igazodik.

A 325. §-hoz

A tábornokkal szemben lefolytatott fegyelmi eljárás tekintetében a törvény megteremti a Hszt. és a NAV tv. összhangját.

A 326. §-hoz

Mind a Kttv., mind pedig a Hszt. szabályozza a méltatlanság intézményét, eltérő részletezettséggel. Figyelemmel ugyanakkor arra, hogy a méltatlanság megállapítása konkurálhat a fegyelmi eljárással (amelynek lefolytatása a hatályos szabályok alapján kötelező), szükséges volt a két jogintézmény alkalmazási körének megfelelő, garanciális szabályokkal védett szétválasztása, ezzel az ellentmondás feloldása. A törvény a méltatlansági eljáráshoz kapcsolódóan a részletszabályokkal a Kttv.-hez képest nem elérő, hanem többletszabályokat kíván beiktatni, annak érdekében, hogy a NAV személyi állományára vonatkozóan egységes szabályozást alakítson ki. A Hszt. tárgybani rendelkezései részben eltérőek, illetve részletesebbek, ennek okán válik szükségessé a NAV tv.-ben a Kttv.-hez képest részletesebb szabályok megalkotása.

A 327. §-hoz

A törvény pontosítja és kiegészíti a fegyelmi eljárásban meghallgatott tanú adatainak zárt kezelésére vonatkozó szabályokat.

A 328. §-hoz

A rendelkezés kiegészíti a fegyelmi eljárás szabályait a fegyelmi jogkör gyakorlója által, fegyelmi tanács felállítása nélkül meghozott fegyelmi határozat közlésére vonatkozó szabályozással, mivel a hatályos szabályozás csak a fegyelmi tanács által hozott fegyelmi határozat közlésének kérdését rendezi.

A 329. §-hoz

A Hszt.-hez hasonlóan a NAV tv. is szabályozza a követendő eljárást a kormányzati szolgálati jogviszonnyal, hivatásos szolgálati jogviszonnyal össze nem függő bűncselekmények esetén, amely eljárás - a fegyelmi eljáráshoz hasonlóan - szintén konkurálhat a méltatlanság megállapítására irányuló eljárással, ezért a fegyelmi eljáráshoz hasonlóan itt is szükséges az ellentmondás feloldása.

A 330. §-hoz

A kártérítési eljárás szabályai kiegészülnek annak meghatározásával, hogy a kártérítés mértékének meghatározására vonatkozó rendelkezések alkalmazásában mit kell illetmény, távolléti díj, ellátmány alatt érteni.

A 331. §-hoz

A törvény meghatározza a vezénylése esetén a vezénylés időtartama alatt bekövetkezett kár esetében a kártérítési jogkör gyakorlóját.

A 332. §-hoz

A módosítás rendezi a kártérítési eljárásban engedélyezett fizetési könnyítés nem teljesítése esetén irányadó eljárást.

A 333. §-hoz

Pontosító jellegű módosítás, a törvény szerint a hatályos szabályozás kiegészül az egyes jogintézmények Kttv.-n belüli megjelölésével.

A 334. §-hoz

A keresettel támadott, de végrehajtható munkáltatói döntések körét pontosítja, illetve kiegészíti a rendelkezést azon esetkörökkel, ahol az intézkedés jellegéből adódóan fogalmilag kizárt a halasztó hatály.

A 335. §-hoz

A törvény pontosítja a pénzügyi nyomozó fogalomra bevezetett értelmező rendelkezés alkalmazási körét.

A 336. §-hoz

A törvény a NAV tv. 36. § (1) bekezdés b) pontja szerinti hatályos szabályozás kiegészítésével meg kívánja teremteni annak a lehetőségét, hogy a NAV hivatásos állományú tagjai a vámhatósági eljárásokban feltárt ingó vagyont a fennálló tartozás fejében lefoglalhassák. A pénzügyőrök ugyanis akár a vámeljárás során, akár egy mélységi ellenőrzés keretében tárhatnak fel olyan ingó vagyont, amely a fennálló, akár adótartozás, akár vámtartozás, akár az állami adóhatóság által nyilvántartott adók módjára behajtandó egyéb köztartozás fedezetéül szolgálhatna, és amely vagyon azonnali lefoglalása szükséges a végrehajtás eredményessége érdekében. A jelenlegi gyakorlat szerint a pénzügyőrök ilyen esetben értesítik a NAV adóztatási szervét a lefoglalás foganatosítása érdekében. A módosítással a NAV-on belüli munkamegosztás költséghatékonyabban megoldható, továbbá az az eljárások gyorsítását és a költségvetési bevételek biztosítását hatékonyabban szolgálja.

A NAV tv. 36. § (1) bekezdés hatályos c) pontja szerinti intézkedési jogosultság kiterjesztésének célja az engedély nélküli dohánytermék-kiskereskedelmi tevékenység feltárása és visszaszorítása eszközrendszerének megteremtése.

A 337-338. §-hoz

A felhatalmazó rendelkezéseket érintő módosítások célja az egészségi, pszichikai és a pénzügyőrök vonatkozásában fizikai alkalmasságra vonatkozó új, egységes szabályozás megalkotására vonatkozó felhatalmazó rendelkezések beiktatása a hatályos szabályozás pontosításával, illetve kiegészítésével.

A 339-340. §-hoz

A rendelkezések tartalmazzák a szükséges átmeneti rendelkezéseket. Ennek megfelelően a törvény előírja, hogy 2015. december 31-éig valamennyi, tiszti vagy főtiszti állománycsoportba tartozó pénzügyőr számára kötelező a középfokú szaktanfolyam elvégzése, és nem kizárólag a hivatásos munkakört betöltők számára, biztosítva egyrészt ezzel a NAV-on belüli munkaszervezéshez szükséges szakértelmet, másrészt a jelenleg nem hivatásos munkakörben foglalkoztatott pénzügyőr számára a hivatásos munkakörbe való helyezés lehetőségét.

Emellett a törvény speciális rendelkezéseket iktat be a pénzügyi nyomozói munkakörbe, vagy pénzügyi nyomozói munkakörből történő vezénylésre és átirányításra, amelyhez kapcsolódóan az átmeneti rendelkezés biztosítja az új szabályoknak a folyamatban lévő vezénylésekre, és átirányításokra való alkalmazhatóságát.

Továbbá a törvény módosítja az összeférhetetlenségi szabályokat, amelyekhez szintén szükséges a megfelelő átmeneti rendelkezés.

A törvény megszünteti azt a lehetőséget, hogy ügykezelő osztályvezetővé kinevezhető, ugyanakkor a 98/N. § méltányosan rendezi azon ügykezelő osztályvezetők helyzetét, akik jelenleg a NAV-nál - elenyésző számban - még foglalkoztatva vannak.

A 98/O. § beiktatásával a törvény meghatározza a 98/B. § (1) bekezdése alapján járó illetmény nyilvántartásának szabályait, biztosítva egyrészt a garantált bérelem megfelelő kezelését, valamint a NAV-on belüli illetményfeszültség lehetőségek szerinti csökkentését.

A 341. §-hoz

Az Alaptörvény 46. cikk (6) bekezdésében foglalt rendelkezés értelmében a titkosszolgálati eszközök és módszerek alkalmazásának szabályait sarkalatos törvény határozza meg, ennek megfelelően a NAV titkos információgyűjtésre vonatkozó rendelkezései sarkalatosnak minősülnek. A rendelkezés jogtechnikai jellegű, figyelemmel arra, hogy a rendelkezést a törvény 98/L. §-a jelenleg is tartalmazza.

A 342. §-hoz

A NAV tv.-nek a törvény szerinti új 7. számú melléklete a kiemelt munkáltatói jogkörök tekintetében pontosításokat tartalmaz a hatályos szabályozáshoz képest.

A 343. §-hoz

A rendelkezés tartalmazza a szövegcserés módosításokat.

A 344. §-hoz

Hatályon kívül helyező rendelkezések.

36. A Rendőrségről szóló 1994. évi XXXIV. törvény módosítása

A 345. §-hoz

A törvény a Rendőrségről szóló 1994. évi XXXIV. törvény (a továbbiakban: Rtv.) módosításával valamennyi közúti határátkelőhely üzemeltetését, és a fenntartásukra és fejlesztésükre vonatkozó feladatok végrehajtását a rendőrség feladatkörébe utalja, figyelemmel arra, hogy Horvátország Európai Uniós csatlakozásával a közúti határátkelőhelyek nagy része az Európai Unió valamely tagállamával közös határszakaszon van. A NAV ezeken a határátkelőhelyeken a határátlépéssel kapcsolatosan hatáskört nem gyakorol, kizárólag a határátkelőhelyeket üzemelteti, azonban ez a „gondnoki” jellegű tevékenység nem lehet része a NAV alapfeladatainak. A rendőrség ugyanakkor a Határőrség feladatainak átvételével valamennyi közúti határátkelőhelyen ellátja törvényben meghatározott feladatait, így a határátkelőhelyek üzemeltetése, fenntartása nem tekinthető profil idegennek.

-----STARTING---POINT---VEGE---

XII. Fejezet

ZÁRÓ RENDELKEZÉSEK

37. Hatályba léptető rendelkezések

A 346. §-hoz

A törvény rögzíti, hogy a hatálybalépés időpontja - főszabály szerint - a kihirdetést követő nap.

38. Jogharmonizációs záradék

A 347. §-hoz

Jogharmonizációs záradék.

39. Az Alaptörvény sarkalatosságra vonatkozó követelményének való megfelelés

A 348. §-hoz

Az Alaptörvény sarkalatosságára vonatkozó követelménynek való megfelelésről szóló rendelkezés. A törvény NAV tv. titkos információgyűjtésre vonatkozó szabályait, valamint az Rtv.-t módosító rendelkezései az Alaptörvény 46. cikk (6) bekezdés alapján sarkalatosnak minősülnek.

40. Jogszabály tervezetének egyeztetése

A 349. §-hoz

Jogszabály tervezetének egyeztetése.