2008. évi LXXXIII. törvény indokolása

az Országos Rádió és Televízió Testület 2009. évi költségvetéséről

-----STARTING---POINT---ALTALANOS---

Általános indokolás

Az Országos Rádió és Televízió Testület (a továbbiakban. ORTT) a rádiózásról és televíziózásról szóló 1996. évi I. törvény (a továbbiakban: Rttv.) rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Testület az Országgyűlés felügyelete alatt álló önálló jogi személy. A Testület költségvetését az Országgyűlés önálló törvényben, a médiatörvényben meghatározott keretek között hagyja jóvá.

A Műsorszolgáltatási Alap az Rttv. szerint önálló jogi személy, melynek kezelője az Országos Rádió és Televízió Testület.

A Magyar Köztársaság 1999. évi költségvetéséről szóló 1998. évi XC. törvény módosította a médiatörvény 32. § (1) bekezdését.

A módosítás rendezte az ORTT költségvetésének benyújtási határidejét, miszerint a Testületnek a következő évi költségvetéséről szóló törvénytervezetet - melynek melléklete a Műsorszolgáltatási Alap éves költségvetése - minden év augusztus 31-ig kell benyújtania az Országgyűlés Költségvetési, Pénzügyi és Számvevőszéki Bizottságához.

A Bizottság jóváhagyását követően a törvényjavaslat Országgyűlés elé történő benyújtásának határideje október 31.

-----STARTING---POINT---RESZLETES---

Részletes indokolás

I. Az Országos Rádió és Televízió Testület költségvetése

Bevételi főösszeg

Az ORTT fix összegű költségvetési támogatásának összege a törvényi előírások szerint a televíziókészülék üzembentartási díjbevételének 1%-a, melyet további 3%-al kiegészíthet az Országgyűlés a Műsorszolgáltatási Alap egyéb bevételei terhére [Rttv. 84. § (2), (3) bekezdései].

Az Országgyűlés a Magyar Köztársaság 2003. évi költségvetéséről szóló 2002. évi LXII. törvényben módosította az üzembentartási díj fizetését, azt a központi költségvetésből történő egyidejű finanszírozással, a lakosságtól - a Műsorszolgáltatási Alap elosztó funkciójának megtartása mellett - átvállalta.

Az ORTT 2009. évi költségvetése a Pénzügyminisztérium által 2008. évre kidolgozott és az abban 2009-2011. évekre szóló költségvetési irányelvek és a prognosztizált mutatószámok figyelembevételével történt.

A 2009. évre tervezhető fix összegű költségvetési támogatás összege 1 034,110 M Ft.

A Műsorszolgáltatási Alap rendkívüli finanszírozásából származó bevétel 524,230 M Ft.

A működési bevétel előirányzata 6,000 M Ft.

A bevételi főösszeg 2009. évi előirányzata 1 564,340 M Ft.

Kiadási főösszeg

A 2009. évi kiadási főösszeg négy százalékkal haladja meg az előző évi előirányzatot.

Az ORTT költségvetésének kiadási főelőirányzatán belül - az intézmény jellege miatt - meghatározó arányt jelent a személyi juttatások kiadása.

A személyi juttatások kiadása a köztisztviselők jogállásáról szóló 1992. évi XXIII. törvényben (a továbbiakban: Ktv.) rögzített kötelezően biztosított juttatásokat tartalmazza.

Az illetmények tervezésének kiindulási alapja a 2008. évi átsorolásokkal módosított illetmények reálértékének megőrzését biztosító növekedés figyelembevételével számított 2009. január 1-jei prognosztizált állapota, amely akkor kerül felhasználásra, ha az országos bérmegállapodás azt lehetővé teszi.

A személyi juttatásokon belül, a munkavégzéshez kapcsolódó juttatások előirányzata egyszeri kiadásként tartalmazza a Testület tagjainak a nemzeti audiovizuális szabályozásból adódóan esetlegesen felmerülő felmentésével összefüggő kiadásokat.

A munkaadókat terhelő járulékok egyebekben a személyi juttatások vonzataként az érvényes jogszabályoknak megfelelően kerültek tervezésre.(Társadalombiztosítási járulék 2009. évre 29%, munkaadói járulék 3%, egészségügyi hozzájárulás 1950 Ft/fő/hó.)

A dologi kiadások előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a médiatörvény előírásaiból fakadó feladatok ellátásával járó kiadások fedezetét.

A dologi kiadások tervezése az ésszerű takarékosság követelményének érvényesítésével történt, melyre a költségvetés végrehajtása során is szükség lesz. Az összes dologi kiadás az előző évihez képest mindössze 0,8%-kal növekedett.

Felhalmozási kiadásként a 100 000 km-t meghaladó futásteljesítményű gépjárművek cseréjét terveztük.

II. Az ORTT költségvetésen kívüli előirányzatai

Az ORTT költségvetésen kívüli, de ORTT kezelésű előirányzataként került betervezésre az ORTT által kiszámlázandó, de véglegesen a Műsorszolgáltatási Alapot illető műsorszolgáltatási és pályázati díjak összege.

Az előirányzatok tervezésére azért van szükség, mert az előző évekhez hasonlóan a műsorszolgáltatási és pályázati díjakat az ORTT-nek kell kiszámláznia.

Az előirányzatok ennek megfelelően a műsorszolgáltatási díjakat, pályázati díjakat, (frekvencia és támogatási), az ezekkel kapcsolatos ÁFA-t, valamint az óvadék, kötbér, bírság és késedelmi kamat tervezett előirányzatait is tartalmazzák.

III. A Műsorszolgáltatási Alap 2009. évi költségvetésének indokolása

Bevételek

Az üzembentartási díj összege a 2008. évi üzembentartási díj összegével megegyező mértékben került beállításra. Az átvállalással nem érintett üzembentartási díj a 2008. év első felében beszedett díjak arányosításával került meghatározásra.

Az országos és nem országos kereskedelmi műsorszolgáltatók várható műsorszolgáltatási díjait az Országos Rádió és Televízió Testület Irodája tervezte.

A jogosultsági pályázati eljárások pályázati díját az Országos Rádió és Televízió Testület Irodája számította, a támogatási pályázati eljárások pályázati díjai a 2009. évben pályáztatni tervezett összegek 2%-t teszik ki.

Kötbér, kártérítés, bírság és önkéntes befizetés jogcímén az Iroda előrejelzése alapján befolyó összegek kerültek beállításra.

Egyéb bevételként az Alap átmenetileg szabad pénzeszközeinek államkincstári hálózaton belüli várható befektetési hozama került elkülönítésre.

Önkéntes befizetések jogcímén nem került bevételi előirányzat meghatározásra.

Kiadások

A továbbutalandó üzembentartási díj a várható bevétel Rttv. szerint felosztott hányada.

A médiatörvény által előírt felosztási szabályok alapján a 2009. évi költségvetés bevételi előirányzata 2 385,711 M Ft-tal marad el a kiadási előirányzattól, melyet a törvényjavaslat a pályázati keretek terhére javasol kiegészíteni a következő módon:

 adatok M Ft-ban

 Jogcím

 arányos csökkenés nélküli 2009. évi keretösszeg:

 csökkenés nélküli 2009. évi keretösszeg aránya a teljes keretösszeghez:

 arányos csökkenés a szabad keret 2009. évi hiányának összegében:

 módosított 2009. évi támogatási keretösszegek:

 közszolgálati műsorszámok - Rttv. 78. § (2)

 575,505

 14,72 %

 351,108

 224,397

 közszolgálati műsorok - Rttv. 84. § (2)

 1 551,164

 39,67 %

 946,346

 604,818

 a digitális műsorterjesztés fejlesztése, a digitális átállás költségei - Rttv. 131. § (3)

 1 783,773

 45,61 %

 1 088,257

 695,516

 összesen:

 3 910,442

 100,00 %

 2 385,711

 1 524,731

A törvényi felosztási rendtől ideiglenesen eltérő átcsoportosítás szükségességének alapvető oka, hogy a rádiózásról és televíziózásról szóló 1996. évi I. törvény szerint a törvény elfogadásakor, az 1996-ban meghatározott belső arányok jelentősen megváltoztak: kialakult és teljes egészében működni kezdett az intézményi rendszer, megnőtt a médiapiac szereplőinek száma, amely egyben a médiatörvény által rögzített célok nagyobb arányú támogatásával jár együtt.

A nem nyereségérdekelt és közműsor-szolgáltatók támogatási kerete a bevételek 0,7-0,7%-nak alapulvételével került meghatározásra, illetve a közszolgálati műsorszámok támogatási hányadának kiindulási összege a nem országos műsorszolgáltatóktól származó díjbevétel 50%-val szerepel.

A továbbutalandó műsorszolgáltatási díjak összege a forrásul szolgáló bevételek Rttv. szerinti hányada.

- Az ORTT kiegészítő támogatása az Rttv. 84. §-ának (3) bekezdésében meghatározott 4%-os korlát figyelembevételével került meghatározásra.

A közalapítványok kiegészítő támogatása az üzembentartási díj 3%-ára történő kiegészítésként került meghatározásra.

Az Alap Igazgatóságának költségkerete az Alap Igazgatóságának és az Alkalmazott Kommunikációtudományi Intézetnek a személyi, járulék, dologi és felhalmozási kiadásait tartalmazza.

A szerzői jogdíj a 2008. évi költségvetési adat inflációval korrigált bruttó értékét tartalmazza.

- A pályázatok bírálatának költsége a folyó évi pályázati céltámogatások Kezelési Szabályzatban meghatározott 2%-a.

- Az ORTT-t terhelő, a műsorszolgáltatók által be nem fizetett általános forgalmi adó összegét az Országos Rádió és Televízió Testület Irodája tervezte.

- Az ORTT rendkívüli finanszírozásaként az üzembentartási díj 4%-án felüli finanszírozási része került feltüntetésre.

A műsorszolgáltatási díjjal és egyéb jogi költségekkel összefüggő költségek között az Alap bevételeit képező műsorszolgáltatási díjakkal kapcsolatos kincstári és behajtási költségek kerültek feltüntetésre.