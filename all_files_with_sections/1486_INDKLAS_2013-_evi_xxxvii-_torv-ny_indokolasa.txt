2013. évi XXXVII. törvény indokolása

az adó- és egyéb közterhekkel kapcsolatos nemzetközi közigazgatási együttműködés egyes szabályairól

-----STARTING---POINT---ALTALANOS--- 

A törvény az adó- és egyéb közterhekkel kapcsolatos európai uniós együttműködésnek az adózás rendjéről szóló 2003. évi XCII. törvény V. fejezetében átültetett, adómegállapítási és behajtási szabályait önálló törvényben helyezi el az Európai Unió tagállamai közötti, kapcsolt vállalkozások kettős adóztatásának elkerüléséről szóló multilaterális egyezményhez (ún. Választottbírósági Egyezmény) kapcsolódó Magatartási Kódexnek, valamint a kettős adóztatás elkerüléséről szóló kétoldalú egyezmények hatékony alkalmazásához szükséges, az OECD 2011. évi Peer Review eljárásában a magyar kettős adózás elkerüléséről szóló egyezmények alkalmazásával kapcsolatban megfogalmazott követelményeknek megfelelő szabályokkal együtt.

A változó gazdasági-jogi környezet indokolja az adó- és egyéb közterheket érintő törvények kisebb korrekcióját. Az adójogszabályok módosításai a jogalkalmazás során felmerült problémák orvoslására, a jogalkalmazás egyértelműbbé tételére, a gazdálkodók működési feltételeinek megkönnyítésére, valamint az adminisztráció egyszerűsítésére irányulnak.

-----STARTING---POINT---RESZLETES---

Az 1. §-hoz

A törvény hatályának általános meghatározása körében az Európai Unió tagállamai közötti adómegállapítási és behajtási jogsegély, valamint a kapcsolt vállalkozások kettős adóztatásának elkerülésére szolgáló többoldalú egyezmény, valamint a kettős adóztatás elkerüléséről szóló kétoldalú egyezményekhez kapcsolódó egyes szabályokra utal. A törvény tárgyi hatálya a tisztán adójellegű követeléseken kívül egyéb közterhekre is kiterjedhet a behajtási jogsegély tárgyi hatályára tekintettel.

A 2. §-hoz

A törvény tételes rendelkezése alapján a törvény eljárásjogi háttérszabálya az adózás rendjéről szóló 2003. évi XCII. törvény (a továbbiakban: Art.). A törvényben foglalt rendelkezésektől ezt meghaladóan kizárólag az Európai Unió kötelező jogi aktusa és nemzetközi szerződés rendelkezése alapján lehet eltérni. Az előző jogforrásoknak az adómegállapítási és behajtási jogsegélyhez kapcsolódó rendeleti és határozati formában kiadott másodlagos joganyagra, az utóbbiaknak pedig a kettős adóztatás elkerüléséről szóló egyezmények kizárólag egy-egy részes féllel szembeni kötelezettség-vállalást tartalmazó rendelkezéseire tekintettel lehet jelentősége.

A 3. §-hoz

A törvény az Art. 2012. január 31-én hatályos 181/A. § (1) bekezdésében szereplő rendelkezés átvételével biztosítja, hogy az állami adóhatóság által az Európai Unió intézménye, ügynöksége részére megküldött, személyes adatot nem tartalmazó, összegző, statisztikai jellegű adatszolgáltatásokat az állami adóhatóság a felügyeletet ellátó adópolitikáért felelős miniszter részére is egyidejűleg továbbítsa.

A 4. §-hoz

A törvény értelmező rendelkezéseit, azok alkalmazási körére bontva tartalmazza. Az (1) bekezdésben a törvényben szabályozott egyes eljárások, alapdokumentumok meghatározása szerepel (adómegállapítási, behajtási jogsegély, Választottbírósági eljárás, kettős adóztatás elkerüléséről szóló egyezmény). A (2) bekezdésben a több hasonló elemet is tartalmazó adómegállapítási és behajtási jogsegély teljesen azonos tartalmú fogalmai találhatók (hatáskörrel rendelkező hatóság fogalom bevezetése a behajtási jogsegély területén is az illetékes hatóság fordulat helyett), CCN-hálózat, elektronikus út fogalma). A (2) bekezdés 4. pontja közvetlen kijelölést is tartalmaz, mely alapján hatáskörrel rendelkező hatóságnak az adómegállapítási és behajtási jogsegély tekintetében - a többségi tagállami kijelölési gyakorlatnak megfelelően - a közigazgatási együttműködésben operatív feladatokat ellátó adóhatóság felügyeleti szervét, az adópolitikáért felelős minisztert kell tekinteni. A (3)-(4) bekezdések az adómegállapítási, illetve a behajtási jogsegély önálló fogalmait tartalmazzák elkülönítetten. E fogalmak között elnevezésben azonosak is találhatók, azonban ezek tartalma a két együttműködési forma tárgyi hatályának eltérésére, illetve szervezeti okokra visszavezethetően eltér.

Az 5-6. §-hoz

A törvény 5. §-a az adómegállapítási jogsegély tárgyi hatályát határozza meg pozitív [(1) bekezdés] és kizáró [(2)-(3) bekezdések] rendelkezések útján. A 6. §-ban a törvény az 5. §-ra tekintettel a magyar jogszabályok alkalmazásában az adómegállapítási jogsegély keretében adónak minősülő kötelezettségek szerepelnek, eszerint a magyar jogszabályok szerinti adó esetén e jogsegély szabályait az általános forgalmi adó és a jövedéki adó kivételével az Art. 4. § (1) bekezdés a) pontja szerinti adóra lehet alkalmazni.

A 7-8. §-hoz

A törvényben az Art. hatályos V. fejezete szerinti, a gyakorlatban jól alkalmazható szabályozási logikát követve, a 7-17. §-okban a más tagállamból érkező megkeresések, spontán információcserék esetén a magyar megkeresett hatóságként való eljárásról szóló rendelkezések szerepelnek, majd a 18-19. §-okban a magyar megkereső hatóság által indított megkeresések, spontán információcserék az előzőhöz képest eltérő szabályai találhatók. A megkeresett hatóságként való eljárási részben az információcsere egyes formáiként a megkeresésre történő információcsere, a spontán információcsere, az adómegállapítási jogsegély egyéb formáiként a kézbesítés iránti megkeresés, a más tagállami közigazgatási vizsgálaton való jelenlét, valamint az egyidejű ellenőrzés szerepel. A más tagállami közigazgatási vizsgálaton való jelenlét és az egyidejű ellenőrzés a megkeresett-megkereső hatóságként való eljárási séma szerint nem tagolható, így a törvény ezen együttműködési formákat az együttműködési formák szükségtelen további felosztásának elkerülése érdekében a megkeresett tagállami eljárás keretében helyezte el. A 7-8. §-ban a fő együttműködési forma, a megkeresésre való információcsere megkeresett hatóságként való részletes szabályozása található az e formához kapcsolódó visszajelzésről szóló rendelkezéssel együtt. A törvény 4. § (3) bekezdés 3. pontjában a megkeresésre történő információcsere esetén alkalmazandó formanyomtatvány elemi tartalmi követelményeit írja le.

A 9. §-hoz

Spontán információcsere keretében a hatáskörrel rendelkező hatóság a törvény 4. § (3) bekezdés 12. pontja szerint az információt előzetes megkeresés nélkül, nem rendszeresen, előre meg nem határozott időpontban és gyakorisággal bocsátja más tagállami hatáskörrel rendelkező hatóság rendelkezésére. A spontán információcsere megkeresett hatóságként (azaz az információt fogadó tagállam hatóságaként) való eljárásban releváns egyetlen szabályát a törvény 9. §-a tartalmazza, mely szerint az információ beérkezését a megkeresett hatóság 7 munkanapon belül lehetőség szerint elektronikus úton visszaigazolja. A spontán információcsere érdemi szabályai a megkereső hatóságként (azaz spontán információcserét indító hatóságként) való eljárásról szóló rendelkezések között, a 19. §-ban találhatók.

A 10. §-hoz

A törvény 10. §-a rendelkezik a kézbesítési jogsegély megkeresett hatóságként való teljesítésének szabályairól. A kézbesítési jogsegély igénybevétele másodlagos jellegű, mivel a jogsegély feltétele a megkereső hatóság hazai kézbesítési lehetőségeinek kimerítése vagy az ilyen kézbesítés aránytalan nehézsége.

A 11. §-hoz

A törvény 11. §-a szabályozza a más tagállam területén folytatott közigazgatási vizsgálatban való részvétel és a más tagállami közigazgatási eljárás során a jelenlét szabályait. E két együttműködési forma az érdekelt tagállamok hatóságainak megállapodása esetén alkalmazható, e megállapodás tartalmazza az együttműködés részletes feltételeit. A törvény általános garanciaként kimondja, hogy a más tagállami vizsgálat során a részt vevő tisztviselőnek a személyazonosságát és eljárási jogosultságát igazolni kell. A törvény a más tagállami tisztviselő magyarországi eljárása során kizárja annak a lehetőségét, hogy a más tagállami tisztviselő egyes közvetlen cselekményeket végezzen (nyilvántartás vizsgálata, természetes személy nyilatkoztatása). E cselekményeket a magyar megkeresett hatóság a hazai eljárási szabályok szerint a más tagállami tisztviselő indítványára elvégzi és ennek eredményéről tájékoztatást ad, okiratot állít ki.

A 12. §-hoz

Az egyidejű ellenőrzések esetén az egyes tagállamok hatóságai azonos személyi kört érintően, összehangolt módon ellenőrzést végeznek a saját tagállamukban. Ez az együttműködési forma is megállapodás alapú, az érintett tagállamok hatóságai az ellenőrzés időpontját, az érintett személyeket előre rögzítik. A megállapodás megkötése, illetve az ilyen együttműködésben való részvétel fakultatív azzal, hogy a részvétel elutasításának indokait közölni kell a kezdeményező tagállami hatósággal.

A 13. §-hoz

Az adómegállapítási jogsegély megkeresett hatóságként való eljárás közös, együttműködési formától független rendelkezéseit a 13-17. §-ok tartalmazzák (nemzeti adózási érdektől független eljárás kötelezettsége, magyar illetékes tisztviselő és a magyar központi kapcsolattartó iroda együttműködése, elutasítási okok, adatvédelmi rendelkezések, költségek viseléséről szóló rendelkezések). A törvény 13. § (1) bekezdése az adómegállapítási jogsegély teljesítésének alapelveként mondja ki a nemzeti adóztatási érdektől független együttműködés kötelezettségét. A 13. § (2) bekezdése előírja a magyar illetékes tisztviselő részére, hogy eljárásáról értesítse a jogsegély teljesítéséért elsődlegesen felelős központi kapcsolattartó irodát. A 13. § (3) bekezdése speciális áttételi és értesítési kötelezettséget szabályoz a magyar központi kapcsolattartó iroda és a „fakultatív együttműködési szervezeti megoldások” (kapcsolattartó szerv, illetékes tisztviselő) között.

A 14. §-hoz

A törvény az adómegállapítási jogsegély teljesítése során alkalmazható elutasítási okokat két csoportba, a kötelező [14. § (1) bekezdés] és fakultatív [14. § (2) bekezdés, 15. § (5) bekezdés] elutasítási okok szerint szabályozza. A megkeresés bármely okból történő elutasítása esetén az elutasítást indokolni kell. A törvény 14. § (4) bekezdése az elutasítási okok alkalmazásának korlátjaként kimondja, hogy az elutasítást nem lehet kizárólag a nemzeti adóztatási érdek hiányára vagy banktitok megőrzési kötelezettségre alapozni.

A 15. §-hoz

A törvény adatvédelmi rendelkezéseket tartalmazó 15. §-a a magyar megkeresett vagy megkereső hatóság eljárásában jelentkező, adómegállapítási jogsegéllyel kapcsolatos információk adótitokkal azonos szintű védelmét biztosítja. A 15. § (2) bekezdése tételesen felsorolja az ilyen információk felhasználásának jogcímeit (adózási jogszabályok végrehajtása, adózással kapcsolatos bírósági, közigazgatási eljárások, behajtási jogsegély hatálya alá tartozó követelések és a társadalombiztosítási járulékok, szociális hozzájárulási adó megállapítása és végrehajtása). A (3) bekezdés a taxatívan meghatározott céltól eltérő felhasználást az információ szolgáltató hatáskörrel rendelkező hatóság engedélye esetén teszi lehetővé azzal a feltétellel, hogy az ilyen engedélyt abban az esetben kell megadni, ha az eltérő célú felhasználást az információt szolgáltató tagállam joga is lehetővé teszi. A (4)-(5) bekezdésben a más tagállamból származó információ egy harmadik tagállam részére történő kiadásának feltételei szerepelnek, garanciális megoldásként az információforrás-tagállam engedélyétől függően. A 15. § (6) bekezdése az adómegállapítási jogsegély keretében szerzett információk bizonyítékként való felhasználását a belföldi jogsegély szerinti eljárásnak megfelelően biztosítja. A (7)-(8) bekezdések az Európai Bizottsággal való együttműködéssel kapcsolatos adatvédelmi rendelkezéseket tartalmazzák.

A 16. §-hoz

A törvény 16. §-a a gyors és hatékony közigazgatási együttműködés érdekében főszabályként kimondja az Európai Bizottság által rendszeresített formanyomtatványok és az elektronikus kommunikáció (CCN-hálózat) alkalmazását. A nyelvhasználat kérdésében a megkereső és megkeresett hatóság megállapodása esetén az abban foglaltak szerint kell eljárni.

A 17. §-hoz

A törvény 17. §-a alapján az eljárási költségeket az adómegállapítási jogsegélyben együttműködő tagállamok főszabály szerint - a szakértői költségek kivételével - maguk viselik.

A 18. §-hoz

A törvény 18-19. §-a a megkereső hatóságként történő eljárás speciális szabályait tartalmazza a megkeresett hatóságként való eljárás 7-17. § szerinti szabályainak megfelelő alkalmazásának kimondása mellett. A visszajelzéssel kapcsolatos rendelkezések megkereső hatóságként alkalmazandó szabálya a törvény 18. § (2) bekezdésében szerepel, mely szerint a megkeresett hatóság részére kérésére visszajelzést küld a magyar megkereső hatóság a szerzett információ felhasználásának eredményéről (közigazgatási döntésben jelentkező ilyen eredmény esetén a visszajelzés a jogerőre emelkedés előtt is megküldhető a 3 hónapos határidőre tekintettel).

A 19. §-hoz

A törvény a spontán információcsere érdemi szabályait a megkereső (azaz spontán információcserét kezdeményező) tagállamként való eljárás keretében helyezi el a spontán információcsere kötelező [19. § (2) bekezdés] és fakultatív [19. § (3) bekezdés] esetköreinek elkülönítésével.

A 20. §-hoz

A törvény a 4. § (3) bekezdés 8. pontjában a magyar központi kapcsolattartó iroda feladatainak kijelölését tartalmazza. A központi kapcsolattartó iroda szervezeti kijelölése a Nemzeti Adó- és Vámhivatalról szóló 2010. évi CXXII. törvény felhatalmazó rendelkezése alapján kormányrendeletben történik. A törvény 20. §-a a magyar központi kapcsolattartó irodával kapcsolatos rendelkezések e csoportját a központi kapcsolattartó iroda Európai Bizottsággal és a tagállamokkal szembeni tájékoztatási kötelezettségeinek tételes felsorolásával egészíti ki.

A 21. §-hoz

A 2011/16/EU irányelv adómegállapítási jogsegélyről szóló rendelkezései főszabály szerint az Európai Unió tagállamai közötti együttműködésre terjednek ki. A 2011/16/EU irányelv 24. cikke a főszabály alól kivételt tartalmaz a harmadik országokkal való információcsere témakörével kapcsolatban. E különös rendelkezéseket a törvény 21. §-a ülteti át. E rendelkezések biztosítják a nem az Európai Unió tagállamából (harmadik államból) származó információk tagállamok részére történő, illetve a tagállamból származó információ harmadik állam részére történő továbbításának lehetőségét és feltételeit.

A 22-40. §-hoz

A törvény 22-40. §-a a 2010/24/EU irányelv 2012. január 1-től hatályos szabályainak az Art. 2011. január 1. és a törvény hatálybalépése közötti időszakban hatályos 60-70. §-aiban foglalt szabályok újrakodifikálását tartalmazza. Az átvétel során a változások a következők: (1) az illetékes hatóság helyett a hatáskörrel rendelkező hatóság terminus szerepel a competent authority kifejezés adómegállapítási irányelv hivatalos fordításakor érvényesített új terminológiának megfelelően, (2) a tárgyi hatály meghatározása a megkereső és a megkeresett államként való eljárásra is kiterjed, (3) a törvény 39. § (6) bekezdésében új, nem jogharmonizációs kötelezettséghez kapcsolódó, nemzeti eljárásjogi - nyilvántartási - szabály szerepel. Ez utóbbi szerint, ha a magyar megkereső hatóság által kezdeményezett sikeres behajtás esetén devizában érkezik be az érvényesített követelés összege, az állami adóhatóság a devizaátváltásból eredő árfolyam-különbözetet az adózói folyószámlán nem tartja nyilván.

A 41. §-hoz

A törvény az Art. 2011. január 1. és a törvény hatályba lépése közötti időszakban hatályos 181/A. § (2)-(3) bekezdéseiben foglaltakkal összhangban határozza meg a magyar központi kapcsolattartó iroda tájékoztatási feladatait a behajtási jogsegéllyel összefüggésben.

A 42. §-hoz

A törvény az Art. 176/A. § 2012. január 1-jén hatályos szövegállapotával azonosan szabályozza a 42. § (1)-(6) és (8) bekezdésében az ún. Választottbírósági Egyezményhez kapcsolódó, a társult vállalkozások nyereségkiigazításával kapcsolatos kettős adóztatás megszüntetéséről szóló egyezmény hatékony végrehajtását célzó magatartási kódex [2006/C 176/02] egyes rendelkezéseinek megfelelő eljárást (értesítési kötelezettség, kölcsönös egyeztetési eljárás iránti kérelem tartalmi kellékei, a kölcsönös egyeztetési eljárással érintett döntés végrehajtásának felfüggesztése). A 42. § (7) bekezdésében - az eddigi jogalkalmazási gyakorlatnak megfelelően - a törvény tételes rendelkezést tartalmaz a Választottbírósági Egyezmény keretében megszerzett vagy szolgáltatott információ kiemelt védelméről az ilyen információ Art. szerinti adótitokká minősítésével.

A 43. §-hoz

A törvény 43. §-a az OECD 2011. április 29-i Peer Review Report Hungary [CTPA/GFTEI/PRG/EVAL(2011)7/REV3] jelentésében foglalt egyes megállapításoknak megfelelő rendelkezéseket tartalmaz. A törvény 2. § (1) bekezdése alapján a kettős adóztatás elkerüléséről szóló egyezmények esetén az Art. eljárási kérdésekben háttérjogszabályként szolgál, e rendelkezéssel a törvény tételes, közvetlen kapcsolatot teremt az egyezmények és az Art. eljárási rendelkezései között. Ezen általános rendelkezéshez képest a törvény 43. §-a két kiemelkedő jelentőségű kérdésben önálló, tételes szabályt is tartalmaz. Az (1) bekezdés - az eddigi jogalkalmazási gyakorlatnak megfelelően - a kérdés kiemelt jelentőségére tekintettel kimondja, hogy a kettős adóztatás elkerüléséről szóló egyezmények keretében szerzett vagy szolgáltatott információ az Art. szerinti adótitoknak minősül. A (2) bekezdés a „kettős adós egyezmények” szerinti megkeresés és egyéb együttműködési kötelezettség teljesítése esetére a tisztán belföldi tényállásokra alkalmazandó eljárással azonos eljárás elvét mondja ki azzal, hogy e rendelkezés érvényesülésének a törvény 2. § (2) bekezdése alapján a „kettős adós egyezményben” szereplő esetleges korlátozás gátat szabhat.

-----STARTING---POINT---VEGE---

A 44. §-hoz

Hatályba léptető rendelkezések.

A 45. §-hoz

A törvény a 45. § (1) és (2) bekezdésében átmeneti, a folyamatban levő ügyekre is kiterjedő rendelkezést tartalmaz azokra az eljárásokra, amelyeket a törvény az Art. V. fejezetéből, illetve 176/A. §-ából újrakodifikált rendelkezése alapján folytat az állami adóhatóság. Ezekben az esetekben az eljárás jogszabályi háttere változatlanul biztosított. A törvény 39. § (6) bekezdése ezzel szemben olyan új rendelkezés, amely kizárólag a törvény hatálybalépését követően induló eljárásokban alkalmazható.

A 46. §-hoz

A törvény jogharmonizációs záradéka tartalmazza a 2010/24/EU irányelvre és a 2011/16/EU irányelvre vonatkozó utalást.

A 47. §-hoz

A lakás-előtakarékossági szerződések preferálása érdekében, indokolt mind az öröklési, mind az ajándékozási illetékkötelezettség alól mentesíteni a lakás-előtakarékossági szerződések alapján történő vagyonszerzéseket.

Az Itv. 16. § (1) bekezdésének g) pontja, és az Itv. 17. § (1) bekezdésének a) pontja, illetve a Itv. 26. § (1) bekezdésének a) pontja lehetővé teszi a lakóház építésére alkalmas telektulajdon örökléssel, ajándékozással vagy visszterhes vagyonátruházással történő megszerzése vonatkozásában, hogy a vagyonszerző illetékmentességet vegyen igénybe abban az esetben, ha a hagyaték jogerős átadásától számított 4 éven belül lakóházzal építi be a megszerzett telket. A vagyonszerző a lakóház felépítését a lakóházépítésre meghatározott 4 éves határidő lejártát megelőzően kiadott használatba vételi engedéllyel tudja igazolni. Az építésfelügyeleti eljárásra vonatkozó szabályozás változására tekintettel a törvény az Itv. rendelkezéseit úgy módosítja, hogy lehetőséget biztosít a vagyonszerző számára a lakóház felépítésének igazolására abban az esetben is, ha a lakóház építésre meghatározott 4 éves határidő lejártát megelőzően az építésügyi hatóság a használatbavételt tudomásul veszi és nem ad ki használatbavételi engedélyt.

A törvény egyértelművé teszi, hogy nem csak a többes cserék, illetve több lakás értékesítése esetén kell csökkenteni a tulajdonost terhelő illetékalapot a vagyoni értékű jog értékével, hanem akkor is, ha a jogügylet tárgyát két lakástulajdon képezi.

Tekintettel az építésfelügyeleti eljárás változásaira, a törvény az Itv. azon rendelkezéseit pontosítja, melyek az építésügyi hatóság által kiadott használatbavételi engedély vonatkozásában állapítanak meg részletszabályokat.

Az Itv. 33. § (2) bekezdése vonatkozásában tárgyánál fogva illetékmentes eljárásként nevesíti az építésfelügyeleti eljárás változásaira tekintettel a használatbavétel tudomásulvételét igazoló hatósági bizonyítvány kiállítása iránti eljárást.

Az Itv. 99/H. §-ában egyértelművé teszi, hogy a törvény által megállapított rendelkezéseit azokban a vagyonszerzési ügyekben is alkalmazni kell, amelyekben a lakóház, sportcélú ingatlan felépítésére meghatározott határidő 2013. január 1-jéig még nem telt el.

A 48. §-hoz

A szerencsejáték szervezéséről szóló 1991. évi XXXIV. törvény (a továbbiakban: Szjtv.) 2. § (7) és (9) bekezdését, 30/A. § (2) bekezdését, 36. § (5) bekezdését, 37. § 26. pontját érintő rendelkezései a nemzetközi együttműködésben szervezett szerencsejáték törvényi keretrendszerét teremtik meg, amely alapján az állami játékszervező nemzetközi együttműködésben szervezett szerencsejátékokhoz csatlakozhat.

A törvény a jelentős munkahelyteremtő képességgel rendelkező, nagy volumenű beruházások megvalósíthatósága érdekében a 10 milliárd forint feletti éves tiszta játékbevételt elérő, legálisan működő földi játékkaszinók részére a 10 milliárd forintot meghaladó tiszta játékbevételre 10%-os játékadó kulcsot vezet be.

A 49. §-hoz

A cégautóadóra vonatkozó hatályos szabályozás szerint - a kettős adóztatás kivédése érdekében - a cégautóadóból a megfizetett gépjárműadó levonható. Az adóbetudásra azonban nincs lehetőség, ha a cégautó tárgyát képező személygépkocsi járműnyilvántartásba bejegyezett üzembentartója a tulajdonostól eltérő személy, mert ekkor a cégautóadó és a gépjárműadó alanya különbözik (a cégauatóadó alanya a tulajdonos, a gépjárműadó alanya az üzembentartó). E problémát orvosolja a törvény azzal, hogy a cégautóadó alanyává teszi a személygépkocsi tartós bérletbe vevőjét. Ezzel a változtatással összefüggésben szükséges korrigálni az adóköteles gépjárművek körére, továbbá az adókötelezettség keletkezésére, megszűnésére vonatkozó szabályokat is. Az adózók és az adóhatóság számára szükséges kellő felkészülési idő érdekében a módosítás 2013. július 1-jén lép hatályba.

Az 50. §-hoz

Az Önkéntes Kölcsönös Biztosító Pénztárakról szóló 1993. évi XCVI. törvény 2012. november 30-ától hatályos 12/A. §-a szerint lehetőség van arra, hogy a pénztár a munkáltatói tag pénztártag alkalmazottai részére célzott szolgáltatásokat nyújtson.

Ennek a forrását nem a magánszemélyek számláján írják jóvá, hanem külön tartják nyilván. Tekintettel arra, hogy az Szja tv. rendszere jelenleg csak a magánszemély számláján jóváírt összeget kezeli megnyugtatóan, ez a szabály gyakorlatilag alkalmazhatatlan. [Pl. Az egészségpénztárba a munkáltató befizet évi 10 millió forintot. Ezt nem a tagok között kéri felosztani (nem jelenik meg a tagok számláján), hanem abból 100 munkavállaló éves egészségügyi szűrését végzik el. Így a munkáltató a befizetéssel egyes munkahelyi megbetegedésekkel szemben véd ki kockázatokat. Ez azonban nem jelenik meg jövedelemként a magánszemélynél, csak akkor, ha az orvosi szolgáltatásokat ténylegesen igénybe veszi.]

A törvény új jogcímmel egészíti ki a kedvezményes közteher mellett adható béren kívüli juttatások körét. Béren kívüli juttatásnak minősül a munkáltatói tag által az önkéntes kölcsönös biztosító pénztárakba célzott szolgáltatásra befizetett összegből az a rész, amely évente nem haladja meg a pénztártag alkalmazottak száma és a minimálbér szorzatát. A célzott szolgáltatás a magánszemély szempontjából adómentes és nem kell figyelembe venni az 500 ezer forintos keret számításánál.

A törvény a továbbiakban átmeneti rendelkezésben rögzíti, hogy az önkéntes kölcsönös biztosító pénztárakba a munkáltató tag által célzott szolgáltatásként befizetett összegekre és az abból a magánszemélynek nyújtott juttatások adókötelezettségére vonatkozó szabályokat a módosítás hatálybalépését megelőzően megszerzett jövedelmekre is alkalmazni lehet. Ha a munkáltató saját döntése alapján az új szabály alkalmazását választja, a célzott szolgáltatásra befizetett összeg után 2013. május hónapra vonatkozó kötelezettségként kell megállapítania, megfizetnie és bevallania a béren kívüli juttatások utáni közterheket. Az adómentességre vonatkozó új rendelkezés hatálybalépése előtt teljesített célzott szolgáltatás után felmerült adókötelezettséggel összefüggésben a munkáltató önellenőrzést végez és a magánszemély részére kiadott igazolást módosítja

A törvény új átmeneti rendelkezéssel egészíti ki az Szja tv.-t, amely az egyes módosított rendelkezések alkalmazását érinti. A módosítással érintett rendelkezések tartalma a hatálybalépést megelőző időszakra vonatkozóan is alkalmazható (utazási kedvezmény, nemzeti felsőoktatási törvény elnevezés).

A § jogtechnikai pontosításokat tartalmaz.

Az 51. §-hoz

Jogtechnikai jellegű pontosítás keretében gondoskodik arról, hogy az előadó-művészeti szervezetek, a filmalkotás és a látvány-csapatsport támogatásával összefüggésben kiadott támogatási igazolásokra vonatkozó rendelkezések, tekintettel azok normatív jellegére is, az értelmező rendelkezések helyett a társasági adótörvény érintett adókedvezmények részletszabályait tartalmazó előírásai között szerepeljenek.

Az előadó-művészeti szervezetek támogatásának társasági adókedvezménye kapcsán előírja, hogy az adózó a támogatás juttatásáért a támogatott előadó-művészeti szervezet részéről ellenszolgáltatásra nem jogosult. Egy korábbi módosítás kapcsán átmeneti rendelkezést vezet be a társasági adótörvénybe, amely szerint az előadó-művészeti szervezet kérelmére a támogatási igazolás kiállítására jogosult szervezet a 2013. évi adóévről kiállítható támogatási igazolások összértéke szempontjából az előadó-művészeti szervezet 2013. évben EGT-tagállamban tartott előadásaiból származó jegybevétel 80%-át veszi figyelembe. Amennyiben az előadó-művészeti szervezet ilyen kérelemmel nem él, akkor főszabály szerint a támogatási igazolások kiállítása során az előadó-művészeti szervezet EGT-tagállamban 2012. évben tartott előadásaiból származó jegybevétele 80%-át kell figyelembe venni. A törvény emellett az előadó-művészeti szervezetek támogatásának társasági adókedvezményére tekintettel pontosítja a kultúráért felelős miniszter részére adott felhatalmazó rendelkezés részletszabályait.

Garanciális szempontból törvényi szinten szükséges rendelkezni arról az adózói kötelezettségről, hogy a látvány-csapatsport támogatás adókedvezmény igénybevételének feltételeként előírt sportcélú támogatás, valamint kiegészítő sportfejlesztési támogatás átutalásának megtörténtéről az adózó bejelentést tegyen az állami adóhatóság részére.

A törvény biztosítja a támogató többletbevételének minimalizálását úgy, hogy a támogatási hajlandóság fenntartása mellett a társadalmi felelősségvállalás fokozásával együtt a látvány-csapatsport támogatás hatásaként jelentkező szponzori támogatás eddigi csökkenését is növelő tendenciába fordíthatja. Figyelemmel a látvány-csapatsport támogatás kiemelt stratégiai jelentőségére a sport addicionális forrásokkal történő támogatásában, továbbá az új magyar sportfinanszírozási rendszer rendkívül kedvező hazai, valamint pozitív példaként tekintett nemzetközi és EU-s vonatkozásaira, a támogatási rendszer oly módon kerül átalakításra, hogy a támogató a törvény alapján számított kiegészítő sportfejlesztési támogatást köteles a támogatott sportág szakszövetségén keresztül visszaforgatni a sport támogatására. A törvény úgy rendelkezik, hogy a módosított szabályokat első ízben a 2013-2014-es támogatási időszakban benyújtott új sportfejlesztési programok támogatásával összefüggésben kell alkalmazni.

Az 52. §-hoz

Az Art. technikai módosítása az Art. V. fejezetének hatályon kívül helyezésére tekintettel.

A módosítás kimondja, hogy a pénzügyi tranzakciós illeték vonatkozásában az önellenőrzés általános szabályait kell alkalmazni, valamint a pénzügyi tranzakciós illeték tekintetében kizárja az illetékekre, illetékügyekre vonatkozó általános szabályozás alkalmazását.

Az 53. §-hoz

A törvény kimondja, hogy iparági megkötés nélkül nem minősül jövedéki termék belföldi előállításának, azaz nem kell adóraktári engedély a szennyezetté vált jövedéki termék tisztításához, ha azt adómentes felhasználó vagy felhasználói engedélyes végzi és a tisztított terméket az engedélyezett célra használja fel.

Az E85 adómértékének állami támogatásokkal összhangban lévő meghatározásához (Jöt. 52. § (6) bekezdés) szükséges definíciókat építi be a törvény a jövedéki törvénybe.

A törvény megteremti annak a lehetőségét, hogy iparági megkötés nélkül végezhesse a keretengedélyes a szennyezetté vált jövedéki termék tisztítását.

A törvény szerint - a környezetvédelem állami támogatásáról szóló, a regionális támogatásokról szóló és az agrár- és erdészeti ágazatban nyújtott állami támogatásokról szóló közösségi iránymutatások rendelkezéseivel összhangban - nem alkalmazható az E85 kedvezményes adómértéke, hanem a benzin adómértékét kell alkalmazni azoknak az üzemeknek, amelyek korábban a bioetanol előállításra beruházási támogatásban részesültek mindaddig, amíg a magasabb és az alacsonyabb adómérték közötti különbség, valamint a magasabb adómértékkel szabadforgalomba bocsátott mennyiség szorzata el nem éri a kapott támogatás összegét.

Az adóraktár-engedélyeseknek nyilatkozniuk kell a külön jogszabályban meghatározott módon arról, hogy kaptak-e támogatást.

A törvény megteremti annak a lehetőségét, hogy iparági megkötés nélkül végezhesse a felhasználói engedélyes - vámhatósági felügyelet mellett - a szennyezetté vált jövedéki termék tisztítását, valamint meghatározza a regenerált termék elszámolására, nyilvántartására vonatkozó szabályokat.

Gazdasági racionalitás alapján indokolt, hogy a vendéglátó-ipari üzletekben és a kereskedelmi szálláshelyek kiszolgálást végző eladóterében az 1 literes (2 liter alatti) kiszerelésű alkoholtermékekből és borból ne csak egy, hanem választékonként öt-öt bontott palackot lehessen tartani.

A törvény a jövedéki törvény üzletbezárásra vonatkozó rendelkezését módosítja oly módon, hogy nem minden esetben kötelező az üzlethelyiség, telephely bezárása, hanem a vámhatóság az eset összes körülményét figyelembe véve, mérlegelési jogkörében eljárva alkalmazhatja a szankciót vagy akár attól eltekinthet. Az üzletbezárás időtartama továbbá az első jogsértés esetében 30 napról 12 napra csökken. Az üzletbezárás szankció ugyanis olyan súlyos jogkövetkezmény, amely a kereskedő működését jelentősen befolyásolja, esetleg a további működését is ellehetetleníti.

Kisebb fajsúlyú, a kereskedelmi mennyiséget el nem érő és első ízben elkövetett jogsértés esetén nem kerülhet sor az üzlet bezárására. Ugyanakkor továbbra is üzletbezárást von maga után a benzinkutakon elkövetett, az üzemanyagok szabványosságát, valamint a kútoszlopon keresztül történő értékesítés kötelezettségét érintő jogsértés, viszont 30 nyitvatartási napról 12 nyitvatartási napra csökken az első jogsértés alkalmával alkalmazandó üzletbezárás időtartama. Az üzemanyagtöltő állomás üzemeltetője abban az esetben mentesülhet az üzletbezárás alól, ha megállapítható, hogy az adott helyzetben a tőle elvárható körültekintéssel járt el.

A hosszabb időtartamú, ismételt előforduláshoz kötött üzletbezárás esetében a törvény meghatározza az ismétlődés fogalmát, azaz nem alkalmazható ismétlődés, ha két egymást követő ugyanolyan jogsértés elkövetése között 2 év eltelt.

A MÁV Csoport 2013. április 1-jei átalakulása kapcsán a zavartalan és szünetmentes gázolaj beszerzés és értékesítés érdekében a törvény kimondja, hogy a vasúti közlekedésről szóló 2005. évi CLXXXIII. törvény 87/A. § (1) és (2) bekezdése szerint jogelőd és jogutód fogalmak a jövedéki törvény olvasatában is ekként kerüljenek értelmezésre. Így a jövedéki engedélyhez kötött tevékenység jogutódlás keretében végezhető tovább az átalakulás napjától.

Technikai módosítás az Art. V. fejezetének hatályon kívül helyezésére tekintettel, valamint pontosító jellegű módosítás.

Az 54. §-hoz

A törvény felhatalmazza a hatóságot, hogy hivatalból intézkedjen a korkedvezményes munkaköri jegyzékben felsorolt munkakörök egészségkárosító hatásainak felméréséről. A felmérést az esedékes kockázat értékelés benyújtásával egyidejűleg, de legkésőbb 2014. december 31-ig a jegyzékben szereplő munkakörök vonatkozásában el kell elvégezni.

Az 55. §-hoz

Az épített környezet alakításáról és védelméről szóló 1997. évi LXXVIII. törvény módosítására tekintettel beemeli a használatbavétel tudomásulvételi eljárást valamint az építési telek és az építési terület meghatározását az Áfa tv. rendelkezései közé.

A módosítás kiküszöböli az esetlegesen felmerülő adóhalmozódás lehetőségét, amennyiben olyan személygépkocsit értékesítenek az értékesítési láncban, amely beszerzését terhelő áfa levonási tilalom alá esik. Az adóhalmozódás elkerülése érdekében az Áfa tv. úgy módosul, hogy az adómentes termékértékesítés nem csak arra az esetre alkalmazható, ha a személygépkocsi beszerzéséhez le nem vonható adó kapcsolódott, hanem arra az esetre is, ha nem kapcsolódott ugyan előzetesen felszámított adó, de ha kapcsolódott volna, azt az adóalany nem helyezhette volna levonásba.

Az 56. §-hoz

A módosítás értelmében a bányajáradék összege másfél milliárd forint értékhatárig beszámítható az energiaellátók jövedelemadójának összegébe, legfeljebb annak mértékéig.

A módosítás emellett az év végi jogszabályváltozásokra tekintettel pontosítja, hogy mely adóalanyok tekinthetőek közszolgáltatónak és tartoznak ezáltal az energiaellátók jövedelemadójának alanyai körébe.

Az 57. §-hoz

Az Art. V. fejezetének hatályon kívül helyezésével megszűnik az adóügyi együttműködési szabályok alkalmazására kijelölt szerv fogalma, amely alapján a külön nem nevesített esetekre az állami adóhatóság eljáró szervezeti egységeit a Nemzeti Adó- és Vámhivatalról szóló 2010. évi XCII. törvény (a továbbiakban: NAV tv.) felhatalmazása alapján kormányrendelet jelölte ki. A változásra tekintettel az egyes uniós együttműködések jogcímét a NAV tv. felhatalmazó rendelkezésében a nem definiált „adóügyi együttműködésre” utalás helyett tételesen meg kell majd jelölni. Ennek megfelelő módosítást tartalmaz a törvény 46. §-a, amely a 2003/48/EK irányelv, a 904/2010/EU rendelet, a 2010/24/EU irányelv, illetve a 2011/16/EU irányelv végrehajtására pontos hivatkozást és felhatalmazó rendelkezést teremt a NAV tv. 81. §-ában.

Az 58. §-hoz

2012. január 1-jétől a népegészségügyi termékadóról szóló 2011. évi CIII. törvény (a továbbiakban: Neta tv.) 2. §-a egy új h) ponttal egészült ki. Erre figyelemmel ezen időponttól adóköteles terméknek minősül az előrecsomagolt termékként forgalomba hozott gyümölcsíz, azaz - cukortartalmától függetlenül - minden 2007 VTSZ szám alá tartozó termék (így például a gesztenyepüré is), a Magyar Élelmiszerkönyv szerinti extradzsem, extrazselé, marmelád és különleges minőségű lekvárok kivételével. Ezen gyümölcsíz-fogalom 2012. április 14-től úgy módosult, hogy ezen időponttól kezdve csak az a 2007 VTSZ szám alá tartozó termék netaköteles, amelynek 35% feletti a cukortartalma.

Ugyanakkor az Országgyűlés már a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények, valamint a miniszteri hatósági hatáskörök felülvizsgálatával összefüggő egyes törvények módosításáról szóló 2011. évi CLXXIV. törvény elfogadásával módosítani kívánta a Neta tv. ezen időpontban még hatályba sem lépett 2. §-ának h) pontját. A módosítás szándéka szerint az adókötelezettség 2012. január 1-jétől csak azokra a 2007 VTSZ szám alá tartozó termékekre terjedt volna ki, amelyek cukortartalma 35% feletti. Annak ellenére azonban, hogy az Országgyűlés eredeti célja az volt, hogy eleve csak a 35% feletti cukortartalmú gyümölcsízek legyenek a Neta kötelesek, az említett (2011. évi CLXXIV. törvény) módosítás joghatás kiváltására nem volt alkalmas, figyelemmel arra, hogy a módosítandó jogszabály még nem létezett.

Jelen módosítás célja, hogy az Országgyűlés eredeti jogalkotói akaratának megfelelően - kiküszöbölve a sajnálatos kodifikációs hibát - rögzítse, hogy 2012. január 1-jétől csak azon gyümölcsíznek minősülő 2007 VTSZ szám alá sorolandó termékek viselnek adóterhet, amelyek cukortartalma 35% feletti.

Az 59. §-hoz

A főállású anyák (vagyis akik gyermeknevelési támogatásban részesülnek saját háztartásukban nevelt legalább három gyermekükre tekintettel) önfoglalkoztatási lehetőségének segítése érdekében hatályon kívül kerül az a szabály, amely előírja, hogy egyéni vagy társas vállalkozóként minimum összeg (minimálbér 112,5%-a) után kötelesek szociális hozzájárulási adót fizetni a gyet folyósítása melletti munkavégzésük esetén.

A 60. §-hoz

A törvény pontosítja a kedvezményezett foglalkoztatott, valamint a kedvezményezett foglalkoztatott munkabére után érvényesíthető kedvezmény fogalmát. A pontosítás értelmében kedvezményezett foglalkoztatottnak minősül például az olyan huszonöt év alatti pályakezdő munkavállaló, valamint ötvenöt év feletti munkavállaló, aki nem rendelkezik legfeljebb 180 nap biztosítási kötelezettséggel járó munkaviszonnyal, valamint a szakképzettséget nem igénylő munkakörben foglalkoztatott munkavállaló is. Ezen kedvezményezett foglalkoztatottakra tekintettel a bruttó munkabér havi összege, de havonta legfeljebb személyenként 50 ezer forint számolható el. A törvény meghatározza a részmunkaidős foglalkoztatás fogalmát. A részmunkaidős foglalkoztatás olyan foglalkoztatás, amelynek munkaszerződésben meghatározott időtartama nem éri el a betöltött munkakörre érvényes teljes munkaidőt.

A törvény lehetővé teszi, hogy az adózási mód választásából eddig kizárt, biztosítási ügynöki tevékenységet végző vállalkozások is bejelentkezhessenek az általános feltételek szerint a kisadózó vállalkozások tételes adójának hatálya alá.

A biztosítási ügynökök jellemzően vállalkozási jogviszonyban végzik tevékenységüket, a tevékenység végzésének körülményei, jutalékrendszerben való díjazásuk megalapozza ezt a jogviszonyt. A foglalkoztatásnak ezt a formáját a biztosítókra vonatkozó törvényi szabályozás is lehetővé teszi. A biztosítási szektorban jelenleg jól kiépített kisvállalkozói bolygóvállalati rendszer működik, nincs reális esély arra, hogy a biztosítók a foglalkoztatás formáját munkaviszonyra módosítsák. Ilyen feltételek mellett indokolatlan az adott tevékenységet végzők kizárása az egyszerű adózási mód választásának lehetőségéből.

A módosítás pontosítja a kisvállalati adóalanyiság választásának mérlegfőösszegre vonatkozó feltételét. A pontosítás értelmében 12 hónapnál rövidebb adóév esetén a kisvállalati adó szerinti adózás akkor válaszható, ha a mérlegfőösszeg várhatóan nem haladja meg az 500 millió forint időarányos részét.

A módosítás értelmében a kisvállalati adó szerinti adózás választására egész évben lehetőség van. A kisvállalati adóalanyiság a választás állami adóhatósághoz történő bejelentését követő hónap első napjával jön létre. A kisvállalati adóalanyiság keletkezése napjával önálló üzleti év kezdődik.

A módosítás alapján a kisvállalati adó szerinti adózás választására vonatkozó bejelentés a megtételének napjától számított 30 napos, jogvesztő határidőn belül visszavonható. A bejelentés visszavonása esetén a kisvállalati adóalanyiság nem jön létre.

Tekintettel arra, hogy a számított nyilvántartási érték fogalma nemcsak tárgyi eszköz vagy immateriális jószág, hanem beruházás esetében is értelmezhető, függetlenül attól, hogy beruházásra tekintettel csak terven felüli értékcsökkenés, illetve annak visszaírása számolható el, indokolttá vált a rendelkezés kiegészítése. A módosítás egyértelművé teszi a jogszabály értelmezését. A kisvállalati adóalanyiság időszaka előtt megszerzett tárgyi eszköz, immateriális jószág értékesítésekor, valamint a számított nyilvántartási értékkel egy összegű csökkentést biztosít a szabályozás.

A módosítás lehetővé teszi, hogy az adóalap csökkenthető legyen a kisvállalati adóalanyiságot megelőző adóév zárókészlet állományának értéke, illetve az adóalanyiság első adóévének zárókészlet állományának értéke közötti különbözet összegével, feltéve, hogy a kisvállalati adóalanyiság első adóévében a zárókészlet állományának értéke nem éri el a kisvállalati adóalanyiságot megelőző adóév zárókészlet állományának értékét.

A módosítás tartalmazza az egyes kisvállalati pénzforgalmi szemléletű eredményt módosító tételeket a kisvállalati adóalanyiság megszűnésének adóévére. A korrekciós tételek biztosítják, hogy a kisvállalati adóban illetve a társasági adóban előírt eltérő adóalap meghatározás folytán például az egyes befolyt, vagy időbelileg elhatárolt bevételek után ne keletkezzen többszörös adófizetési kötelezettség.

A módosítás előírja, hogy a kisvállalati adó szerinti adózást választó korábbi társasági adóalanyok, a társasági adóalanyiságuk megszűnésének hónapját követő ötödik hónap utolsó napjáig kötelesek a társasági adó bevallásukat benyújtani.

A módosítás jogtechnikai jellegű pontosításokat tartalmaz, illetve a törvény módosításaival összefüggésben szükséges szövegcserékről rendelkezik.

A 61. §-hoz

A módosítás értelmében korlátozott rendeltetésű fizetési számlának minősül az online elszámolóházak fizetésközvetítésre fenntartott fizetési számlája, ezáltal a módosítás biztosítja, hogy - az e-kereskedelmi szektor fejlődésének megőrzésének érdekében - ne keletkezzen illetékkötelezettség az úgynevezett PSP modellben működő elektronikus fizetési szolgáltató fizetésközvetítésre fenntartott fizetési számla terhére megvalósított fizetési műveletek esetén. A módosítás alapján a Posta Elszámoló Központot működtető intézmény útján kezdeményezett készpénzbefizetés esetén nemcsak a kedvezményezett pénzforgalmi szolgáltatójának átutalt összeg, hanem a közvetlenül a kedvezményezett részére fizetett, átutalt összeg is illetékalapot képez. A törvény ehhez kapcsolódóan módosítja a teljesítési nap fogalmát is.

A 62. §-hoz

A koncesszióról szóló 1991. évi XVI. törvény (Konc-tv.) 4-9/A. §-a tartalmazza a koncessziós pályázati eljárás általános szabályait és e törvény 10. §-a az ágazatspecifikus rendelkezések megállapítását törvényi szintre utalja. Az Szjtv. 6. § (2) bekezdése és 38. § (2) bekezdés h) pontja szerinti felhatalmazó rendelkezések alapján a koncessziós eljárás részletes kérdéseit, így különösen a Pályázati Értékelő Bizottság (PÉB) létrehozásának és működésének kérdését miniszteri rendeleti szinten kell szabályozni. Az egyes szerencsejátékok engedélyezésével, lebonyolításával és ellenőrzésével kapcsolatos feladatok végrehajtásáról szóló 32/2005. (X. 21.) PM rendelet „A koncessziós pályázat elbírálására vonatkozó szabályok” alcíme kizárólag a PÉB és Pályázati Iroda kérdéskörét érinti, a koncessziós pályázati eljárásra speciális, ágazati rendelkezéseket nem állapít meg. A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat alapján a PÉB létrehozásáról, működéséről szóló rendelkezéseket miniszteri utasítás szinten lehet szabályozni. E feltételrendszernek való megfelelés céljából a törvény az Szjtv. ágazati koncessziós eljárás és a PÉB szabályainak miniszteri rendeleti szintre utaló 6. § (2) bekezdését és 38. § (2) bekezdés h) pontját hatályon kívül helyezi. Ha a továbbiakban a Konc-tv. rendelkezéseihez képest speciális, szerencsejáték ágazati koncessziós pályázati eljárásrend kialakítására merülne fel szabályozási igény, akkor ez a feladat a Konc-tv. 10. §-ának megfelelően, az ágazati törvény (Szjtv.) módosításával teljesíthető, a PÉB létrehozására, működésére vonatkozó szabályozást pedig a 1158/2011. (V. 23.) Korm. határozattal összhangban miniszteri utasítás tartalmazza majd.

A 63. §-hoz

Az átalányadózás választásánál 2013. január 1-jétől nem kizáró ok, ha az egyéni vállalkozó munkaviszonyban áll. A jelenleg hatályos szabályok a kiskereskedelemre vonatkozóan még tartalmazzák ezt a feltételt, ezért indokolt annak hatályon kívül helyezése.

A 64. §-hoz

A főállású anyák (vagyis akik gyermeknevelési támogatásban részesülnek saját háztartásukban nevelt legalább három gyermekükre tekintettel) önfoglalkoztatási lehetőségének segítése érdekében hatályon kívül kerül az a szabály, amely előírja, hogy egyéni vagy társas vállalkozóként minimum járulékalap után kötelesek járulékokat fizetni a gyet folyósítása melletti munkavégzésük esetén. (A jelenleg hatályos szabályok szerint a gyet-ben részesülő anya az ellátás folyósítása mellett keresőtevékenységet 30 órát meg nem haladó időtartamban folytathat, illetve időkorlátozás nélkül, ha a munkavégzés otthon történik.)

2013. január 1-jétől az Szja-tv. változásai alapján az átalányadós egyéni vállalkozó állhat munkaviszonyban (korábban nem állhatott, ha átalányadózást választott). A járuléktörvényben ezzel összefüggésben szükséges egy olyan módosítás, ami kimondja, hogy a heti 36 órás munkaviszonyban álló olyan vállalkozókra sem terjed ki a minimum járulékalap utáni fizetési kötelezettség, akik a vállalkozásukban az átalányadózást választják (e kedvező változás azt eredményezi, hogy csak a tényleges vállalkozói jövedelmük képezi a járulékok alapját).

A 65. §-hoz

Az Art. egyes rendelkezéseinek hatályon kívül helyezését tartalmazza a törvény szerinti jogharmonizációra és egyes, az Art.-ban szabályozott rendelkezések átvételére tekintettel.

A 66. §-hoz

Technikai jellegű pontosítás.