2014. évi LV. törvény indokolása

a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény és az ahhoz kapcsolódó egyes törvények módosításáról

-----STARTING---POINT---ALTALANOS--- 

A mezőgazdasági kockázatkezelési rendszer jelenlegi módosítását a „Komplex mezőgazdasági kockázatkezelési rendszer” című EKOP projekt végrehajtása, a rendszer racionalizálása miatt felmerült egyszerűsítési igények és a 2014. július 1-jétől hatályba lépett, állami támogatásokra vonatkozó uniós szabályok indokolják.

A mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény (a továbbiakban: Mkk. tv.) módosításai és az új agrárkár-enyhítési miniszteri rendeletek 2014. november 1-jei hatálybaléptetése indokolt annak érdekében, hogy a 2014. november 1-től induló 2015. kárenyhítési év egészére már az új eljárási szabályok zavartalanul alkalmazhatóak legyenek. Az Európai Bizottság szempontjából előzetes jóváhagyást igénylő támogatás-odaítélésre csak a 2015. évi kárenyhítő juttatás iránti kérelmek benyújtását követően, 2016. márciustól kerülhet sor.

Az EKOP projekt keretén belül került sor a mezőgazdasági kockázatkezelési rendszer elektronizálására, amely alapján a károk bejelentésére és a kárenyhítő juttatás iránti kérelem benyújtására kizárólag elektronikus úton lesz lehetőség. Mindezek alapján a termelők a kárbejelentést és a kárenyhítő juttatás iránti kérelmüket a megyei kormányhivatal földművelésügyi igazgatóságánál történő eddigi személyes vagy postai ügyintézés helyett az ügyfélkapun elérhető elektronikus felületen intézhetik.

A fejlesztés egyik legfontosabb eredménye az, hogy a kárenyhítő juttatás iránti kérelem bonyolult számításait az elektronikus rendszer végzi el, megkönnyítve így a termelő feladatát. További jelentős hozadékot jelent a rendszerben létrejövő hatalmas kockázatkezelési adatbázis, amely alapján az agrárkár-megállapító szerv számára lehetségessé válik a termelői kárbejelentésekről az adminisztratív ellenőrzés alapján történő döntés, amellyel bizonyos esetekben mellőzhető lehet a helyszíni ellenőrzés. Az adatbázis megkönnyíti a kockázatkezelési rendszer valamennyi szereplőjének feladatát: a termelők kárenyhítő juttatás igénylését és biztosítás kötését, a hatóságok ellenőrzését, a rendszer hatékony irányítását. Az összegyűjtött adatok lehetőséget teremtenek a kockázatkezelési rendszer elemzésére, továbbfejlesztésére, valamint a vezetői döntések megalapozott előkészítésére. Ezt támogatja az adatbázishoz kiépített statisztikai és jelentési rendszer is.

Eljárásjogi módosítások közül kiemelendő, hogy a rész kárbejelentésekről és a termelő kárenyhítő juttatás iránti kérelméről - a jelenleg is alkalmazott hatósági bizonyítvány helyett - a jövőben döntést hoz az agrárkár-megállapító szerv, és bevezetésre kerültek az ún. érdemi vizsgálat nélküli elutasító okok, amely jogintézménnyel már a kárenyhítő juttatás iránti eljárás korai szakaszában kizárhatóak a megalapozatlan termelői igények, segítve ezáltal a kárenyhítő juttatás iránti kérelmek gördülékenyebb elbírálását.

A 2014-2020-as időszakot érintő állami támogatásokra vonatkozó uniós szabályok 2014. július 1-jén léptek hatályba. Az új szabályok alapján indokolt változtatás, hogy a kárenyhítő juttatás iránti kérelemben szereplő káresemények után a biztosítók által kifizetett kártérítés összege nem a kárenyhítő juttatás szempontjából elszámolható hozamérték-csökkenést mérsékli, hanem magából a kárenyhítő juttatásból kerül levonásra, amennyiben a 80%-os maximális kárenyhítés ezáltal túllépésre kerülne. Továbbra is uniós előírás, hogy az adott növénykultúrára jellemző káreseményre és az üzemi szintű referencia hozamérték legalább felére kiterjedően megkötött biztosítási szerződés hiányában a károsult termelők az egyébként járó kárenyhítő juttatás felére jogosultak.

-----STARTING---POINT---RESZLETES---

Az 1. §-hoz

Az Mkk. tv. 2. §-ában meghatározott fogalmak módosítását egyrészt az EKOP „Komplex mezőgazdasági kockázatkezelési rendszer” című projekt végrehajtása, másrészt a rendszer racionalizálása miatt felmerült egyszerűsítési igények indokolják.

Az új fogalomként kerül meghatározásra a 2a. pont szerinti átlaghozam, amely így a megfelelő adatokkal nem rendelkező termelőnek nyújt segítséget a kárenyhítő juttatás kiszámításában. Azzal, hogy ezek a hozamadatok miniszteri közleményben kerülnek kihirdetésre, biztosítva van, hogy a termelő az elszenvedett kár valós mértéke után igényeljen kárenyhítő juttatást.

A káreseménnyel érintett területen bekövetkezett károk szerinti bejelentés (parcella szintű bejelentés) jogi alapjainak megteremtésével tartalmilag fontos módosítások kerültek étvezetésre a 7. pont szerinti elemi káresemény és a 21. pont szerinti mezőgazdasági káresemény, valamint az egyes kárfogalmak tekintetében.

A módosítások eredményeként elemi káresemény alatt a továbbiakban a növénykultúrában üzemi szinten 30%-ot meghaladó mértékű károsodás értendő, míg mezőgazdasági káresemény a károsodással érintett területen termesztett növénykultúrában 30%-ot meghaladó károsodás esetén következik be.

A 2. § 28. pontja szerinti referencia-időszak fogalma is pontosításra került.

A 2. §-hoz

Tekintettel arra, hogy a mezőgazdasági biztosítási díjtámogatás jogcíme a KAP I. pilléréből átkerült a II. vidékfejlesztés pillérbe, ezért az Mkk. tv. 8. §-a szerinti felsorolást szükséges kiegészíteni az Európai Mezőgazdasági Vidékfejlesztési Alappal.

A 3. §-hoz

A 11. § az agrárkár-enyhítő juttatás igénybevételének feltételeit tartalmazza. A 11. § (1) bekezdés h) pontjában - a 2014-2020 időszakra vonatkozó uniós előírásoknak megfelelően - azon vállalkozások kizárására vonatkozó feltétel került beépítésre, amelyek a kárenyhítő juttatás iránti kérelem benyújtásakor bármely, az elemi káreseményen kívüli okból nehéz helyzetben lévőnek minősülnek.

A 4. §-hoz

A 12. § (1) bekezdésében az uniós állami támogatási szabályoknak megfelelő támogatási feltételek kerültek meghatározásra. A támogatás mértéke 80%, amelybe - az ugyanazon elszámolható költségek tekintetében - bele kell számítani bármely egyéb támogatást és a kárenyhítő juttatás iránti kérelemben szereplő káresemények után a biztosító által kifizetett kártérítési összegeket is.

Az 5. §-hoz

A 13. §-ban a kárenyhítő juttatás iránti kérelmek érdemi vizsgálat nélküli elutasítási okai kerültek felsorolásra. Ennek az új eljárásnak a beépítésére azért volt szükség, hogy az alapvető támogatási feltételeket nem teljesítő kérelmekről már az eljárás korai szakaszában döntés születhessen.

A 6. §-hoz

A módosuló 14. § az agrárkár-megállapító szervek (megyei kormányhivatalok földművelésügyi igazgatóságai) eljárási szabályait határozza meg. Újdonság, hogy az agrárkár-megállapító szervek mind a kárbejelentésről, mind pedig a kárenyhítő juttatás iránti kérelmekről - a korábbi hatósági bizonyítványok helyett - döntést hoznak.

Az agrárkár-enyhítési eljárás első szakasza, a káresemények bejelentésére vonatkozó szabályok, a 14. § (1) bekezdésében kerültek meghatározásra. Újdonság, hogy területi szintű (parcella szintű) kárbejelentésekre is lehetősége lesz a továbbiakban a termelőknek.

A kárenyhítő juttatás iránt kérelmek szakmai igazolására továbbra is az agrárkár-megállapító szerv jogosult. A 14. § (2) bekezdésében meghatározottakról az agrárkár-megállapító szerv döntést hoz, amely döntés alapján hozza meg a kárenyhítő juttatás kifizetéséről szóló döntését az agrárkár-enyhítési szerv (Mezőgazdasági és Vidékfejlesztési Hivatal).

A (3)-(4) bekezdések szolgálják a „Komplex mezőgazdasági kockázatkezelési rendszer” című EKOP projekt végrehajtását, azzal, hogy törvényi szinten kerül szabályozásra az adminisztratív ellenőrzés lefolytatásának a lehetősége is.

A 7. §-hoz

A 15. § új (4a) bekezdése az adott kárenyhítési évben esetlegesen alkalmazott visszaosztás alkalmazását írja elő azon kárenyhítő juttatás iránti kérelmek esetében is, amelyet a visszaosztással érintett kárenyhítési évben nyújtottak be, de a kérelem érdemi elbírálása valamely okból elhúzódott.

A 8-10. §-hoz

A 17. §-ban pontosításra kerültek a biztosító társaságok és az Mezőgazdasági és Vidékfejlesztési Hivatal közötti adatállományok, míg a 18. §-ban a kockázatkezelési adatbázis elemei a jelenlegi jogszabály módosításhoz igazodóan kerültek kialakításra.

A 22. § módosításában kizárólag a haszonbérmérséklés igazolásának a módja változik. Hatósági bizonyítvány helyett a jövőben ez az agrárkár-megállapító szerv által kiállított döntéssel igazolható.

A 11. §-hoz

Technika változások átvezetése az Mkk. tv. 23. §-ában.

A 12. §-hoz

A 2014-2020 időszakra új agrár állami támogatási rendelet és irányelv került kihirdetésre 2014. július 1-jétől. Ezen új uniós joganyagok felsorolásával egészül ki a 27. §

A 13. §-hoz

Pontosító, szövegcserés módosításokat tartalmaz.

A 14. §-hoz

Az Mkk. tv. módosításai kihatással vannak az arra hivatkozó jogszabályokra is, így az egységes jogalkalmazás megteremtése érdekében szükséges módosítani a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény 19/D. § (2) bekezdés b) pontját.

A 15. §-hoz

A mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény 63. § (1) és (3) bekezdésében hibásan került meghatározásra a hozam-értékcsökkenés szövegrész, ezért azt szükséges a helyes hozamcsökkenés szövegrészre módosítani.

-----STARTING---POINT---VEGE---

A 16. §-hoz

Hatálybaléptető rendelkezést tartalmaz.