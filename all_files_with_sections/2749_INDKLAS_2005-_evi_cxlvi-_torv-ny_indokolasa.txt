2005. évi CXLVI. törvény indokolása

a Magyar Köztársaság és a Szlovén Köztársaság között a kettős adóztatás elkerüléséről és az adóztatás kijátszásának megakadályozásáról a jövedelem- és a vagyonadók területén, Budapesten, 2004. augusztus 26-án aláírt Egyezmény kihirdetéséről

Indokolás

A Magyar Köztársaság és a Szlovén Köztársaság között a kettős adóztatás elkerüléséről és az adóztatás kijátszásának megakadályozásáról a jövedelem- és a vagyonadók területén, Budapesten 2004. augusztus 26-án aláírt Egyezmény tartalma törvényhozási tárgyat érint, ezért kihirdetésére csak törvényben kerülhet sor.

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. A kettős adóztatás elkerüléséről szóló egyezmények fő célja, hogy az adóztatás szabályozásával, kiszámíthatóvá tételével támogassák mindkét állam befektetőit.

Az egyezmény hatálya a jövedelem- és a vagyonadókra terjed ki. Jelentősége, hogy alkalmazásával kizárja a magánszemélyek, illetve a vállalkozások jövedelmének és vagyonának kettős adóztatását oly módon, hogy meghatározza, hogy az egyes jövedelemfajták tekintetében melyik szerződő államnak milyen körben van adóztatási joga.

Az egyezmény garanciális szabályként rögzíti az egyenlő elbánás elvének alkalmazását, továbbá lehetővé teszi mindkét szerződő állam számára a kölcsönös egyeztető eljárás kezdeményezését a másik államnál, amennyiben úgy látja, hogy annak adóztatása nem felel meg az egyezmény rendelkezéseinek. Az egyezmény lehetőséget nyújt az illetékes hatóságok számára a végrehajtáshoz szükséges információcserére is.

Az Egyezmény hatályba lépéséhez a szerződő feleknek a belső jogszabályaik szerint szükséges eljárásnak eleget kell tenniük, ez a magyar szabályozás szerint a szerződés kötelező hatályának elismerését jelenti.

Az új egyezmény alkalmazásával egyidejűleg az 1988. évi 6. törvényerejű rendelettel kihirdetett magyar-jugoszláv kettős adóztatás elkerüléséről szóló egyezmény Szlovénia viszonylatában is hatályát veszti.