2007. évi XLVIII. törvény indokolása

a Közösség területére belépő, illetve a Közösség területét elhagyó készpénz ellenőrzéséről szóló, 2005. október 26-i 1889/2005/EK európai parlamenti és tanácsi rendelet végrehajtásáról

Indokolás

A határon átmenő készpénzforgalmat ellenőrző rendszer kiépítése a pénzmosás és a terrorizmus finanszírozás elleni küzdelem részét képezi. A Pénzügyi Akciócsoport (Financial Action Task Force, FATF) - mint a pénzmosás és a terrorizmus finanszírozás elleni harc keretében a fő standardalkotó nemzetközi szervezet - a IX. speciális ajánlásában a készpénzforgalomnak a határátlépéskor való ellenőrzésének igényét jeleníti meg. E speciális ajánlást az Európai Unió a Közösség területére belépő, illetve a Közösség területét elhagyó készpénz ellenőrzéséről szóló 2005. október 26-i 1889/2005/EK európai parlamenti és tanácsi rendelettel (a továbbiakban: 1889/2005/EK rendelet) emeli a közösségi jogba.

Az 1889/2005/EK rendelet 2005. november 25-én került kihirdetésre az EU Hivatalos Lapjában, 2005. december 15-én lépett hatályba és 2007. június 15-étől kell majd alkalmazni. Az 1889/2005/EK rendelet a Közösség külső határaira vonatkozik, amely Magyarország tekintetében jelenleg a horvát, a szerb és az ukrán határszakaszt foglalja magába.

Az 1889/2005/EK rendelet átültetéséhez kidolgozott jogalkotási koncepció lényegi eleme, hogy az 1889/2005/EK rendelet végrehajtásáról külön törvény szülessen. A külön törvényben való szabályozásnak az indoka elsősorban az, hogy az 1889/2005/EK rendelet szabályozási tárgya nem egyezik meg a kérdést jelenleg szabályozó, a pénzmosás megelőzéséről és megakadályozásáról szóló 2003. évi XV. törvény szabályozási tárgyával.

Az 1889/2005/EK rendelet 1. cikkében deklarált cél: harmonizált szabályok megállapítása a Közösség területére belépő, illetve az azt elhagyó készpénznek a hatáskörrel rendelkező hatóságok általi ellenőrzésére. Konkrétan nyilatkozattételi kötelezettség teljesítését írja elő a 10 000 euró vagy azt meghaladó értékű készpénzt magánál tartó utas számára, s a kötelezettség teljesítésének ellenőrzését a vámellenőrzés keretében a vámhatóságra bízza. Az euróba való átváltás kapcsán a Magyar Nemzeti Bank által közzétett hivatalos árfolyam alkalmazásáról rendelkezni kell.

A közvetlen alkalmazandóság miatt az 1889/2005/EK rendeletben szereplő nyilatkozattételi kötelezettség előírását nem kell és nem is lehet nemzeti szinten megismételni. A nyilatkozattételi kötelezettséget írásban, e törvény mellékletében foglalt formanyomtatvány kitöltésével teljesíti a határátlépő. A mellékletben a formanyomtatvány magyar és angol nyelven áll rendelkezésre, a vámhatóság külön tájékoztatót mellékelhet a formanyomtatványhoz az egyes rovatok jelentésének más nyelveken való feltüntetésével.

Az 1889/2005/EK rendeletnek a vámhatóság jogkörét meghatározó cikke alapján a tagállamok kötelesek gondoskodni arról, hogy a vámhatóság a természetes személyek, poggyászuk és szállítóeszközük ellenőrzésére jogosult legyen.

A törvényben részletes szabályozás megalkotását igényelték az 1889/2005/EK rendeletnek az információ (adatok) rögzítését, feldolgozását és cseréjét érintő cikkei. A nyilatkozattételi kötelezettség során kapott és az ellenőrzése és lefoglalása során szerzett adatokat a vámhatóság rögzíti és feldolgozza, valamint azt a Pénzügyi Információs Egység (Financial Intelligence Unit, a továbbiakban: FIU) részére hozzáférhetővé teszi. Hazánkban az FIU feladatait - a pénzmosás megelőzéséről és megakadályozásáról szóló 2003. évi XV. törvény 2. § (1) bekezdés d) pontja alapján - az ORFK látja el. Mivel az 1889/2005/EK rendelet csak keretszabályokat tartalmaz, s mivel jelen rendelkezésekben az információs önrendelkezési jog korlátait kell megadni, a hazai végrehajthatóságához a törvényben biztosított felhatalmazásra van szükség.

Az 1889/2005/EK rendelet a küszöbértéknél (10 000 euró) alacsonyabb összegű készpénzzel a Közösség határát átlépő személy és a használt szállítóeszköz adatainak rögzítéséről, valamint az FIU számára való hozzáférhetővé tételéről is rendelkezik, amennyiben a vámhatóság a pénzmosásra utaló körülményeket tár fel az ellenőrzése során. A törvény ebben az esetben is előírja a vámhatóság részére az ORFK irányába való automatikus adattovábbítást.

A más tagállamok és harmadik országok hatáskörrel rendelkező hatóságaival, illetve a Bizottsággal folytatott információcsere végrehajtására a vámhatóság az illetékes.

Minden tagállam köteles szankciókat bevezetni a nyilatkozattételi kötelezettség elmulasztása esetére. Ennek megfelelően megtörtént az egyes szabálysértésekről szóló 218/1999. (XII. 28.) Korm. rendelet módosítása.