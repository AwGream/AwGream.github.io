2008. évi XCVII. törvény indokolása

a felsőoktatásról szóló 2005. évi CXXXIX. törvény módosításáról

-----STARTING---POINT---ALTALANOS--- 

A magyar felsőoktatási intézmények versenyképessége kulcsfontosságú tényező a gazdaság fejlődése, a tudásalapú társadalom megteremtése kapcsán. A felsőoktatási reformfolyamatnak köszönhetően a képzési szerkezet és a képzési tartalom tekintetében az európai felsőoktatási térségbe történő sikeres beilleszkedés folyamatban van. Ugyanakkor a magyar állami felsőoktatási intézmények több területen jelentős hátrányban vannak nyugat- és közép-kelet európai versenytársaikhoz képest.

A törvény célja, hogy a magyar felsőoktatás részére a gazdálkodás és a vállalkozás területén ugyanazon jogosítványokat és lehetőségeket biztosítsa, mint amelyekkel versenytársai már rendelkeznek. A törvény lehetőséget teremt az intézmények és a gazdaság szereplői közötti hatékony együttműködésre, lebontva azokat az adminisztratív és piaci korlátokat, amelyek ma gátolják a tudástőke, az innovációs eredmények gazdaságba való közvetítését.

Az állami felsőoktatási intézmények irányításának, vezetésének átalakítását célzó rendelkezések biztosítják, hogy a vállalati kultúra megjelenése és integrálása révén az intézmények hatékonyabban, gazdasági és munkapiaci igényekre nyitottabban szervezhessék működésüket.

-----STARTING---POINT---RESZLETES---

Az 1. §-hoz

A törvény pontosítja a gazdasági tanács szerepét. A szenátus döntéshozatali jogosítványainak megtartása mellett a gazdasági tanácsot az intézmény gazdálkodási és vállalkozási tevékenységeit illetően előterjesztési jogosítványokkal ruházza fel a törvény.

A 2. §-hoz

A szenátus és a gazdasági tanács közötti feladat- és felelősség-megosztása gazdasági tanács összetételére és működésére is hatással van. A szenátus előterjesztői jogosítványainak egy része a gazdasági tanács hatáskörébe kerül át, ezért szükséges, hogy ez utóbbi testület az eddigieknél is szorosabban kötődjön az intézményhez. A törvény egyszerre biztosítja az intézményi autonómia megőrzését, és a fenntartói érdek jelenlétét. A törvény alapján a gazdasági tanács szavazati jogú tagjait a szenátus delegálja, az állam által delegált tagok a továbbiakban tanácskozási, véleménynyilvánítási jogkörrel rendelkeznek.

A 3-4. §-hoz

A megnövekedett feladatok biztonságos ellátása érdekében a gazdasági tanács működésének részletszabályaira, azaz az ülésezés gyakoriságára, a döntéshozatal módjára, ellenvélemények kezelésére vonatkozó általános szabályok rögzítése szükséges.

A törvény döntéselőkészítő jogkörrel ruházza fel a gazdasági tanácsot az intézmény gazdálkodásával, működtetésével, gazdasági és intézményi kapcsolatrendszere fejlesztésével kapcsolatos ügyekben. Az előterjesztésekről a döntést, a jelenlegi gyakorlathoz hasonlóan, minden esetben a szenátus hozza meg. A módosítás jelentősen megnöveli a gazdasági tanács szerepét, biztosítja a gazdaságossági - költséghatékonysági szempontok erőteljesebb érvényesülését az intézményi döntéshozatali folyamatban.

A törvény eredményeképpen a gazdasági tanács véleményezési jogosítványokat gyakorolhat az intézmény kutatás-fejlesztési és innovációs programjai, stratégiái vonatkozásában, tekintettel arra, hogy ezek jelent ős mértékben befolyásolják az intézmények gazdasági szereplőkkel kialakított, illetve kialakítható együttműködéseit.

Az 5-6. §-hoz

Az állami felsőoktatási intézmények vagyongazdálkodására vonatkozó - a 2005. évi CXXXIX. törvény (a továbbiakban: Ftv.) 122. §-ba beillesztett - újabb szabályok indokolják e rendelkezéseket. Az autonóm intézményi döntéshozatal garanciájaként a felsőoktatási intézmény gazdasági tanácsának a felsőoktatási intézmény rendelkezésére bocsátott, illetve tulajdonában lévő ingatlanvagyon hasznosítása, elidegenítése tárgyában kialakított véleményének elfogadásához nem csupán valamennyi tag minősített többséggel hozott döntése, hanem ezen belül a felsőoktatási intézmény által delegált tagok és a hivatalból tagok (rektor, gazdasági főigazgató) legalább felének - 3 tagnak - a támogatása is szükséges.

A gazdasági tanács véleményező, döntés-előkészítő tevékenységét elősegítő eljárási, technikai szabály beillesztésére kerül sor. A gazdasági tanács véleményét az Ftv. 25. § (1) bekezdésekben kell kötelező jelleggel megkérni.

Garanciális jelentőségű, hogy a megfogalmazott észrevételek a szenátus, vagy más a szenátus rendelkezése alapján a hatáskör gyakorlására jogosított szervezet döntése során érdemben befolyásolhassák a döntés tartalmát. Ebben az értelemben a rendelkezés az Ftv. tartalmi szabályainak érvényre juttatását szolgálja.

A 7. §-hoz

Az Ftv. 81/A. § az Ftv. és a közalkalmazottak jogállásáról szóló törvény egyes rendelkezéseinek az együtt alkalmazását, illetve az ágazat sajátosságaihoz mért eltérő szabályozás lehetőségét teremti meg.

A 8. §-hoz

A módosítás - a már meghosszabbított vezetői megbízással rendelkező intézményvezető pályázata esetén - a szenátus döntési, mérlegelési lehetőségeit szélesíti. Nem teremt törvényi kötelezettséget, sem olyan helyzetet, amelyben a többszöri megbízás gyakorlata állandósulhatna.

A magasabb vezetők károkozására vonatkozó felelősségi szabályokat a közalkalmazottak jogállásáról szóló törvény 2009. január 1-jétől hatályos rendelkezéseivel összhangban szabályozza, olyan formában, hogy a munka törvénykönyve szerinti vezető állású munkavállaló tevékenysége körében okozott kárfelelősségének mértéke és a felsőoktatásról szóló törvénynek a nem vezetői tevékenység keretében okozott kárfelelősségi szabálya azonos mértékben a vezető tizenkettő havi átlagkeresetében maximalizált.

A 9. §-hoz

Az oktatói-kutatói munka elismerésére a közalkalmazotti foglalkoztatás keretei között korlátozottan van lehetősége az intézménynek. A bérfeszültségek elkerülése érdekében az intézmények inkább egalizálva használják a többletjuttatásra fordítható forrásaikat.

A módosítás lehetővé teszi a saját bevétel terhére megvalósított kereset - kiegészítést, hosszabb időtartamra engedi folyósítani a kiválóság elismeréseképpen adható többletjuttatásokat, és koncentráltabb felhasználásra (jelentősebb mértékű differenciálásra ösztönzi az intézményeket.

A 10. §-hoz

A miniszter jogköre az oktatáspolitikai szempontoknak megfelelően kibővül, s ezzel megteremtődik a magyar felsőoktatás képzési kínálatának sokszínűsége, a munkaerő-piacielvárások figyelembe vételével.

A módosítás az OECD tagállamaiban már akkreditált vagy azzal egyenértékű eljárásban tudományosan elfogadott felsőoktatási képzéseket Magyarországon minden további eljárás lefolytatása nélkül elfogadja, ha a külföldön akkreditálttal azonos programot indít a felsőoktatási intézmény Magyarországon. Ezzel a fejlett országok klubján belül megteremti a képzések elismerésének lehetőségét, és ebbe a kölcsönös elismerésbe nemcsak az EU-tagállamokat vonja be, hanem a szintén világszínvonalú képzési rendszerekkel rendelkező tengerentúli angolszász, japán és koreai felsőoktatási intézményeket is, ha programjukat korábban már külföldön sikeresen akkreditáltatták, vagy azzal egyenértékű eljárásban tudományosan hivatalosan elfogadtatták.

A 11. §-hoz

A felsőfokú képzések jelenlegi akkreditációs rendszerében lényegében versenytársak hoznak döntést egymás kezdeményezéseiről. A jelenlegi összeférhetetlenségi szabályok nem biztosítják, hogy kizárólag objektív, intézményi piaci érdekeltségektől független szakmai döntések születhessenek.

Mivel az akkreditációs döntéshozatalban kulcsfontosságú a szakértő függetlensége, ezért az összeférhetetlenségi szabályokat az akkreditációs folyamat minden fázisában alkalmazni kell, továbbá lehetőséget kell biztosítani arra, hogy a szakértői vélemény készítőjének a személye megismerhető legyen.

A 12. §-hoz

Az Ftv. törvény vagyongazdálkodást szabályozó szakaszainak módosításával - az eljárási rend, a garanciális feltételek, a döntési jogosultságok és a vagyonvesztést megakadályozó felelősségi körök meghatározásával- az intézmények vagyongazdálkodásában a rugalmasság, a piaci viszonyokhoz történő alkalmazkodás, a versenyképesség - az állami vagyongazdálkodás egységének sérelme nélkül - hatékonyan biztosítható.

A 13. §-hoz

A magyar állami felsőoktatási intézmények vállalkozási lehetőségei előtt olyan korlátok állnak, amelyek jelentős versenyhátrányt okoznak a legtöbb nyugat- és közép - kelet európai egyetemmel szemben. A kötöttségek miatt ellehetetlenül a gazdasági szektorral való együttműködés, és kódolva van a rendszerbe a költséghatékonysági szempontok figyelmen kívül hagyása a működés során. Az intézmények a törvény szerint végezhetnek ugyan vállalkozási tevékenységet, azonban ezeket nem ugyanazon feltételek mellett tehetik, mint a gazdaság többi szereplője.

A módosítás célja, hogy az intézmények saját bevételük terhére korlátozás nélkül alapíthassanak gazdasági társaságot, amit a törvény intézményi társaságnak nevez. A hatékony feladatellátás érdekében lehetővé kell tenni, hogy az alapított intézményi társaságok további vállalkozásokat indíthassanak. A módosítás rendelkezik a saját vállalkozások esetleges veszteségeinek finanszírozásáról, védve az állami vagyont, és védve a részesedésen túli felelősségvállalástól az intézményeket. Pontosításra kerül a saját bevétel fogalma, kiegészítve a jelentős pályázati forrásokkal.

A 14-15. §-hoz

Az egyetemi autonómia nem lehet teljes a vagyonkezelés szabadsága nélkül. A jelenlegi helyzet szerint az intézményeknek csak vagyonkezelői joga van. Ha tulajdont szerez, az államot illeti meg kivéve, ha saját bevételből szerzi. Az intézmények által kezelt tetemes vagyon nem használható, nem hasznosítható. Az intézmények nem érdekeltek a költséghatékony üzemeltetésben, az állami létesítmények után fizetendő bérleti díj az esetlegesen meglévő felelős vagyongazdálkodást is ellehetetleníti.

A módosítás célja, hogy az állami intézmények - korlátozásokkal ugyan - de tulajdonosként kezelhessék az általuk használt állami ingó- és ingatlanvagyont. A törvény szerint a felsőoktatási intézmények részére az állam átadja a jogszabály hatályba lépése idején a kezelésükben lévő állami vagyont. A vagyont az intézmény korlátozottan megterhelheti, hasznosíthatja, de funkcióját értékét meg kell őriznie. A törvény rendelkezik a szabálytalan vagyonkezelés következményeiről, illetve az intézmények megszűnése esetén előálló tulajdonosi helyzetről.

A 16. §-hoz

A törvényben pontosításra kerül a saját bevétel fogalma, kiegészítve a jelentős pályázati forrásokkal. Fenntarthatatlan a jelenlegi rendszer, amelyben a kutatók - oktatók pályázati úton szerzett támogatásai, az egyetem európai uniós forrásból finanszírozott beruházásai, s az ebből származó vagyoni értékek állami tulajdonba kerülnek. A gazdasági szférában bármilyen pályázati forrásból létrehozott tulajdon, az elszámolási feltételeket betartva saját tulajdonnak minősül, ugyanezen elvet indokolt alkalmazni a felsőoktatási intézmények esetében is.

A 17. §-hoz

Az Ftv. 124. §-a eredetileg a felsőoktatási intézmények saját tulajdonából, illetve saját bevételéből létrehozott gazdálkodó szervezeteire vonatkozott, tekintettel arra, hogy a felsőoktatásról szóló törvény kizárólag e gazdálkodó szervezetekre tartalmazott rendelkezést. Az Ftv. 121. § (12) bekezdés olyan újabb szabályt tartalmaz, amely a költségvetési szervként működő felsőoktatási intézmény vagyonkezelésében lévő az állami vagyonba tartozó gazdálkodó szervezetre nézve rendelkezik.

Ezzel a kiegészítéssel az Ftv. már nem csak az intézményi társaságokra tartalmaz rendelkezéseket, hanem az állami vagyon részeként vagyonkezelési szerződés alapján állami felsőoktatási intézmények által kezelt gazdálkodó szervezetekre nézve is. Ennek folytán az Ftv. 124. §-ának a pontosítása is szükségessé vált, olyan formában, hogy a legalább többségi állami részesedést előíró az államháztartásról szóló 1992. évi XXXVIII. törvény 95. §-ában írt szabály az állami vagyon részeként működtetett gazdálkodó szervezetek esetében mindenképpen alkalmazásra kerülhessen és a felmentés csak az intézményi társaságokra vonatkozhasson.

A 18. §-hoz

Az Ftv. 117. § (1) és (3) bekezdése szól a magyar felsőoktatási intézménynek a Magyar Köztársaság határain kívüli tevékenységéről. A (3) bekezdés szerint az állam támogatást is nyújthat ezekhez a képzésekhez. Erre is figyelemmel az akkreditációs eljárások költségeinek átvállalása egyrészt figyelemfelkeltő, másrészt gesztus értékű, hogy a külföldi államban való „piacra lépést” a magyar állam anyagilag ily módon is támogatja.

A 19. §-hoz

Nyilvánvaló, hogy az állami vagyon értékesítésének ellenértéke, illetve az annak helyébe lépő érték ugyancsak állami vagyon. Ez szolgálja a kezelt állami vagyontömeg értékállandóságát. Ebből következően indokolt pontosítani az államháztartási körön kívülről származó intézményi saját bevétellel kapcsolatos rendelkezést.

A 20. §-hoz

Az Andrássy Gyula Budapesti Német Nyelvű Egyetem, illetve a Közép-európai Egyetem nemzetközi képzési gyakorlatára, oktatói, hallgatói összetételére vonatkozó sajátos szabályozási lehetőséget teremti meg, egyidejűleg állásfoglalás abban a kérdésben, hogy az Országgyűlés a 2005. évi CXXXIX. törvénnyel átalakított magyar felsőoktatási intézményi rendszertől elkülönült, önálló felsőoktatási intézménytípus keretében látja inkább megvalósíthatónak a magyarországi államilag elismert nemzetközi jellegű felsőfokú oktatási tevékenységet.

A rendelkezés alkalmazásához szükséges a nemzetközi jellegű felsőoktatási intézmény alapítására, működésére, elismerésére, képzésére, meglévő felsőoktatási intézmény esetén az átalakulási folyamat általános szabályaira vonatkozó külön szabályokat tartalmazó önálló törvényt - az Ftv. hatályos szabályaiból következően - az Országgyűlésnek 2010. december 31-ig kell megalkotnia és hatályba léptetnie.

Az Ftv. 151. § (4) bekezdése szerint 2010. december 31-én hatályát veszti az Andrássy Gyula Budapesti Német Nyelvű Egyetem állami elismeréséről szóló 2001. évi LXVI. törvény, valamint a Közép-európai Egyetem állami elismeréséről szóló 2004. évi LXI. törvény és e felsőoktatási intézményekre - eltérő rendelkezés hiányában - az Ftv. általános szabályait kell alkalmazni.

-----STARTING---POINT---VEGE---

A 21. §-hoz

Hatályba léptető rendelkezés.

A 22. §-hoz

A megváltozott rendelkezések bevezetését, alkalmazását szolgáló átmeneti szabályok.

A felsőoktatási intézmények által létrehozható kockázatfedezeti alapról szóló rendelkezés az Ftv. hatályos jogintézménye. Az Ftv. módosított 121. §-a kapcsán való alkalmazását a kiegyensúlyozott gazdálkodás követelménye indokolja. Ennek megfelelően a kockázatfedezeti alapba a saját bevétel terhére - a törvényben meghatározott mértékű - befizetés a szabadabb szabályok szerinti gazdálkodás feltétele. A kockázatfedezeti alap Ftv. szerinti szabályai biztosítják, hogy a legalább tíz felsőoktatási intézmény elhatározása, együttműködése kellő nagyságú kockázati közösséget működtessen.