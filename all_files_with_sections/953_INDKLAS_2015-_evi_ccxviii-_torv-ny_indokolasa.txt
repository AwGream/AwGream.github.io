2015. évi CCXVIII. törvény indokolása

egyes közjogi jogi személyekkel összefüggő törvények módosításáról

-----STARTING---POINT---ALTALANOS--- 

A törvény a Polgári Törvénykönyvről szóló 2013. évi V. törvény hatályba lépése óta eltelt időszakban felmerült azon dogmatikai kérdésekkel kapcsolatos vitákat kívánja rendezni, amely a jogi személy valamely szerve által meghozott határozat bírósági felülvizsgálata során a perindítási joggal, valamint a bírói döntés hatályával függnek össze.

-----STARTING---POINT---RESZLETES---

Az 1-14. §-hoz

A törvény 15. §-a szerinti, a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény (a továbbiakban: Ptké.) 3. alcímébe beillesztett értelmező rendelkezések ezeket a kérdéseket teszik egyértelművé, ehhez kapcsolódnak az 1-14. §-ban szereplő szövegcserés módosítások is.

A 15. §-hoz

A Ptké. törvény szerinti 10/A. § (1) bekezdése kapcsán (a tagsági jogokkal összefüggésben) szükségesnek mutatkozott annak törvényi szinten történő rendezése, hogy a jogi személy tagját csak akkor illeti meg a perindítás joga, ha a megtámadott határozat az ő tagi jogosultságait, kötelezettségeit érinti.

Az Alkotmánybíróság gyakorlata szerint a polgári jogi jogalanyisághoz kapcsolódik a perbeli jogképesség. Erről pedig a polgári perrendtartásról szóló 1952. évi III. tv. (a továbbiakban: Pp.) 48. §-a rendelkezik. A perbeli jogképesség azt a képességet jelenti, hogy valaki a perben fél lehet. A perbeli jogképesség tehát általában a polgári jogi jogképességhez igazodik, azonban attól egyes kivételes esetekben el is térhet. A perbeli jogképességtől elkülönülő kérdés a perbeli legitimáció, mely a fél és a per tárgya közötti anyagi jogi kapcsolatra vonatkozik, azt jelenti, hogy a keresetet az igényérvényesítés alapjául szolgáló anyagi jogosult érvényesíti-e (aktív perbeli legitimáció), illetve a kötelezettel szemben indul-e meg a per (passzív perbeli legitimáció).

A keresetindítási jog, mint anyagi jogosultság a tagsági vagy egyéb, a jogi személlyel összefüggő jogviszonyhoz kapcsolódik. Ekként egyértelmű, hogy amennyiben ez a jogviszony időközben megszűnik, nem csak a keresetindítási jog, hanem a perbeli legitimáció is megszűnik. Tehát a keresetindítási jog körülményeiben a per folyamán bekövetkezett változásokkal (pl. a rendes tagsági jogviszony megszűnése) megszűnik az a jogos érdek is, amelyre tekintettel a fél a pert megindíthatta [ld. Pp. 3. § (1) bekezdése]. A Ptké. 10/A. § (2) bekezdése ezt a jogértelmezést kívánja egyértelművé tenni.

Az érvénytelenség és a hatályon kívül helyezés terminológiai összemosása okozta probléma akkor csúcsosodik ki, amikor a jogalkalmazásban a hatályon kívül helyezés összemosódik az érvénytelenség kötelmi jogból ismert, visszaható hatályú jogkövetkezményével. Mivel az anyagi jogszabály eddig nem rendelkezett arról (csak a bírói gyakorlat), hogy miképpen érinti ez a korábban már megtett jogcselekményeket, döntéseket, ezért szükséges e kérdésnek jogalkotással történő rendezése. Ez esetben ugyanis a döntés végrehajtása során számos kérdés merül fel úgy, mint a döntés „ex nunc” (meghozatala napjától) vagy „ex tunc” hatályú-e (visszamenőleges, azaz a döntést megelőző időszakra vonatkozik).

A jogi személy valamely szervének határozatával szemben kezdeményezett bírói felülvizsgálat célja az esetleges törvénysértés korrekciója. A jogi személy határozatai csak a tagok által indított perekben helyezhetők hatályon kívül. Márpedig nyelvtani és logikai értelemben hatályon kívül helyezni csak azt a határozatot lehet, amely korábban hatályban volt; hatályba sem lépett határozat esetén a hatályon kívül helyezés fogalmilag értelmezhetetlen. A hatályon kívül helyezés tehát mindig csak a jövőre vonatkozhat, így legkorábban a hatályon kívül helyezést kimondó jogerős bírósági ítélettel következhet csak be. Ezt erősíti az is, hogy a peres eljárás tartama alatt a határozat végrehajtásának a felfüggesztésére van törvényes lehetőség.

Végrehajtásról pedig kizárólag hatályba lépett határozatok esetén beszélhetünk.

A Kúria BH2012. 202 szám alatt közzétett Pfv.X.22.061/2011. számú eseti döntése szerint az egyesülési jog hatálya alá tartozó szervezetek valamely szerve által hozott és keresettel támadott határozatai mindaddig hatályosak, amíg azt a bíróság jogerős határozattal meg nem semmisíti, vagy annak végrehajtását a peres eljárás során fel nem függeszti. Ebből következik az a logika, hogy a határozat megsemmisítése iránt indított perekben hozott ítélet nem bír visszamenőleges, „ex tunc” hatállyal, hanem épp ellenkezőleg, „ex nunc” hatályú, azaz a keresetben támadott határozatok az ítélet jogerőre emelkedésének a napjával tekinthetők megsemmisítettnek.

A Fővárosi Ítélőtábla 1/2013. számú Gazdasági Elvi Döntésként közzétett 13.Gpkf.43.319/2012/5. szám alatti határozatában kimondta, hogy a vezető tisztségviselőt választó társasági határozatot hatályon kívül helyező bírósági határozat a jövőre nézve, „ex nunc” fejt ki joghatást, mert a bírósági döntés a jogalakító jellegéből fakadóan eredményezi a bíróság által felülvizsgált társasági határozattal érintett jogviszony megváltozását.

Megjegyzendő, hogy a Kúria BH2012. 202 szám alatt közzétett Pfv.X.22.061/2011. számú eseti döntése a törvény korábbi szóhasználatát alapul véve a határozatot megsemmisítő ítéletnek tulajdonított „ex nunc” hatályt, tehát a visszamenőleges hatály kérdése még a határozat megsemmisítése esetén sem merült fel. A törvényi szóhasználat pedig ma sem egységes. Míg a Ptk. a tag számára a jogi személy határozatainak a hatályon kívül helyezése iránt ad perindítási jogosultságot, addig az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 11. § (3) bekezdés a) pontja az ügyészt a civil szervezet határozatainak a megsemmisítése iránti perindításra hatalmazza fel.

A Ptké. 10/A. § (3) bekezdése ezt a jogértelmezést kívánja egyértelművé tenni a jogalkalmazó számára.

-----STARTING---POINT---VEGE---

A 16. §-hoz

Hatályba léptető rendelkezést tartalmaz.