1998. évi XC. törvény indokolása

a Magyar Köztársaság 1999. évi költségvetéséről

-----STARTING---POINT---ALTALANOS---

ÁLTALÁNOS INDOKOLÁS

I. A Kormányzat gazdaságpolitikájának fő vonásai 1999. évben

1. 1998-ban folytatódik a gazdaság gyors növekedése. A kereslet dinamikusan és kedvező - az eddigiekhez képest némileg változó - összetételben nő. Leggyorsabban továbbra is a külkereskedelem bővül, a nettó exportpozíció azonban kismértékben romlik (az export volumene mintegy 16-20%-kal, az importé pedig 20-24%-kal nő). Reálisnak látszik a beruházások (10%-ot meghaladó) dinamikájára készített eredeti prognózis is, ami a gazdasági növekedés tartósságára utal. Elindult a fogyasztás emelkedése is (3-4%). A kínálat reakciókészsége a gazdaság meghatározó szegmenseiben jelentősen javult, ez azonban igen koncentrált (elsősorban az exportorientált külföldi érdekeltségű, valamint az építőipari nagyvállalkozásoknál tapasztalható látványos fejlődés), helyenként jól érzékelhetők a korlátai is (pl. a kapacitáskihasználás emelkedésében). A bruttó hazai termék (GDP) mennyisége ez évben várhatóan 5% körüli mértékben nő. A teljesítménybővülés az iparban és az építőiparban a legdinamikusabb (10-15%), de érzékelhető a termelő infrastruktúra jó néhány területén is. A foglalkoztatás már nem csökken, de a termelékenység javulása döntően a teljesítmények emelkedéséből származik.

 A fejlett országokhoz való felzárkózásunkra esélyt adó növekedés 1999-ben és az azt követő években is folytathatónak látszik, ám ennek egyre kritikusabb feltétele, hogy a világgazdaság válsággócaiból (Délkelet-Ázsia, Oroszország, Latin-Amerika) indult recesszió és annak tovagyűrűző hatásai ne okozzanak fő exportpiacainkon tartós és mély dekonjunktúrát. A nemzetközi környezet tartósan kedvezőtlenebb versenyfeltételei közepette az eddig elgondoltnál lassabbá válhat a magyar gazdaság növekedés. Kínálatunk reakciókészségének erősödése valószínűleg nem lesz képes teljes egészében kompenzálni fő exportpiacaink keresletbővülésének lanyhulását, s belső piacunkon is fokozódik az import által támasztott verseny. Ha azonban ez a folyamat egyben a versenyképesség további erősödésével és megfelelő egyensúlyi jellemzőkkel, illetve a dezinflációs tendencia folytatódásával tud párosulni, úgy a magyar gazdaság teljesítményei nemzetközi összehasonlításban még fel is értékelődhetnek.

 Mindezen körülményeket figyelembe véve a GDP növekedési üteme 1999-ben 5% körül alakulhat. Ez a foglalkoztatás kismértékű növekedésével jár együtt. Kívánatos, hogy a külkereskedelem hosszabb távon is dinamikusan bővüljön (noha ennek üteme az 1997-98. évinél előreláthatólag már mérsékeltebb, 11-13% közötti lehet), és a nettó exportpozíció, illetve az importigényesség se romoljon komolyabb mértékben. A növekedésnek akkor maradhat ezután is másik fő hajtóereje a beruházások gyors bővülése, a felhalmozási ráta fokozatos emelkedése, ha a következő évek során a fogyasztás növekedésének üteme csak fokozatosan közelíti meg a bruttó hazai termékét.

2. A gazdasági fejlődés e reálmutatóinak megvalósulását jövedelmi oldalról mindenekelőtt az támasztja alá, hogy - az 1995-97 közötti erőteljes jövedelemátcsoportosítást követően - 1998-ban is tovább javul a vállalkozások jövedelmi és forráshelyzete; nő a részesedésük (mintegy 2 százalékponttal) az összes rendelkezésre álló jövedelemből, dinamikusan (kb. 20%-kal) tovább bővül az ebből felhalmozásra fordítható saját forrásuk, és a pénzpiac lehetővé teszi nettó hitelállományuk emelését is. Ezzel összhangban állnak a többi jövedelemtulajdonosi csoportnál tapasztalható folyamatok is. A nem csökkenő foglalkoztatás mellett már elindult a reálkeresetek s a lakosság reáljövedelmeinek bővülése is, de mindez belül marad a termelékenység emelkedésének hatékonysági korlátain; így a fajlagos munkaköltség csökken és a versenyképesség javul. A háztartások ez évben is jelentősen gyarapítják megtakarításaik állományát, a megtakarítási ráta megközelítheti a tavalyi magas mértéket.

E tendenciák megőrzésére a jövedelem- és pénzügyi politikában a következő években is törekedni indokolt. Ezért a gazdaságpolitikában a növekedés bázisának a piaci követelményekkel összhangban álló kiszélesítése került napirendre. A tervezett adó- és járulékfizetési változtatások a középrétegek és a hazai vállalkozások jövedelempozícióinak, mobilitási és alkalmazkodási, gyarapodási lehetőségeinek javítását szolgálják. Ezen belül a kis- és középvállalkozók gazdálkodásának feltételeit a Kormány többrétű, alapos felülvizsgálatnak is aláveti, s lehetőség szerint lényegesen kedvezőbbé kívánja tenni.

 A fejlődés ma még jelentős területi aránytalanságainak enyhítése érdekében a Kormány kiemelt súllyal kíván foglalkozni a vidék, az elmaradott régiók és kistérségek felzárkózási esélyeinek javításával is, úgy, hogy egyúttal az uniós csatlakozásunk feltételeinek megteremtésében is előbbre lépjünk. Az elmaradott térségek beruházásait ösztönző eddigi adókedvezményeken, a vidékfejlesztési támogatások bővülésén, az Ipari Park program folytatásán túlmenőleg ki kell alakítani a tervezési-statisztikai régiók regionális fejlesztési tanácsait és azok állandó munkaszervezeteit, továbbá a működésükhöz szükséges stabil finanszírozási hátteret. Ezzel összhangban az önkormányzati szabályozásban tovább erősödik a területi kiegyenlítés követelménye.

A vállalkozói tevékenység kibontakozását és a gazdaság biztonságos külső pozícióinak megtartását, további javítását (1998-ban a folyó fizetési mérleg 1,8 milliárd dollár körüli passzívumát, a nettó külső devizaadósság elfogadható keretek között tartását) megalapozza az is, hogy az államháztartás szerepvállalása (a jövedelmek centralizációja és azok újraelosztása terén egyaránt) tovább szűkül, deficitjének és adósságainak aránya az összjövedelemhez képest csökken, és kisebb finanszírozási terhet ró a gazdaságra. Tekintve, hogy a külső egyensúly jelentősebb romlása továbbra is elkerülendő, az államháztartás bevételből nem fedezhető szerepvállalását a következő években is tovább szükséges mérsékelni, mivel a magas lakossági megtakarítási ráta további emelkedésére már nemigen lehet számítani, a vállalkozások nettó hitelállománya pedig a gazdasági növekedéssel összhangban bővül.

3. Mind az idén, mind a következő években érdemben csökken az infláció üteme. 1998-ban - a vártnál szélsőségesebben ingadozó szabadpiaci árak következményeként - az év első felében az árszintemelkedés üteme a számítottnál kevésbé, ezt követően pedig annál jobban csökkent. Összességében megvalósul az év elejétől december végéig számított 5-6 százalékpontos dezinfláció. Az év átlagában 14,5% körüli inflációs ütem várható. A jövő évre vonatkozóan átlagosan legfeljebb 10-11%-os mértékű fogyasztói árnövekedés látszik megalapozhatónak és a kormányzat oldaláról vállalhatónak.

Ennek leglényegesebb feltétele a reálfolyamatok oldaláról a konszolidált külgazdasági viszonyok, a gazdaság kínálati reakciókészségének további fejlődése, a jövedelemfolyamatok oldaláról pedig az államháztartás szerepének, finanszírozási igényének említett csökkentése. A bérek mértéktartó, a gazdaság versenyképességét nem veszélyeztető emelkedésének elérése a korábbiaknál is nehezebb feladatot jelent, mivel a nominálbérek növekedési ütemét 13%-ra szükséges csökkenteni. A kormányzat béralakítási gyakorlata a közszféránál közvetlenül érvényesül, míg a versenyszférában (a tulajdonosi jogosítványokkal élve) részben közvetlenül, részben közvetetten, a demonstrációs hatás révén, a várakozások befolyásolásával tud hatást gyakorolni. A hatósági árszabályozásban nagyobb súlyt kell kapnia a költség-felülvizsgálatoknak, a hatékonysági követelmények erősítésének, az indexálást alkalmazó körökben az áralakulás előretekintő figyelembevételének, s annak, hogy az önkormányzatokat is megnyerjük a dezinflációs célnak.

Az infláció üteme a jövedelmi, a fiskális, az árfolyam- és a monetáris politika összehangoltságának megőrzését, javítását feltételezve is csak az ezredfordulóra tehető egyszámjegyűvé, majd az Európai Unióhoz való csatlakozásunk feltételezett időpontjára normalizálható az EMU stabilitási követelményei szerint is elfogadható mértékűre. Ehhez azonban a dezinflációs célra erőteljesebben koncentráló árfolyam-politika és jegybanki kamatpolitika is szükséges.

4. Az előzőekben említett alapvető törekvések megfelelnek a Kormány programjában foglalt irányoknak. A Kormánynak a költségvetés belső struktúrájával, az adó- és járulékrendszerrel kapcsolatos elképzelései azonban teljeskörűen majd csak a 2000. évre vonatkozó költségvetésben lesznek érvényesíthetők. Ehhez előreláthatólag már a jövő év első felében a Kormány középtávú gazdasági stratégiát is kidolgoz.

II. A költségvetés-politika céljai és keretei

A gazdaságpolitika legfontosabb céljaival összhangban az elkövetkező években a pénzügyi-politikának a fenntartható, stabil gazdasági növekedést és a versenyképesség erősítését kell szolgálnia. Ehhez a fiskális politikának a gazdaság egészére ható funkcióin - a növekedést segítő kiadási struktúra alakításával az államháztartási egyensúlyon, az állami újraelosztási arányon, valamint a jövedelemcentralizációs mértéken - keresztül kell érvényt szerezni.

Az államháztartás költségvetés-politikájára mindezek tehát azt jelentik, hogy az államháztartás - privatizációs bevétel nélküli - GDP-hez viszonyított GFS hiánya 1999-ben a 4%-ot, majd ezt követően a 3,5%-ot, illetve 2001-ben a 3%-os határt ne lépje túl. Ehhez 2000-ig a GDP-hez viszonyítva folyamatosan mintegy 2% körüli elsődleges többletet eredményező pozíció szükséges, ami ezután 1,5-1,8% csökkenhet.

Az állami kiadásokon keresztül megvalósuló újraelosztás GDP-hez viszonyított aránya az ezredfordulóra már 40% közelébe csökkenhet. A kamatterhektől megtisztított, a klasszikus állami szerepvállaláshoz jobban kapcsolódó elsődleges kiadásokhoz hasonlóan csökkenhet az elsődleges bevételek aránya a GDP-hez, így nyílik mód az állami elvonások majdani fokozatos mérséklésére is. Mindezek alapján a gazdasági növekedés által biztosított többletforrásokra támaszkodva lehetővé válik, hogy az elsődleges bevételek és kiadások szintje csökkenjen a GDP-hez viszonyítva, de a kiadási oldalon ez ne jelentsen további reálérték-csökkenést. Az elsődleges kiadásoknál lehetőség van differenciáltan évi 1-2%-os reálnövekedésre. Ez természetesen nem teszi lehetővé, hogy minden fontos területen reálértéktartást, illetve növekedést lehessen biztosítani. Szükség van további reformokra és strukturális átrendezésre, racionalizálásra, ami komolyabb reálérték-növekedéseket eredményezhet egyes területeken.

Ennek a reálfolyamatok oldaláról a gazdaság kínálati reakciókészségének további fejlődése, a jövedelemfolyamatok oldaláról pedig az államháztartás szerepének, finanszírozási igényének említett további csökkentése mellett a bérek teljesítmény követő, a gazdaság versenyképességét nem veszélyeztető emelkedése a legkomolyabb feltételei.

Ebben a makrogazdasági keretben a költségvetési politikának több oldalú követelménynek kell megfelelnie. Elsősorban a kiadások struktúrájának tudatos alakításával támogatnia kell a gazdasági növekedés tartósan magas ütemét. Különösen fontos, hogy az eddigi, a növekedés motorját jelentő viszonylag koncentrált szektorokon túlmenően elsősorban a kis- és középvállalkozásoknál is megindulhasson egy komolyabb növekedési folyamat, amely együtt kell hogy járjon a vidékfejlesztés fontos feladatainak teljesítésével. Emellett az egyensúlyi költségvetési politikának alapvető szerepe van a vállalkozói szféra növekedési lehetőségeinek biztosításában. Az államháztartási hiány és az államháztartási újraelosztás csökkentése teremt helyet a gazdaságnak az egyensúlyi növekedés számára. Az államháztartási hiánynak a csökkenő szintje pedig fenntarthatja a bizalmat a gazdaságpolitika iránt. E nélkül sem az árfolyam-politikai célok, sem a tervezett működőtőke-beáramlás és a gazdaságban a növekedésben meghatározó beruházások kívánatos mértéke nem érhető el.

A költségvetésnek, illetve az államháztartásnak is fel kell készülnie arra, hogy a válsággócokból adódó problémák jelen lesznek a magyar gazdaságban. Ebből adódóan a költségvetési törvényben az Országgyűlés úgy rendelkezik, hogy felkészülve egy kedvezőtlenebb, 4%-os gazdasági növekedésre, az általános tartalékot 33 milliárd forinttal megnöveli, ezáltal teremtődik meg a garancia arra, hogy az államháztartás oldaláról a gazdaság pénzügyi egyensúlya ne sérüljön.

A gazdaságpolitika feltételrendszere egyértelműen definiálja a költségvetés-politika irányát, megszabja prioritásait. Az elkövetkező években mindez a következő célok elérését kívánja meg az államháztartástól.

- A gazdasági fejlődés, a vállalkozás-élénkítés, a kis- és középvállalkozások támogatásainak növelése, a vidékfejlesztés a foglalkoztatottság javításának céljai, valamint a tőkebeáramlás ösztönzése szempontjából rendkívül fontos a jövedelmi arányok olyan irányú megváltoztatása, amely révén csökken a költségvetési centralizáció a GDP-hez viszonyítva.

- Az államháztartás súlyát csökkentendő, az adózásnak a gazdaság hatékonyságát torzító hatásait mérséklendő a lehető legkisebb, de a feladatait hatékonyan ellátó államra van szükség.

A pénzügyi és költségvetési politikát az elkövetkező években talán az eddigieknél is jobban fogja jellemezni két, különböző szempontú megközelítés. Az egyik, hogy strukturális reformokkal lehet csak tartós megtakarításokat elérni, biztosítva ezáltal az adott területeken, vagy máshol az ellátási színvonal emelését, vagy a prioritásokat nélkülöző egyenletes, fűnyírószerű megtakarításokkal kell évről-évre lavírozni a kiadásoknál, hogy az aktuálisan szükséges egyenlegkövetelményt tartani lehessen. Ezzel szemben egy tudatosan kialakított prioritásokon alapuló bevételi és kiadási struktúra hatékonyabb állami feladatellátást és a gazdasági növekedés erősítésén keresztül az egész államháztartás számára is többletforrásokat eredményezhet. Ennek egyik technikai feltétele egy olyan konzekvens mérlegrendszer, amely összehasonlítható módon mutatja be az államháztartásból finanszírozott feladatokra fordított források mértékét, a prioritások tényleges alakulását.

- Az élőmunka teher csökkentése érdekében mérsékelni kell az államháztartás bevételi-, adószintjeit-, részben a kiadások relatív csökkentése, illetve a bevétel-beszedő rendszerek hatékonyságának javulása által lehetővé tett mértékben. Az adóstruktúrát a gazdaság versenyképességének javítása irányába kell mozdítani.

Az elsődleges egyenleg követelmény és a bevételi realitások alapján számítható forrás nagyságából egyértelműen adódik a folyó kiadásokra fordítható összeg nagysága. Ezért gyakorlatilag a konszolidált kiadások növekedése sem változhat a bevételi ütemnél nagyobb mértékben. A gazdasági fejlődés következtében, a jövedelemtermelő képesség javulása, az életszínvonalban bekövetkező pozitív elmozdulások következtében képződő államháztartási bevétel-többletek lehetőséget adnak az adó- és járulékterhek fokozatos csökkentéséhez. A közteher csökkentésen keresztül szűkülő bevételeket az adóbeszedés hatékonyságának emelésével indokolt és lehet jelentős részben kompenzálni.

- Az elkövetkező években kiemelt szerepet kell kapjon a közbiztonság.

A Kormány az elmúlt évben többször áttekintette a Rendőrség, a közbiztonság helyzetét, és - különböző időhorizontú - határozatokat fogadott el a fejlesztési teendőkről. Az erőszakos, terrorisztikus esetek emelkedése a megalakult új Kormányt arra késztette, hogy programjában fogalmazza meg a közbiztonság javítására irányuló tevékenység prioritását. Ennek kapcsán a készülő közbiztonsági koncepció megvalósítását, szükséges teendők (eszközcsere, szervezeti változások, az állomány illetményhelyzete stb.) elláthatóságát többlet-forrásokkal kell megalapozni.

- A kiadásoknál a folyó- és tőkejellegű kiadásokon belül a felhalmozási célú tőkekiadások, illetve a humántőke fejlesztését legjobban szolgáló családtámogatás, kultúra, hitéleti kiadások kapnak támogatottságot.

Az elmúlt években az államháztartás egészét tekintve háttérbe került a családtámogatás finanszírozása. A kultúra (kiemelt nemzeti intézmények egyes programjai, a millenniumi ünnepségek) és a hitéletnek az átlagos forrásnövekedést érdemben meghaladó támogatástöbbletet indokolt biztosítani.

- A gazdaság területi - regionális és kistérségi - aránytalanságának mérséklése, a szélesebb értelemben vett vidékfejlesztés kiemelt hangsúlyt kap az 1999. évi költségvetés-politikában.

A terület- és vidékfejlesztés mozgásterét javítják a vállalkozások makrofeltételeiben tervezett változások a kis- és középvállalkozások és kiemelten mezőgazdasági családi vállalkozásokat segítő preferenciák. A legsúlyosabb helyzetű megyék, kistérségek, vállalkozási övezetek térségi, a beruházásokat ösztönző adókedvezményei megmaradnak, erősödő hangsúlyt kap a munkahelyteremtő beruházások, a kis- és középvállalkozások, valamint a kedvezőtlen adottságú agrártérségek fejlesztésének támogatása.

Bővülnek az önkormányzatok területi-jövedelmi különbségeinek mérséklésére, a hátrányos helyzetű térségek önkormányzatai fejlesztéseinek támogatására fordítható eszközök. Kiemelendő a főként tanyás térségek önkormányzatait megillető külterületi normatíva visszaállítása.

A vidékfejlesztés kiemelt feladatai között 1999-ben lényeges előrelépés történik az EU konform regionális intézményrendszer kialakításában.

- Az Euro-atlanti csatlakozás előkészítéséhez szükséges pénzügyi fedezetet pedig az érintett fejezeteknél kell kiemelt területként kezelni oly módon, hogy a rendelkezésükre álló forráskereten belül anyagilag is elismerik a feladat fontosságát, más területek pénzügyi helyzetének terhére.

Az elkövetkező években az ország legfontosabb stratégiai célja, hogy az EU csatlakozást a lehető legnagyobb nyereséggel és legkisebb ráfordítással, a lehető legfelkészültebben tudja megvalósítani. Az EU-ba való belépés alapfeltétele - ami már a tárgyalásra való meghívásokban is kifejeződött -, hogy a csatlakozni szándékozó országnak bizonyítania kell, hogy a csatlakozás után képes lesz az EU makrogazdasági követelményeinek megfelelni, és nem az EU-nak kell a gazdasági egyensúlyok esetleges helyreállításához szükséges forrásokat biztosítani. Az EU részéről a stabil gazdaság- és pénzügypolitika az Unióba jutás fontos feltétele.

A központi költségvetés kiadásainál változatlanul - az évek óta csökkenő adósságállomány ellenére - az adósságszolgálati kamatkiadások képviselik a legnagyobb összeget. E teherből származó forrásszűkítő nyomás ugyan gyengül, míg 1997. évben a több mint 800 milliárd forintos kamatteher az összes kiadás 1/3-át tette ki, 1999-ben e célra a kiadások 1/5-ét kell fordítani. Lényegében forrásátcsoportosítás váljék lehetővé, és ez alapozhat meg az agrárszféra, a vidékfejlesztés, az Euro-atlanti csatlakozás és más kitűzött prioritások céljainak elérésére.

A központi költségvetés bevételei között az utóbbi évek tendenciáival egyezően a fogyasztáshoz kapcsolt adók aránya növekvő, a gazdálkodó szervezetek befizetései - tükrözve a jövedelemtermelő-képesség erősödését - abszolút összegben emelkedő, e befizetések aránya a bevételeken belül stagnáló. A lakosság befizetéseinél prognosztizált többlet mellett a bevételeken belüli részarány mintegy 1-2%-ponttal mérséklődik.

Az államháztartás jövedelemcentralizációja (a privatizációs bevételek nélküli konszolidált bruttó bevételek GDP-hez viszonyított aránya) az 1998. évi várható 42,6%-ról 41,9%-ra csökken. Ezzel párhuzamosan szűkül az államháztartás újraelosztó szerepe is 47%-ról 45,8%-ra.

III. A monetáris és pénzügyi szektor költségvetési kapcsolata

A pénz-tőkepiaci hozamok hosszú távú trendjének alakulását fejlődési pályánk fő jellegzetességei határozzák meg. Relatíve gyors növekedésünk és viszonylagos tőkeszegénységünk a magas növekedési ütem igényelte forrásokat csak a nemzetközi átlagnál némileg magasabb reálkamatszint mellett biztosíthatja. A fentiek által meghatározott tendenciát erősítik a velünk szemben alkalmazott - hosszabb távon ugyan - csökkenő felárak, illetve a világgazdasági feszültségek által gerjesztett hozamingadozások. 1999-ben reményeink szerint stabilizálódnak a pénzügyi piacok, a külföldi befektetők bizalma visszatér, ily módon a gazdaság forrásszükséglete 4-5% reálkamatszint mellett biztosítható.

Az inflációs tendenciák további mérséklődésére tekintettel a nominális hozamok - a némileg emelkedő reálhozamok ellenére - folyamatos csökkenése várható az év során. Az árfolyampolitikát illetően a havi leértékelődési ütem mérséklődése várható, s egyben számítunk a devizapiac megnyugvására, az árfolyam középárfolyam irányába történő elmozdulására.

A monetáris politikának és az államadósság-menedzselésnek összehangoltan a fenti alapvető feltételek között kell működnie. Mindkettőnek tartózkodnia kell olyan magatartástól, mely a fundamentális tényezők által meghatározott tendenciáktól való eltérést célozná, cselekvéseiknek transzparensnek, a piac által érthetőnek, és kiszámíthatónak kell lennie. Ugyanakkor elsősorban a monetáris politikának az is fontos feladata, hogy stabilizáló szerepet játsszon az ideiglenes piaci kilengések csillapításában, és magatartásának kialakítása során vegye figyelembe a középtávú növekedési pálya ciklikus jellemzőit.

Az államháztartás (költségvetés) és a monetáris szektor közötti pénzügyi kapcsolatot - amely a költségvetési mozgástér tekintetében elsősorban a központi költségvetés és az MNB kapcsolatát jelenti - a fentiek fogják alapvetően meghatározni. A tényleges pénzáramlások a jegybanki, illetőleg a költségvetési adósságállományok összetételétől, a kamat-meghatározás és -fizetés módjától, illetve a devizaállományok esetén a követett árfolyampolitikától és az árfolyamok devizapiaci mozgásától függnek.

Amennyiben a jegybanki eredmény alakulásának a költségvetésre gyakorolt hatását vizsgáljuk, az államháztartás és a jegybank ún. konszolidált adósságállománynak kamatterhét kell a középpontba helyezni. Ez a gyakorlatban azt jelenti, hogy a jegybanknak az államháztartással szembeni követelései, illetve adósságai nem részei az így képzett adósságállománynak. Ennek megfelelően a jegybank és az államháztartás konszolidált pozícióját valójában csak a jegybank külföldi forrásaihoz és a devizatartalékhoz, valamint a pénzintézeti adósságaihoz és követeléseihez kapcsolódó, vagyis államháztartáson kívüli kamatainak egyenlege terheli.

A jegybanki befizetés az államháztartással kapcsolatos befizetések és kiadások egyenlegének, a kereskedelmi bankokkal kapcsolatos befizetések és kiadások egyenlegének és a külfölddel kapcsolatos befizetések és kifizetések egyenlegének összege, csökkentve a jegybank költségeivel.

Ebből következik, hogy a jegybank és az államháztartás konszolidált helyzetét terhelő tényleges teher a jegybank befizetése és az államháztartással kapcsolatos be- és kifizetések egyenlege (ún. kamategyenleg) összevonása alapján adódik (azaz azok egyenlege). Az összefüggés alapján adódik, hogy csak abban az esetben módosul az MNB-t és az államháztartást konszolidáltan terhelő tényleges teher a bázis időszakihoz képest, ha a jegybank eredményének a változása eltérő mértékű, mint a államháztartással kapcsolatos be- és kifizetések egyenlegének módosulása. A felvázolt jövedelemkapcsolat alapján elemezhető, hogy az adósságszolgálat nominális nagyságát meghatározó komponensek milyen változásai okoznak módosulásokat a konszolidált jegybanki-államháztartási teherben és ezek hogyan hatnak a jegybank eredményére.

A Magyar Nemzeti Bank az 1998. évi várható, és az 1999. évre prognosztizált mérlegei jól jellemzik, hogy a szerkezeti változások hogyan érintik az államháztartást, illetve az MNB eredményét, valamint azt, hogy az eltérő hozam-szintek, illetve az állományok átrendeződése mögött milyen objektív közgazdasági tényezők húzódnak meg.

a) Az 1999. évi tőkebeáramlás várhatóan 100 milliárd forinttal mérsékli majd a jegybank nettó külföldi tartozásait, miközben a az államháztartással szembeni nettó hitelállomány, illetve a bankrendszerrel szembeni nettó tartozás szinte változatlan marad.

b) A forgalomban lévő bankjegy- és érmeállománya várhatóan több mint 100 milliárd forinttal nő, a makrogazdasági folyamatok által indokolt mértékben.

c) A költségvetéstől származó kamatbevétel alapvetően nem változik, mert az átlagállományok jelentősen nem változnak és az állományokra vetített kamatok jelentős része is fix, a várható kamatmérséklődés nem befolyásolja.

d) A bankrendszerrel szembeni tartozásokra fizetett kamatok viszont várhatóan jelentősen mérséklődnek a sterilizációs szükséglet mérséklődése, illetve a forintkamatok várható csökkenése miatt.

e) A nettó külföldi tartozásokon elszámolt kamatkiadás várhatóan növekszik, elsősorban a leértékelési ütem mérséklődése és a jegybank devizapozíciójának mérséklődése miatt.

f) A külfölddel és a bankrendszerrel szembeni nettó kamatbevétel mérséklődését 1998-ról 1999-re elsősorban a forintkamatoknak a (leértékeléssel együtt számított) devizakamatok feletti prémiuma indokolja.

Az előrejelzések azonban jelentős bizonytalanságokat tartalmaznak. A tőke be- és kiáramlás az előrejelzéshez képest 1998-ban (a régióban, illetve nemzetközi méretekben tapasztalható bizonytalanságok miatt) akár 1 milliárd USD-ral is kisebb, illetve nagyobb lehet, ami az MNB 1999-es eredményét mintegy 13-14 milliárd forinttal növelheti, illetve mérsékelheti. Ennek oka az, hogy ha el akarjuk kerülni, hogy a pénzkínálat a tőkebeáramlás miatt a programban tervezettnél gyorsabban nőjön, akkor sterilizálni kell, és a sterilizálás miatti kamatköltség- növekedés a kamatprémium miatt nagyobb, mint a devizatartalék növekedésével összefüggő kamatbevétel-emelkedés. További jelentős bizonytalansági tényező a nemzetközi kamatok alakulása, ami a rövid lejáratú likvid devizatartalékon elért kamatbevételeket növelheti, illetve mérsékelheti szintén 10 milliárd forintos nagyságrendben. Érdemben (pozitív vagy negatív irányban akár 10-15 milliárd forinttal) módosíthatja mind az 1998-as, mind az 1999-es jegybanki eredményt az, ha a forint árfolyamának változása - annak az árfolyamsávon belüli ingadozása miatt - a hivatalos leértékelési ütemtől eltér.

A külföldi nettó tőkebeáramlást a gazdaságban elérhető reálprofitok és reálkamatok, illetve a külföldön kialakult reálprofitok, -kamatok eltérése, valamint az országkockázat határozza meg. A magyar gazdaságban várhatólag mind a reálprofitok, mind a reálkamatok meg fogják haladni fejlett országokét. A reálprofitok közötti különbség alapvetően a relatíve olcsó és jól képzett munkaerőn alapul. A kamatok közötti differenciát pedig két tényező magyarázza:

a) A belföldi infláció tartósan magasabb, mint a fejlett országoké és az eltérést egyelőre az árfolyam nem képes áthidalni, azaz az árfolyam reál felértékelődése következik be. E miatt a belföldi inflációval összhangban lévő, a megtakarításokat kellően ösztönző reálkamatot tartalmazó belföldi kamat szükségszerűen magasabb mint az árfolyam alapján hazai kamatra átszámolt külföldi kamat, vagyis a külföldi számára kamatprémium adódik.

b) A magyar megtakarítók a kamatokat a már bekövetkezett inflációhoz mérik. Ez csökkenő infláció esetén azt jelenti, hogy a megtakarítók elvárt hozamai nagyobbak, mint ami a jövőbeli infláció alapján reális lenne. Ez szintén viszonylagosan magas reálkamat-szintet eredményez.

A fejlődő piacokkal kapcsolatos országkockázat a pénzügyi válság miatt jelentősen megnőtt, amit nem képes ellensúlyozni a kamatokon jelentkező különbözet, így az utóbbi időben jelentős tőkekiáramlás következett be, ami napjainkra lecsendesedett, megállt. A tőke visszatérése attól függ, hogy a nemzetközi pénzügyi folyamatok hogyan alakulnak (a válság kiterjed-e, elmélyül-e), illetve a belső folyamatainkat hogyan ítélik meg. Az országkockázatunk jelentősen csökkenhet javuló nemzetközi környezetben és az országok differenciált megítélése esetén, és ez esetben újra erőteljes tőkebeáramlás valószínűsíthető. Az összes bizonytalansági tényezőt figyelembe véve az MNB eredménye alapján prognosztizálva a költségvetési befizetés a számítás szerint 44 milliárd forint, ami későbbi évek során még mérséklődik.

IV. Adópolitikai célkitűzések, az adórendszer főbb változásai

Az adópolitikának az államháztartás számára szükséges adóbevételek biztosítása mellett a kormányprogramban megjelölt gazdaságpolitikai célok megvalósulását kell szolgálnia.

Az adópolitikát a következő célok érvényesítése határozza meg:

a családok teherviselő-képességéhez igazodó adóztatás megalapozása, az otthonteremtés elősegítése;

az élőmunka-terhelés csökkentése a munkahelyteremtés ösztönzése érdekében;

az arányos közteherviselés fokozottabb érvényesítése;

az adózási szabályok és az adminisztráció egyszerűsítése, a vállalkozások, különösen a kis- és középvállalkozások működési feltételeinek javítása a vidékfejlesztés segítése;

az adóbeszedés hatékonyságának növelése;

az EU-integráció érdekében a jogharmonizáció folytatása.

Az 1999. évre szóló adópolitikai célok beilleszkednek a kormányprogramnak megfelelő középtávú adópolitikai koncepcióba.

Az adópolitikai célok megvalósítása érdekében a személyi jövedelemadóban az adómértékeket, az adótáblát, a bérjövedelem után járó adójóváírást érintő változtatásokat, a családi terhek mérséklődését eredményező megoldásokkal összhangban kell kialakítani. Ennek érdekében a személyi jövedelemadóban a gyermekes családok adókedvezményt érvényesíthetnek. Az adótábla progresszivitása enyhül, a jelenlegi hat adókulcs háromra csökken és a legfelső adókulcs mérséklődik.

A mai adókedvezmények köre, feltételei nem változnának kivéve a befektetési adóhitelt, ahol a kedvezmény mértéke csökkenne.

A társasági adó rendszere az alacsony adókulcs, a nemzetközi összehasonlításban is elfogadható amortizációs szabályok, a beruházási, befektetési adókedvezmények és a K+F tevékenység adóalap-csökkentése révén kedvező feltételeket biztosít a befektetni szándékozók számára, ezért az adó mértéke, a kedvezmények nem változnának. A kisebb módosítások korrekciós illetőleg pontosító jellegűek.

Az általános forgalmi adóban a szabályozás érdemi átalakítása nem indokolt, 1999. évre is megőrizhető az áfa-rendszer évek óta tartó stabilitása. A törvénymódosítás a szokásos éves felülvizsgálat eredményeképpen szükségessé váló kiigazításokra, pontosításokra tesz javaslatot, a kis és középvállalkozók számára adminisztratív terheket csökkentő egyszerűsítéseket tartalmaz, illetve a termékazonosító rendszer váltását képezi le.

A költségvetési bevételek reálértékének megőrzése érdekében szükséges a tételes jövedéki adók valorizálása. Az adóvalorizáció javasolt átlagos 11 százalékos mértéke - az EU jogharmonizációs kötelezettségből eredő néhány átlagot meghaladó mértékű emelés kivételével - megegyezik az 1999. évre tervezett inflációval.

Az illetékek körében a fiatalok első lakásvásárlásához - összhangban a Kormány programjával - új kedvezmény kapcsolódik. Eszerint meghatározott személyi körben az egyébként fizetendő illeték 50 százalékáig terjedő, de legfeljebb 40 ezer forint illetékkedvezmény érvényesíthető. Emellett egyes vagyonszerzési illetékrendelkezések módosulnak, továbbá - a több év óta változatlan mértékű - eljárási illetékek egy része valorizálásra kerül.

Az arányos közteherviselés elvének fokozottabb érvényesítése a vagyonarányos közteherviselés előtérbe kerülésével valósítható meg, amely az értékalapú - az ingatlan értékével arányos - ingatlanadóztatás fokozatos kialakításával érhető el. Ennek érdekében a helyi adók keretén belül az építményadó és a telekadó jelenlegi megállapítási szabályai kiegészülnek az ingatlanok érték alapján történő adóztatásának szabályrendszerével. Ez nem új „adónem”, csupán a meglévő korszerűsítése, amely - az önkormányzati jogosítványok érintetlenül hagyásával - lehetőséget biztosít a mainál igazságosabb, értékhez igazodó adóztatás alkalmazásához.

A gépjárműadó olymódon változik, hogy egyrészt emelkedik az adótételek alsó és felső határa, másrészt - a környezetbarát gépjárműállomány bővülésének ösztönzése céljából - szélesedik az adókedvezményre jogosító környezetkímélő berendezésekkel felszerelt gépjárművek köre.

Figyelemmel arra, hogy a kormányprogram jelentősebb változásokat az adórendszerben csak a 2000. évtől hatályba lépő adóreformmal tervez, az adóigazgatásban csak olyan módosításokra kerül sor, amelyek beilleszthetők a középtávú elképzelésekbe, összhangban állnak az adóbeszedés hatékonyságának növelése, illetőleg az adminisztrációs terhek és a szabályozás egyszerűsítésében megjelölt célokkal.

A társadalombiztosítási járulékok hatékonyabb és olcsóbb, a fizetésre kötelezettek számára pedig kevésbé terhes beszedése érdekében sor kerül - a beszedő szervek formai különállásának megszüntetése érdekében - a járulékbeszedés feladatainak 1999. január 1-jétől az állami adóhatósághoz történő telepítésére.

Az adóhatóság működési feltételeinek javítása érdekében a törvény alapelvei és az adóbecslés feltételei kiegészülnek, az adóhatóság ellenőrzési eszköztára és információs rendszere hatékonyabbá válik.

Az adminisztrációs terhek csökkentéséhez a bevallási kötelezettségek ritkításával, az adók és a költségvetési támogatások bevallásának egységesítésével és a túlhaladott, az adóztatás során érdemben nem hasznosított információs csatornák, adatszolgáltatási kötelezettségek megszüntetésével járul hozzá a törvénymódosítás. Az adóhatóság pedig a technikai feltételek folyamatos alakításával egyre szélesebb körben terjesztheti el azokat a korszerű információs eszközöket, amelyek használatára a hatályos rendelkezések is lehetőséget adnak.

V. A központi költségvetés előirányzatai

1. Bevételi előirányzatok

1.1. Gazdálkodó szervezetek befizetései

Társasági adó

A kiszámítható vállalkozói környezet megteremtése érdekében a társasági adózásban 1999-re stabilitás érvényesül. A társasági adórendszer alapelemei (adóalap-korrekciók, adómérték, kedvezmények) lényegében változatlanok maradnak, az előterjesztett módosításoknak az adóbevételek tényleges alakulására érdemi befolyásuk nem lesz.

A gazdálkodó szervezetek által fizetendő társasági adót elsődlegesen meghatározó tényező, az adózás előtti nyereség 1999-re prognosztizált összege 1925 milliárd forint, amely több, mint 50%-kal magasabb az idei előirányzatban szereplő összegnél. A számítások arra épülnek, hogy a vállalkozások nyereségének növekedése a jövő évben is meghaladja a nemzetgazdasági bruttó hazai termék emelkedését.

Mivel az adótörvény az adóalap-korrekciós tényezők tekintetében nem módosul, a pozitív adóalap nyereséghez viszonyított arányában lényeges változtatás nem indokolt. Ezt figyelembe véve a ténylegesen adózás alá vont jövedelem 1999-ben 1705 milliárd forint, amelyre számított adó tervezett összege 306 milliárd forint.

A végleges fizetendő adó meghatározásakor a vállalkozások több jogcímen csökkenthetik számított adójukat. A jövő évben várhatóan az adókedvezmények számított adóhoz viszonyított arányában az idei előirányzathoz képest lényeges növekedés irányozható elő. Ezt elsősorban az adókedvezmény struktúra változása, másodsorban pedig az magyarázza, hogy a kedvezményre jogosult társaságoknál a nyereség az átlagosnál jobban nő. A külföldi részvételű gazdasági társaságok a várhatóan 93 milliárdos nagyságrendű adókedvezmények felét, míg az egyedi befektetési kedvezményben részesülők pedig csaknem harmadát veszik majd igénybe. Az adózás előtti nyereség arányában kifejezett fizetendő társasági adó (átlagos adóterhelés) 1999-ben az idei várható hányadoshoz képest lényegesen nem változik és 11,1% lesz.

A külföldi befektetők részére kifizetett osztalékból levonandó, a hazai törvény szerint 20%-os adó kapcsán 1999-ben 22,5 milliárd forint bevétellel lehet számolni, amely mintegy 55%-kal haladja meg az idei előirányzatot.

1999-ben a pénzforgalmi teljesítést tekintve a központi költségvetésnek a gazdálkodó szervezetek társasági adója címen 256 milliárd forint bevétele származhat, amely 76 milliárd forinttal, 42%-kal haladja meg az idei évre előirányzott összeget.

Bányajáradék

A bányajáradék címén 1999-ben mintegy 16,4 milliárd forint bevétellel lehet számolni, figyelemmel a járadék döntő részét adó kőolaj és földgáz termékek ár- és termelési paramétereire. A Központi Környezetvédelmi Alap költségvetésbe történő integrálása miatt 1999-ben a teljes összeg a központi költségvetést illeti meg. Eddig ugyanis a bányászatról szóló törvény előírásai alapján az Alap javára átutalásra került a bányajáradék bevétel 10%-a tájrendezési feladatok finanszírozására. A jövő évtől ezen összeg támogatási célelőirányzatként kerül megtervezésre.

Vám- és importbefizetések

A vám- és importbefizetések 1999. évi előirányzata 134,3 milliárd forint, amely kismértékben meghaladja az 1998. évi várható bevételt.

A bevételek alakulását 1999-ben a vámjogi szabályozás területén korábban megvalósított intézkedések folyamatos érvényesítése, valamint a nemzetközi megállapodások keretében vállalt vámcsökkentések adott évi életbe léptetése határozza meg.

A vámjog területén működő jogszabályi előírások, mint például a vámfizetésre kötelezettek egyetemleges felelőssége, illetve az 1997-től alkalmazott származási szabályváltozások miatti vámvisszatérítés szigorítása továbbra is érvényesülnek, amelyek a bevételek biztonságos beszedését szolgálják.

A vámbevételek a szabadkereskedelmi megállapodásokkal érintett országokból származó import termékekre, mind a WTO megállapodás, mind a szabadkereskedelmi megállapodásokban előírtak alapján csökkennek. A szabadkereskedelmi megállapodással nem érintett országok termékeire csak a WTO tagságunkból eredő vámmérséklési kötelezettségeink érvényesülnek. E tényezők hatásaként a tervezés azzal számol, hogy az 1998. évi 2,4%-os átlagos vámszint a jövő évre 1,8%-ra mérséklődik.

Az import értékének növekedése a számítások szerint a vámszint csökkenést ellensúlyozva kedvezően befolyásolja a bevételek alakulását, így az 1999. évre tervezhető költségvetési befizetés - a jelzett fenti hatások együttes figyelembe vételével 29%-kal meghaladva az 1998. évi előirányzatot, az ez évi várhatóhoz közeli szinten alakul.

Játékadó

A központi költségvetés játékadóból származó bevétele 1999-ben 21,4 milliárd forintban tervezhető, amely több, mint 6 milliárd forinttal meghaladja az 1998. évi előirányzatot.

Az adóbevétel növekedésének egy részét az előző évhez hasonlóan továbbra is a pénznyerő automatáknál realizálhatja a költségvetés, ahol az adó mértékének korrekciójára is sor kerül. A pénznyerő automaták mellett az állami sorsolásos és fogadásos játékok további forgalomnövekedése, valamint az új fogadásos játék térnyerése (bukmékeri fogadás) adja a növekvő adóbevételt.

Egyéb befizetések

Egyéb befizetések címén az 1999. évre tervezett összeg 35 milliárd forint. Ezen a jogcímen kerülnek elszámolásra az APEH hatáskörébe tartozó adóhiányhoz, jogsértéshez, határidő elmulasztásához kapcsolódó bírságok, pótlékok, valamint az állami adóhatóságon kívüli szervek által beszedett vám, illeték és adók jogkövetkezményeiből származó bevételek 24 milliárd forintos előirányzata, illetőleg a piacra jutási támogatásból származó visszafizetési kötelezettségek teljesítése, amely tervezett összege 11 milliárd forintot tesz ki.

1.2. Fogyasztáshoz kapcsolt adók

A fogyasztáshoz kapcsolt adók 1998. évi várható bevétele együttesen 1.138 milliárd forint, az 1999. évi előirányzat pedig 1.448,4 milliárd forintban tervezhető, melyből az általános forgalmi adó 987,5 milliárd forintot, a fogyasztási és jövedéki adó 460,9 milliárd forintot tesz ki.

Általános forgalmi adó

Az általános forgalmi adó 987,5 milliárd forintos 1999. évi előirányzata az 1998. évi várható bevételhez képest 161,5 milliárd forinttal, mintegy 20%-kal nő.

Az előirányzat kialakítása során a törvényjavaslat a következőkből indult ki:

- folyóáron a fogyasztás gyorsabban nő, mint a fogyasztói árszint;

- az általános forgalmiadó-rendszerben alkalmazott adókulcsok változatlanok maradnak;

- a Kombinált Nomenklatúra bevezetéséből adódó kisebb besorolási változások a tervezett adó összegét nem befolyásolják;

- az adóhatóságok munkájának további javulására, valamint a kiskereskedelmi forgalomnak a nagyvállalatok irányába való további eltolódására lehet számítani, mely az áfa-bevételek növekedését pozitívan befolyásolja.

Jövedéki és fogyasztási adó

A jövedéki és fogyasztási adó 1999. évre 460,9 milliárd forintban tervezhető.

Az előirányzat kialakításában szerepet kapott, hogy:

- a cigaretta kivételével (ahol a növekedés az árszint-emelkedést meghaladja) a tételes adók a jövő évi tervezett fogyasztói árszínvonal-növekedésnek megfelelően kerültek emelésre;

- az egyes termékcsoportok forgalmának volumene differenciáltan változik, így az élvezeti cikkek forgalma egészében véve nagyjából szinten marad, a gépjármű-üzemanyagok forgalma pedig a kedvező idei bázishoz képest is mintegy 3%-kal nő;

- az adóhatóságok eredményes munkája révén 1,5%-os adóbeszedési eredményjavulás érhető el;

- az Útalap és a Központi Környezetvédelmi Alap költségvetésbe történő integrálása miatt a jövedéki adó teljes összege a központi költségvetést illeti meg. Az említett Alapok az 1998-ban érvényes jogszabályokban megfogalmazott részesedésüknek megfelelő összeget útfenntartás és -fejlesztés támogatása, valamint környezetvédelmi támogatásként kapják meg.

1.3. A lakosság befizetései

Személyi jövedelemadó

Az államháztartás 1999-ben 731.400 millió forint személyi jövedelemadó bevétellel számol, melyből az érvényes osztozkodási szabályok szerint 532.560 millió forint a központi költségvetést megillető rész, illetőleg 198.840 millió forint a helyi önkormányzatok bevétele. A személyi jövedelemadóban megfogalmazott legfontosabb változások közé tartozik, hogy csökken az adósávok száma, illetőleg az abban szereplő legfelső adókulcs. Szűkítésre kerül a bérjövedelmek után érvényesíthető adójóváírás és a gyermekes családok részére új adókedvezmény bevezetésére kerül sor

Egyéb adóbefizetések

Az egyéb lakossági befizetések - adóbefizetések - 1999. évre 4,5 milliárd forintban tervezhetők. E címen jelennek meg a központi költségvetésben a lakossági vámbevételekből származó 2 milliárd, valamint a bérfőzési szeszadóból eredő 2,5 milliárd forintos lakossági befizetések.

Illetékek

Az 1999. évi illeték bevételi előirányzat 42 milliárd forintos nagyságrendű. Ebből 24,5 milliárd forintot az illetékhivatalok által beszedett vagyonszerzési illetékek központi költségvetést megillető 50%-a, illetve az ingatlan-nyilvántartási eljárási illeték 90%-a; 17,5 milliárd forintot pedig az illetékbélyeggel befizetett államigazgatási és bírósági eljárási illetékek tesznek ki.

1999-től az első lakástulajdont szerző fiatalok 50%-os, maximum 40.000 forintig terjedő illetékkedvezményben részesülnek. Ez az intézkedés bevétel-kieséssel jár, amit lényegében ellensúlyoz a gépjárműszerzés illetékének hengerűrtartalomhoz igazodó cm3-enkénti 2 forintos emelése, illetve a lakások közvetett cseréjére vonatkozó kedvezmény szigorítása.

A vagyonszerzési illetékeknél a kulcsok nem változnak, ezért a bevételek emelkedését részben az árszínvonal növekedése, részben az illetékbeszedési tevékenység javulása idézi elő.

Az eljárási illetékbevételek az ez évi előirányzathoz képest összességében csökkennek. Ez két tényező együttes hatására alakul ki: 1998-ban megtörtént, illetve megtörténik az útlevelek tömeges megújítása, így e forrásból kb. 4 milliárd forinttal kevesebb bevétel keletkezik; az általános tételű államigazgatási eljárási illeték mértékének emelése és a többi illetéktétel valorizálása mintegy 2 milliárd forint többletbevételt eredményezhet.

1.4. A központi költségvetési szervek és támogatási célelőirányzatok bevételei

A központi költségvetési szervek körének finanszírozása - összességében - többcsatornás. A kiadások átlagosan 30%-át saját bevételekből teljesítik az intézmények. Ennek fele részét térítésköteles alapfeladataik ellátásával és kapacitásaik hasznosításával realizálják, további 40% államháztartáson belülről (TB-alapok, elkülönített állami pénzalapok, támogatási célelőirányzatok stb.) és az államháztartáson kívülről átvett pénzeszközökből, végül 10% PHARE program segélyekből származik. A központi költségvetési szervek bevételeinek növelésére, illetve - az 1997. évi igen kedvezőtlen tapasztalatok alapján - megalapozott tervezésére újabb erőfeszítések történtek. A korábbi években kialakult tényleges bevételi szintnek megfelelően korrekcióként, továbbá az 1999. évben várható áremelkedésekkel összefüggő dologi és felhalmozási többletkiadások ellentételezésére, valamint a többletfeladatokkal összefüggő kiadások díjbevétellel történő részbeni vagy teljes fedezetére szükséges volt emelni a bevételi előirányzatokat.

A központi költségvetési szervek feladatai 1999. évi teljesítésére 339,6 milliárd forint bevétel szolgál. Ez mintegy 46%-kal magasabb az 1998. évi előirányzatnál, illetőleg 18,5%-kal az 1997. évi tényleges teljesítésnél. Ehhez elsősorban az eddig leginkább alátervezett bevételeket, így a támogatási célelőirányzatokból, illetve az elkülönített állami pénzalapokból, TB-alapoktól átvett pénzeszközöket kellett emelt összeggel tervezni. Emellett a köz- és egyéb szolgáltatások, bérbeadások árait, illetve díjait - a hatékonysági követelmények érvényesítése mellett - az indokolt költségemelkedés szintjéig, a piaci viszonyoknak megfelelően volt szükséges emelni. Így az intézményi kiadások finanszírozásában a saját bevételek növelése olyan mértékű, hogy a feladatok ellátása és a működőképesség fenntartása a kiadások támogatással nem fedezett növekedése mellett biztosítható. A bevételi előirányzatban jelentős PHARE segély szerepel.

A támogatási célelőirányzatok 1999. évi bevétele 64,9 milliárd forint, 46,9 milliárd forinttal több az előző évi előirányzatnál. A növekedésből 39,5 milliárd forint a Nemzeti Kulturális Alap, a Környezetvédelmi Alap, az Útalap, valamint a Vízügyi Alap költségvetési fejezetekbe történő integrálásából, 4,0 milliárd forint pedig a PHARE segélyek igénybe vételének növekedéséből, 3,4 milliárd forint pedig a műszaki fejlesztés -kutatás, a hírközlési feladatok és a gazdaságfejlesztési célelőirányzatok bevétel-növekedéséből származik.

1.5. A központi költségvetési szervek befizetése

A központi költségvetési szervektől származó e címen tervezett bevétel - az 1998. évre előirányzott 6,0 milliárd forinttal szemben - 12,1 milliárd forint. Ez az összeg az intézményeknek a kincstári vagyon hasznosítása utáni részesedés jogcímén a költségvetési törvényben tételesen meghatározott bevételeit (pl. áru- és készletértékesítés, az alaptevékenységek körében végzett szolgáltatások ellenértéke; bérleti díjbevételek; készletek értékesítéséből, vállalkozásokból származó bevételek) terhelő, ugyancsak e törvénnyel előírt - az előző évivel azonos mértékű - 5%-os befizetési kötelezettségből ,

a tervezési fegyelem erősítése, így az előirányzatok jobb megalapozása céljából az alaptevékenység eredeti előirányzatot meghaladó bevételei 50%-ának befizetéséből;

a pénzmaradványt - a gazdálkodást szabályozó előírások szerint, pl. feladatelmaradással összefüggő előirányzatok tekintetében - terhelő befizetésekből;

a vállalkozási tevékenység eredményét terhelő kötelezettségből, valamint az ingatlanértékesítések bevétele után a központi költségvetést megillető befizetésekből

tevődik össze. A kötelezettség az előző évivel azonos jogcímeken kerül előírásra. Néhány, kizárólag saját bevételből gazdálkodó intézmény számára a törvény tételesen meghatározott befizetési kötelezettséget tartalmaz.

1.6. A helyi önkormányzatok befizetései

A helyi önkormányzatok befizetéseiből 1999-ben 4 milliárd forint bevétel várható a központi költségvetésben. E befizetések a helyi önkormányzatok 1998. évi zárszámadásával, illetve az 1997. évi zárszámadási törvényben az Állami Számvevőszék megállapításaival kapcsolatban rögzített - a normatív állami támogatások tervezésével, valamint a központosított és a címzett- és céltámogatások elszámolásával összefüggésben - a jogtalanul igényelt és felhasznált támogatások, valamint azok kamatainak visszafizetéséből származnak. Itt szerepel a helyi önkormányzatoknak és költségvetési szerveiknek a vállalkozási tevékenységből származó eredmény - figyelemmel az alaptevékenység ellátásához felhasznált rész - elszámolása során keletkezett befizetési kötelezettségeiből származó bevétel is.

1.7. Állami, kincstári vagyonnal kapcsolatos befizetések

A vagyonnal kapcsolatos bevételek 1999. évi 16.855 millió forint összegű előirányzata az állami - illetve részben állami - tulajdonú szervezetek osztalékából, a koncessziós díjakból, valamint a Kincstári Vagyoni Igazgatóság (KVI) befizetéséből tevődik össze.

E befizetések meghatározó része, 14.400 millió forint az osztalék jellegű bevételekből származik, amelyet 1999-től az ÁPV Rt. teljesít a központi költségvetés felé annak következtében, hogy az állami tulajdonú vagyonelemek egységesen e privatizációs szervezethez kerülnek. A bevételek tartalma azonban megegyezik az eddigi befizetésekkel, ide tartoznak továbbra is a korábban az ÁPV Rt kezelésében lévő, továbbra is állami tulajdonban maradó vagyon, a Szerencsejáték Rt., valamint az állami tulajdonú pénzintézetek eredménye utáni osztalékok.

A fennmaradó 2.455 millió forintnyi bevétel az infrastruktúra és a szerencsejáték koncessziós díjakból, valamint a KVI befizetéséből származik.

1.8. Pénzintézetek társasági adója

A pénzügyi tevékenységet folytató vállalkozások 1999. évi adózás előtti nyeresége 172 milliárd forintban prognosztizálható. Ez az 1998. évi előirányzathoz viszonyítva mintegy 5%-os csökkenést mutat, ami a pénzügyi szférában tevékenykedő társaságok jövedelmezőségének romlását mutatja. Ez a tendencia már a pénzintézetek idei társasági adó befizetéseinél is tapasztalható. Az adózás alá vont adóalap számított összege 161 milliárd forint, az arra számított adó pedig 29 milliárd forint. Mivel a pénzügyi ágazat vállalkozásainál elhanyagolható nagyságú adókedvezmény érvényesítésére van lehetőség, a tényleges fizetendő adó közel azonos a számított adóval, azaz 28,9 milliárd forint. Az átlagos adóterhelés - amely a fizetendő adó nyereséghez viszonyított aránya - 1999-ben 16,8%.

A pénzintézetek által befizetett társasági adó mindezek hatására 1999. évre pénzforgalmi szemléletben 29,5 milliárd forint bevételt jelent a központi költségvetésben.

1.9. A Magyar Nemzeti Bank befizetései

Az MNB eredményét alapvetően négy tényező befolyásolja a jelenleg kialakított elszámolási rend mellett: az MNB nettó devizapozíciójának változása, leértékelődés mértéke, a forint- és devizakamatok alakulása. A devizapozíció tekintetében a nettó követelés növekedése az MNB eredményét rontja, csökkenése javítja. A forint gyengülése (leértékelődése) pozitívan, erősödése (felértékelődése) pedig negatívan hat a jegybanki eredmény alakulására. A jelenlegi helyzetben a forintkamatok növekedése rontja, csökkenése javítja az MNB eredményét, a devizakamatok pedig fordított hatással bírnak.

Az MNB 1999. évi költségvetési befizetésének megalapozása azt feltételezi, hogy az MNB nettó külföldi devizakövetelése közel 2 md$-ral nő. A számítások szerint a folyó fizetési mérleg deficitjét a működőtőke-beáramlás ellensúlyozza, és ezen felül még mintegy 2,2 md$ tőke áramlik az országba, amely alapvetően a kormány nettó külföldi forrásbevonásával van kapcsolatban. A leértékelés mértéke az infláció lassulásával összefüggésben jelentősen csökken és ezért a nominális kamatok is mérsékelten csökkennek. Ezen folyamatok eredményeként az MNB pénzforgalmi befizetése 1999-ben 44 milliárd forint körül várható. A befizetés mértéke a jelenlegi pénzpiaci helyzetben bizonytalanságot is rejt magában, mivel a külső tőkebevonás 1 md$-ral való eltérése a programtól közel 5 milliárd forinttal módosíthatja az MNB eredményét. Hasonló nagyságrendű elmozdulást eredményez 1% eltérés a forint leértékelődési mértékében.

1.10. Egyéb bevételek

A központi költségvetés egyéb költségvetési bevételek címen 1999. évre 11.450 millió forint előirányzattal számol. E jogcímen belül a bevételek döntő többségét a kezességvállalások, felszámolások, kártérítések, garanciák megtérülése, valamint maradványok visszatérítése, kamattérítések, állami vagyonkezeléshez kapcsolódó visszafizetések, valamint a nemzetközi pénzügyi kapcsolatokból eredő egyéb bevételek alkotják.

1.11. A privatizációs bevételek

A privatizációs bevételeknek a központi költségvetést megillető része alatta marad a korábbi évek befizetéseinek, mivel az állam tulajdonában lévő vállalkozói vagyon magántulajdonba juttatása nagyrészt megvalósult. A még értékesíthető vagyoni kör privatizációjából származó bevétel a tervek szerint az 1998. évi előirányzattal azonos mértékű, 8.000 millió forintnyi költségvetési befizetést tesz lehetővé.

1.12. A költségvetés belföldi adósságával kapcsolatos bevételek

1999-től megszűnik a belföldi és külföldi adósságszolgálati bevételi előirányzatok külön történő elszámolása. Ezeket együttesen a költségvetés adósságával kapcsolatos bevételek tartalmazzák, ezen belül különülnek el a forint- és a devizaadóssághoz kapcsolódó bevételek.

A központi költségvetés 1999. évi tőke-, kamat- és konszolidációs bevételei várhatóan 90,4 milliárd forintot tesznek majd ki.

Az állam tőkeköveteléseivel kapcsolatosan 44,3 milliárd forint bevétel az előirányzat, amelyből 35,3 milliárd forint a külföldi követelések és 9 milliárd forint a belföldi adósokkal szembeni követelések várható visszatérülése.

A külföldi követelésekből származó bevételek részét képezi a korábban nyújtott kormányhitelek 28,9 milliárd forint összegű visszatérülése, amely a volt rubel- elszámolású országokból érkező 25,5 milliárd forint és a volt dollár-elszámolású országokból érkező 3,4 milliárd forintot kitevő befizetésekre oszlik meg. A másik, jelentős részét a nemzetközi pénzügyi intézmények - Világbank, Európai Beruházási Bank (EIB), Európai Újjáépítési és Fejlesztési bank (EBRD) stb.- által nyújtott és belföldön felhasznált devizahitelek kedvezményezettjei térítik vissza a központi költségvetésnek 6,4 milliárd forint összegben.

A belföldi követelésekkel kapcsolatos 9 milliárd forintos bevételek alapvetően az államháztartáson kívüli adósokkal szemben fennálló költségvetési követelések visszatérüléséből származnak, ezen belül is a korábban állami alapjuttatásként folyósított összegek visszafizetése jelenti a legnagyobb bevételi tételt.

A kamatbevételeket a devizahitelek és devizakötvények, valamint a forint-követelések, illetve -betétek után a központi költségvetésbe érkező kamatok teszik ki. A devizahitelekre 4,4 milliárd forint kamatot térítenek vissza 1999-ben a költségvetésnek, míg az állam devizakötvényeinek kamata 4,7 milliárd forint bevételt jelent.

A forintkövetelések kapcsán járó 37 milliárd forint összegű kamatok között a Kincstári egységes számla forintbetéte után az MNB által fizetett 22,2 milliárd forint a meghatározó. E kamatbevétel nagyságát alapvetően a KESZ állományváltozásainak mértéke és iránya határozza meg. Az MNB által a KESZ állomány után fizetendő 1998. évi várható kamat 42,9 milliárd forint lesz, amely az 1999. évi tervezett bevételnek közel a kétszerese. A bevételek csökkenésének oka a KESZ állományának várható csökkenése. E mellett növekvő bevételt jelent az államkötvények aukciós kibocsátásakor realizált, felhalmozott kamatbevétel. (Ez a bevétel ugyanakkor a költségvetés számára egy későbbi kamatfizetési kötelezettség megelőlegezett forrását jelenti, tehát ugyanabban vagy a következő évben azonos összegű kamatkiadást is teljesíteni kell.)

2. Kiadási előirányzatok

2.1. Gazdálkodó szervezetek támogatása

A vállalkozások folyó támogatása - a közszolgálati műsorszolgáltatás támogatása nélkül - 1999-ben 158,7 milliárd forint, az előző évinél 22,3%-kal, 28,9 milliárd forinttal magasabb.

A támogatások továbbra is elsősorban az agrárgazdaságban, az iparban és a közlekedésben (vasút) jelennek meg.

A normatív termelési támogatás 10,9 milliárd forintos előirányzata a megváltozott munkaképességűek foglalkoztatásának elősegítését szolgálja. Az előirányzat kialakításánál a dotáció számítási alapját képező minimálbér inflációt követő, mintegy 10%-os növekedésével számoltunk.

Az egyedi termelési támogatás keretében

- kerül sor a bányászati ágazat támogatására. Ennek formája a bányabezárások finanszírozása illetve az integráción kívüli bányatársaságok működéséhez nyújtott támogatás.

- fennmarad a közlekedési ágazatban továbbra is a vasúti személyszállítás támogatása. A vasút (MÁV Rt, GYSEV)együttes támogatása, amely a személyszállítási alapellátás bevételeihez járul hozzá 1999-ben 44,5 milliárd forintot tesz ki eredményszemléletben, amelyből a GYSEV támogatására számításba vett összeg 0,8 milliárd forint.

Egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán és az elmúlt évtizedben az egyes mezőgazdasági beruházásokhoz nyújtott kamattérítésen kívül az úgynevezett már megszűnt, de még járó támogatások igénybevételének forrása szerepel.

A folyó támogatások több mint 60%-át teszi az agrárgazdaság támogatása. A közvetlen agárgazdasági támogatásoknak a jelentős részét kitevő termelési és piaci típusú támogatások 1999-ben az 1998. évi előirányzathoz viszonyítva 35%-kal magasabbak. Ezen belül - az EU konformitásnak megfelelően - tovább csökkennek a közvetlen exporttámogatásra jutó források, míg a belföldi piac kezelésére és a termelési költségek csökkentére irányuló támogatások köre az előbbi csökkenést meghaladó mértékben emelkedik. Így a piaci típusú támogatások az előző évinek a 121,5%-át teszik ki, míg a termelési típusú támogatások pedig 52,6%-kal több támogatás felhasználást biztosítanak. Ezzel a központi költségvetés jelentős mértékben hozzájárulhat az agrárgazdaság jövedelemtermelő képessége javulásához.

1999-ben a vállalkozások folyó támogatása között szerepel még a közszolgálati műsorszolgáltatás támogatása, amely a média törvényből eredő 9961,1 millió forintos központi költségvetési fizetési kötelezettséget tartalmazza.

2.2. A fogyasztói árkiegészítés

A fogyasztói árkiegészítés 1999. évi előirányzata 73,6 milliárd forint. Az előirányzat figyelembe veszi a tömegközlekedési tarifák emelkedését, a kedvezményes utazások volumenének minimális növekedését, valamint a diákigazolványok cseréjéből adódó megtakarítást.

2.3. Felhalmozási kiadások

2.3.1. Központi beruházások költségvetési fedezete

A központi költségvetés beruházási támogatásai 1999-ben elsősorban a kijelölt prioritások érvényrejuttatását segítik. Ezen belül is hangsúlyosan kezelik az Euro-atlanti integrációval összefüggő feladatokat - amelyek pl. a területi kiegyenlítési program felgyorsítását, a környezetvédelem hangsúlyosabbá tételét, a NATO csatlakozásból származó kötelezettségeket. Az előirányzatok kialakításakor továbbra is kiemelt szerepet kaptak a gazdasági növekedés egyik alapfeltételét jelentő, a nemzetközi paraméterekhez igazodó, az állami feladatkörbe tartozó termelő-infrastrukturális területek beruházásai, a transeurópai infrastruktúra hálózatok fejlesztései.

A kormányzati döntésű beruházások (központi beruházások és elkülönített állami pénzalapok beruházásai együttesen) előirányzata mintegy 191 milliárd forint, amely megközelítően 23%-os folyóáras növekedést tartalmaz. Ezen belül az “Útfenntartási és -fejlesztési célelőirányzat”, a “Vízügyi célelőirányzat” és a “Környezetvédelmi alap célfeladatok” 1998. évi összesen 51,6 milliárd forint előirányzathoz képest 70,5 milliárd forint összegben valósíthatnak meg infrastrukturális beruházásokat.

A központi beruházási lehetőség 1999-ben a GDP mintegy 1%-a, a számításokkal megalapozott konkrét értéke - az ÉKMA Rt. támogatását (3,8 milliárd forint) is figyelembe véve - megközelítőleg 121 milliárd forint. Ez a keretlehetőség 12,5% folyóáras kiadás-növekményt tartalmaz.

Az 1999. évi 121 milliárd forintból biztosítottak a folyamatban lévő beruházások összesen 77 milliárd forint determinációjának kiadásai és lehetőség van mintegy 44 milliárd forint összegben új beruházások indítására, illetve megvalósítására.

A termelő-infrastruktúra területén - az M3 autópálya támogatásával együtt, összehasonlító szerkezetben összesen 51,3 milliárd forint központi beruházási előirányzat költhető el a vasúthálózat, a kombinált fuvarozás és a postahálózat fejlesztésére, a VOLÁN autóbuszpark rekonstrukciójára, és a vízgazdálkodási beruházásokra. Az “Útfenntartási és -fejlesztési célelőirányzat” 1999-ben összesen 51,1 milliárd forintot költhet az országos úthálózat beruházásaira. Összességében a termelő infrastruktúra területén központi beruházásokra és az “Útfenntartási és -fejlesztési célelőirányzat”, illetve a “Vízügyi célelőirányzat” beruházásaira mintegy 105,5 milliárd forint, az 1998. évinél 26,2 milliárd forinttal több költhető el, amely 33%-os folyóáras növekményt, illetve megközelítően 22%-os volumenbővülést tesz lehetővé.

A humán szolgáltatások területén az egészségügy, és az oktatás rendszerének továbbfejlesztéséhez és a felszereltség, műszerezettség, diagnosztikai és informatikai ellátottság javításához kapcsolódó beruházások folytathatók.

A kultúra területén eredeti ütem szerint valósulhatnak meg az Ezeréves Államiságunk ünnepére készülő, folyamatban lévő műemléki rekonstrukciók és kulturális beruházások.

A rend és honvédelem, valamint a jogszolgáltatás területén az Európai Közösségi normákhoz igazodó védelmi, közbiztonsági reformhoz kapcsolódó eszközfejlesztési beruházásoknak van prioritása.

2.3.2. Az állam lakáskiadásai

A lakásépítés és felújítás finanszírozásának jogszabályi és intézményi keretei már kialakultak. A jelzálog bankok hiteleket nyújtanak a lakásépítések, felújítások finanszírozására. Egyre több bank kapcsolódik be az OTP mellett a lakásfinanszírozásba és az így kialakuló verseny, amikor az újonnan piacra lépő bankok hitelállománya jelentős lesz, a kamatszint csökkenése irányába fog hatni.

Az ÁFA visszatérítési támogatás bevezetése a lakásépítés növekedését szolgálja, így az 1998. évben valószínű 25.000-rel szemben - a támogatás bevezetésére várakozást is figyelembe véve - 33.000 lakás felépítése várható.

Növeli a rendelkezésre álló eszközöket, hogy csökkennek a korábbi időszakok támogatási konstrukcióinak folyó terhei (kamat kiegészítés, törlesztési támogatás, kötvény) elsősorban a kamatszint mérséklődése következtében.

A pénzügyminisztérium fejezetében a 16. címen a lakástámogatás 1999. évi előirányzata 60 milliárd forint.

A települési önkormányzatok 15,6 milliárd forint központi költségvetési hozzájárulást kapnak - felhasználási kötöttség nélkül - a fiatal házasok és a legrászorultabbak lakáshoz jutásának támogatására , valamint a halmozottan hátrányos helyzetű családok lakásfenntartási költségei viselésének segítésére. Az 1989. január 1-én megalkotott lakásalap-kötvény megmaradt állománya helyett az elengedett lakáshitelek fedezetére 1992. január 1-én kibocsátott kincstári államkötvények kamatai és tőketörlesztése 14,9 milliárd forint lesz. A fegyveres testületek lakásépítése 3,6 milliárd forintot igényel. A lakossági adósságterhek enyhítésének céljára a települési önkormányzatok útján 0,9 milliárd forint a szükséges támogatás összege.

A fiatal házasok első lakása megvásárlásához igénybevehető illeték kedvezmény mintegy 2,5 milliárd forint bevétel kiesését jelenti.

millió forintban

 

 1998. évi várható

 1999. évi előirányzat

 Lakástámogatások

 45 600

 60 000

 Önkormányzati hozzájárulás

 14 400

 15 600

 Kötvények törl. + kamata

 19 520

 14 900

 Fegyveres testületek lak.ép.

 3 200

 3 600

 Adósságkezelési támogatás

 500

 900

 Illeték kedvezmény

 

 2 500

 Lakáscélú kiadás összesen

 83 220

 97 500

Így összesen 97.500 millió forint az 1999. évi központi költségvetésben a lakáscélra előirányzott összeg. Ennek most már csak mintegy 40%-a a korábbi konstrukciók most is meglévő kötelezettsége és a meglévő lakásokra eső teher, a 60%-a a jövőbeli lakásprogram céljait szolgálja, az 1994. évi 80-20%-os aránnyal szemben.

2.4. Garancia és hozzájárulás a társadalombiztosításhoz

1999-ben a társadalombiztosítás pénzügyi alapjainak központi költségvetési támogatása mintegy 140,0 milliárd forint.

Ezen belül 101,9 milliárd forint a Nyugdíjbiztosítási Alap költségvetési támogatása, amelyből 81,5 milliárd forint a magánnyugdíjpénztárba átlépők miatti járulékkiesések ellentételezését szolgálja, további 20,4 milliárd forint arra szolgál, hogy az Alap költségvetése „0” szaldós legyen.

1999-től a központi költségvetés a jövedéki adó meghatározott részét átengedi az Egészségbiztosítási Alap számára az egészségügy forrásainak bővítése céljából. Ez 1999-ben 27,2 milliárd forintot tesz ki.

A költségvetési támogatás tartalmazza a GYES-en lévők után fizetendő központi költségvetési térítés 10,5 milliárd forintos összegét is.

2.5. A TB közreműködésével folyósított ellátások

A családi támogatások hozzájutási feltételrendszere átalakításánál 1999. január 1-jétől a következő változások lépnek életbe.

A családi pótlék, illetve az ezt tanköteles korban felváltó iskoláztatási támogatás, a GYES, a GYET egyaránt alanyi jogon jár. Ezek közös törvényben kerülnek szabályozásra, folyósításuk egységesen a társadalombiztosítási kifizetőhelyeken történik, a GYET előirányzata - az előzőekkel összhangban - az önkormányzati körből átcsoportosításra kerül az SZCSM fejezetébe.

A GYES, GYET, és az anyasági támogatás a várható inflációt meghaladóan 12%-kal kerül emelése A családi pótlék mértéke nem változik. Az emelésre szánt összeg a személyi jövedelemadó-rendszer gyermekkedvezményének növelésére szolgál.

A társadalombiztosítás által folyósított egyéb, nyugdíjszerű rendszeres szociális ellátások vonatkozásában 1999-től rendszerszerű változással nem számolunk, az ellátások emelése a alapvetően nyugdíjak emeléséhez igazodik.

2.6. A központi költségvetési szervek kiadásai

A központi költségvetési fejezetek - intézményeknél tervezett és a (támogatási célprogramok, kormányzati beruházások nélküli) központilag kezelt előirányzatokat tartalmazó - költségvetésének 1999. évi támogatási előirányzata összességében 812,3 milliárd forint, az 1998. évi előirányzathoz képest 166,6 milliárd forinttal, 25,8%-kal növekszik. A kiadási előirányzat ezen mértéket meghaladó - 31%-os - növekedése a saját bevételek tervezésének azon követelményéből adódik, hogy az Országgyűlés a valósan várható teljesítéshez közelebb álló, reálisan tervezett bevételekről és kiadásokról dönthessen. Ebből adódóan az 1999. évi költségvetési irányelvek és a tervezési körirat elvárása alapján a bevételek az 1997. évi tényleges teljesítés és a várható áremelkedések alapján kerültek megtervezésre. Így az intézményrendszer és feladatai kiadásainak költségvetési támogatási hányada összességében 73,4%-ról 70,5%-ra csökken.

A jövő évi makrogazdasági folyamatok, a költségvetés egyensúlyi követelményeinek teljesítése - a tervezett inflációs hatások mellett - a központi intézményeknél összességében 2%-pontos 1 főre jutó reálkereset-növekedést tesz lehetővé. Ez a racionális létszámgazdálkodás követelményével együtt egyes társadalompolitikailag fontos, az elmúlt években kialakult kereseti aránytalanságok által hátrányosan érintett foglalkoztatási csoportokra fókuszálva erőteljesen differenciáltan valósulhat meg. A közszféra központi intézményeiben foglalkoztatottak egésze számára a versenyszférához igazodó, átlagosan a „bérolló” szűkülését lehetővé tevő mértékű kereset-javításra 1999-ben nem, illetve további intézményi erőfeszítésekkel, gazdálkodási jogkörükben nyílik lehetőség.

A dologi kiadások 22%-os és az intézményi felhalmozási kiadások 90%-os növelésének elsődleges fedezeteként a saját bevétel szolgálhat 1999-ben. Ennek megalapozásához indokolt módosítani egyes, pályázati úton vagy más módon programok finanszírozására vonatkozó szabályozásokat, hogy az előirányzatok az eddigit meghaladó arányban legyenek intézmény-működési célokra fordíthatók, s az így átcsoportosítható forrásokat be tudják vonni az intézményi kiadások finanszírozásába a reális kiadási arány, illetve szükséglet megteremtéséhez.

A tárcaigényektől - a jelentős forrásbővülés ellenére - elmaradó összes előirányzaton belül az aktuális, illetve korábban vállalt kötelezettségek teljesítésére és a Kormányprogramban lefektetett középtávú fejlesztési irányok megalapozására egyes területek, ágazatok kiemelt kezelése valósul meg. A priorizált célok, területek támogatására az 1999. évre tervezett támogatás-növekmény mintegy fele, 81 milliárd forint szolgál.

A többlet-források szakmai célok, feladatok közötti elosztása során prioritást élvez a közbiztonságot (32%-os támogatás növekedés), a humántőke fejlesztését szolgáló felsőoktatást (27%), az egészségügyet (32%), a sportot (67%), a kultúrát (40%) és a hitéletet (54%), valamint az Euro-atlanti integrációt (EU, NATO) elősegítő programok, célfeladatok támogatása. Az EU integráció előkészítéséhez szükséges pénzügyi fedezetet az érintett fejezeteknél kell kiemelt területként kezelni oly módon, hogy a rendelkezésükre álló - PHARE segélyekkel növelt - forráskereten belül, a Nemzeti Programban ütemezett feladatok megvalósítása érdemben előrehaladjon.

Az összességében a reálérték-tartáshoz szükségeset jelentősen meghaladóan emelhető költségvetési támogatás és saját bevétel pénzügyi oldalról nem jelent valamennyi, s különösen a gyorsabb forrásbővüléssel érintett területen közvetlen és erőteljes kényszert intézményi és tevékenységi kört érintő racionalizálási folyamatokra; az illetmény- és létszámgazdálkodással, az intézményi működés szervezésével kapcsolatban szigorú, a költséghatékonyság növelésére irányuló követelmények érvényesítésére, a kiadási szükségleteket teremtő reálfolyamatok szabályozására, ésszerű korlátozására. Így a felügyeletet ellátó tárcák feladata - együttműködve az intézményekkel - a feladatkörök, működési mechanizmusok, illetve az ezekre vonatkozó jogszabályok, döntések felülvizsgálata, szükségszerű módosítása, megalapozva az évközi gazdálkodást és a további évek költségvetését.

A mára kialakult helyzetben a kiadások és a támogatások relatív csökkentése a GDP-hez, illetőleg esetleg a központi költségvetés fő összegéhez képest már lényegében nem konkrét célra irányuló restrikciós intézkedésektől várható, hanem - az államháztartási reformcéloknak megfelelően - a feladatköröknek, intézményrendszereknek, működési mechanizmusoknak az ésszerűsítésétől, és a kapacitásoknak ezekhez való igazításától. Szükségszerű a személyi célú kiadások racionalizálása, illetve a növekedési determinációk visszafogása (szabályozás megváltoztatásával, illetményen felüli juttatási rendszerek felülvizsgálatával, szűkítésével). Az így felszabaduló források biztosíthatnak lehetőséget a vállalkozói szférától való bérelmaradás mérséklésére. Mindezek részben középtávon kialakítható és bevezethető megoldások.

A költségvetési támogatás hatékony felhasználását segíti a közbeszerzési törvény és - a fejezetekhez tartozó intézményekre kiterjedő - központosított közbeszerzési rendszer. A változatlan mértékű értékhatárok biztosítják a beszerzések szükséges mértékű nyilvánosságát is.

A központi költségvetési intézményrendszer jelenleg 1290 jogi önállósággal rendelkező egységből áll. Közülük (a HM szervezetei nélkül) mintegy 500 egység - egy-egy szakfeladat-csoportot ellátó intézményként területi elv alapján - hálózatokat alkot. Ezeket egy-egy intézménynek tekintve a központi költségvetési szervek száma (a HM hálózatokat is figyelembe véve) az említettnek kb. csak a fele.

Az intézmények száma az 1993. évi 1.550-ről 1997. évre 260-nal (17%-kal) csökkent; megszüntetés, összevonás, költségvetési körből való kiemelés útján. A költségvetési körből való kiszervezések eredményeként közel 108 milliárd forint kiadás, illetve bevétel és 20 ezer főt kitevő létszám került ki a központi költségvetési szervek költségvetéséből (felügyeleti, minőségellenőrzési, közút- és autópálya-kezelési, állami vagyonkezelési, állami tartalékgazdálkodási, jóléti- és parkerdő-gazdálkodási, tanüzemi tevékenységek, valamint a közszolgálati médiumok feladatai).

Az intézményrendszer további szűkítésének lehetőségei:

a teljes egészében bevételből működő intézmények, intézményi részkapacitások kiemelése az államháztartásból ott, ahol a feladatellátás az új szervezetben biztosítható. Ezen a téren az ágazati reformok (egészségügy, oktatás) hozhatnak jelentősebb eredményeket,

az azonos feladatot ellátó területi szervekből álló intézményhálózatok összevonása,

a feladatok felülvizsgálata alapján intézménymegszüntetések, összevonások; a felsőoktatási integráció végrehajtása,

belső szervezeti racionalizálás, szervezeti egységek optimális méretének kialakítása.

Vizsgálni kell a központi fejezetek és a helyi önkormányzatok közötti jelenlegi hatáskör- és feladatmegosztás okszerű változtatásának, illetve ezzel összefüggésben a kapcsolódó intézmények átcsoportosításának lehetőségét. A hatékonyabb feladat-ellátási szervezetek kialakítása (közalapítvány, közhasznú társaság, gazdasági társaság, illetve integrált költségvetési intézmények, központi hivatalok) akkor is indokoltak, ha számottevő közvetlen megtakarítás nem érhető el, de a támogatás-növelés igénye (intézmény-fenntartási költségek, merev foglalkoztatási formák stb.) mérsékelhető, a gazdálkodás rugalmassága, gazdaságossága (nem költségvetési szervezetben) fokozható, és szakmailag hatékonyabb, egységesebb szemléletű feladatellátás biztosítható.

Az intézményrendszer további szűkítésének megalapozottságát a feladatok és intézmények felülvizsgálata útján az állami kötelezettségvállalás mérséklése, a racionálisabb, költségkímélőbb szervezeti megoldások lehetőségeinek feltárásával és kidolgozásával kell biztosítani. Az ágazati korszerűsítési programok elkészítése és előterjesztése az adott szakfeladatokért felelős fejezet felügyeletét ellátó szerv feladatát képezi.

A közszféra számára az 1999. évi költségvetési irányelvekben meghatározott, a keresetek forrásául szolgáló átlagos 1 főre jutó személyi juttatási előirányzat-növekmény mértéke mintegy 13%, ami átlagban 2%-os reálkereset javulás forrása.

A központi intézményi körben a korábbi évek bérpolitikai, illetve - kisebb mértékben - a kormányváltásból adódó elkötelezettségek lényegében kitöltik, döntően meghatározzák az elosztási lehetőségeket. Így a makrokövetelményeket érvényesítő átlag eleve, nyilvánvalóan érdemleges szóródásokat takar. Átlag feletti a növekedés a fegyveres szerveknél (20,9%, ami a hivatásos állományúak illetményének - törvény szerinti - 100%-os beállásához szükséges), a bíráknál és az ügyészeknél (az 1998. július 1-től működő új javadalmazási rendszernek megfelelő érvényes illetmények „szintrehozásaként” 22,5%). Átlag alatti - az előzőek alapján szükségszerűen - a keresetnövelés lehetősége a köztisztviselőknél (6,4%) és a közalkalmazottaknál (9,7%). Az illetményrendszereken belül is további differenciálódás valósul meg: főleg a közalkalmazottaknál az oktatás, az egészségügyi- és a szociális ágazat pótlékrendszerének bővüléséből; a köztisztviselőknél az igazgatás átszervezéséből, valamint az APEH megerősítéséből adódóan. A determinációval nem érintett közalkalmazottak és köztisztviselők körében nincs növekmény, ahol minden 1%-os többlet - a jövedelemkiáramláson túl - külön-külön mintegy 1 milliárd forintos támogatási kihatással jár.

1999-ben az illetményrendszerek, illetve ezen belül az illetmény- és pótlékalapok nem változnak. Az egyes rendszereken belül rendelkezésre álló mozgástér (amely köztisztviselőknél az illetményalaptól való - most bővített mértékű - eltérés, közalkalmazottaknál pedig az illetménytábla alsó határos volta), továbbá a rendelkezésre álló források figyelembe vételével valósul meg - munkáltatói, teljesítményarányosságot is tükrözni képes döntések alapján - a differenciált kereset-növekedés.

A központi intézményeknél a személyi juttatások 1999. évi javasolt előirányzata 383 milliárd forint, ami a foglalkoztatottak lényegében változatlan összlétszáma (293 ezer fő) mellett 1 főre vonatkozóan 13,6%-os keresetnövekedést biztosít. A további bérkiáramlás megakadályozása céljából a költségvetési törvényben fejezetenként - mind az intézményeknél, mind a központi kezelésű előirányzatoknál - meghatározásra kerül a személyi juttatási előirányzat. Az év közben szükségessé váló előirányzat átcsoportosításokra 10%-ot kitevő mértékben lehetőséget ad a törvényjavaslat, azon felül a Kormány engedélyezheti a módosítást. Intézményi gazdálkodási hatáskörben is mód van év közben a személyi juttatási előirányzaton belül átcsoportosításra az illetmények növelésére. Ugyanakkor a törvényjavaslat elrendeli, illetve felhatalmazást ad a Kormány számára - általa meghatározott kivételekkel - 3%-os mértékű létszámcsökkentés év közbeni végrehajtására. Az így elért megtakarítás összegével a bérek nem növelhetők, az kizárólag az egyéb kiadások fedezetére fordítható, annak feszültségeit segít oldani.

A fejezeti rendben, az intézményrendszerben - ehhez igazodóan az előirányzatok szerkezetében - az előző évhez képest jelentős szerkezeti változások történnek. Így:

- az új kormány- és feladatstruktúrának megfelelően változott a fejezeti rend.

A fejezeti struktúrában történt változások hatásaként átrendeződtek az érintett intézmények és feladatok előirányzatai.

A fentiekben indokoltakon túl további előirányzatok átcsoportosítása történt meg (pl. humán szolgáltatások normatív előirányzatai).

Elkülönített állami alapként megszűntek és a központi költségvetés adott fejezeteiben támogatási célprogramként jelennek meg az Útalap, a Vízügyi Alap, a Nemzeti Kulturális Alap, valamint a Központi Környezetvédelmi Alap előirányzatai.

A közszolgálati műsorszolgáltatók támogatását a média törvény hatályos rendelkezéseinek megfelelően tartalmazza a javaslat. A műsorterjesztés költségének 1998. második felétől érvényesített, továbbá az 1999. év második felétől várható további emelésének előrejelzése alapján az (ehhez igazított) támogatás 8,7 milliárd forint. Ez közel 1 milliárd forinttal haladja meg az 1998. évi előirányzatot. A három éve változatlan üzemben tartási díjat emelt összeggel (éves szinten 110%-on) határozza meg - egyes közmédiumok javaslatára - a törvényjavaslat. Ez a szociális okból felmentettek után fizetendő díjátalánynál 400 millió forint többlettámogatást is eredményez. Az emelés - számolva a fizetési morál javulásával is - várhatóan mintegy 2 milliárd forint többletbevételt jelent a közmédiumoknak.

A Honvédelmi Minisztérium fejezet javasolt kiadási előirányzata 164,1 milliárd forint, melyből a kormányzati beruházás összege 4 milliárd forint. A 26,6 milliárd forintos támogatási növekmény az idei eredeti előirányzathoz képest 24,6%-os fejlesztést jelent. Ennek révén 1999-ben sor kerül a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény által meghatározott illetmény (beleértve az illetménykiegészítéseket és pótlékokat is) mértékének teljes elérésére, mely az érintetteknél a személyi juttatás átlagosan mintegy 19%-os növekedését eredményezi.

Folytatódik a vonatkozó országgyűlési határozat alapján megkezdett légvédelmi rakétarendszer beszerzése. Építési munkálatokkal megkezdődik a felkészülés az új-típusú radarok fogadására.

A költségvetési támogatás növekménye lehetőséget nyújt a következő évre vállalt technikai fejlesztési programok végrehajtására. Mód nyílik a NATO repülési követelményeihez való közelítésre, valamint a nemzetközi feladatok folytatására. A fejezet rendelkezésére áll a NATO közös költségvetéséhez való hozzájáruláshoz szükséges forrás is. Tovább folytatódnak az orosz államadósság terhére megvalósuló haditechnikai szállítások. A Honvédelmi Minisztérium támogatása - a védelmi ágazatba tartozó jogcímeken túl - 16,9 milliárd forintot tartalmaz más ágazatokhoz - igazgatás, katonai felsőoktatás, egészségügy, szociális ellátás, valamint a társadalmi szervezetek támogatása - tartozó jogcímeken.

A védelmi ágazat 1999. évi működési támogatása 135,3 milliárd forint, mely 22,2%-kal haladja meg az 1998. évi eredeti előirányzatot. Ez az összeg magában foglalja a Honvédelmi Minisztérium, a BM Határőrség - mint fegyveres erők - klasszikus védelmi kiadásainak támogatását, valamint a Miniszterelnöki Hivatal, a Gazdasági Minisztérium, illetve a Pénzügyminisztérium költségvetésében egyéb védelmi célú - hadiipari kapacitások fenntartása, országmozgósítás, gazdasági felkészülés, K-600 vezetési rendszer - feladatok támogatási fedezetét.

Mindezeknek megfelelően az 1999. évi költségvetés - a tervezett bevételek figyelembe vételével - 186,4 milliárd forint összegű védelmi célú előirányzatot tartalmaz, ami a prognosztizált GDP 1,61%-ának felel meg az előző évi 1,51%-kal szemben.

Az Ifjúsági és Sportminisztérium 1999. január 1-jével alakul meg részben az OTSH sporttal, részben a Miniszterelnöki Hivatal ifjúsággal kapcsolatos feladatainak és ezekkel összefüggő előirányzatainak átvételével. Az új minisztérium kiadási előirányzata 14 milliárd forint. A 9,4 milliárd forint összegű működési támogatás az ISM (képzett) bázisához képest mintegy 94%-os többletforrást jelent. A többlettámogatás a sport ágazatban 3,9 milliárd forint (87%-os emelkedés), mely többek között az 1999-ben hazánkban rendezendő világbajnokságokkal (junior vívó, öttusa, ritmikus sportgimnasztika stb.), a sportszervezetek köztartozásainak rendezésével, sportvállalkozások, olimpiai műhelyek támogatásával, létesítmény korszerűsítéssel, futball fejlesztési és szabadidő sportprogrammal, a sporttörvényben meghatározott sportinformatika kiépítésével összefüggésben kerül felhasználásra. 360 millió forinttal nagyobb összeg áll rendelkezésre az ifjúsági feladatok, így a gyermek - és ifjúsági alapprogram, a Youth for Europe program, az Európai Ifjúsági Központ, a Zánkai Gyermek- és Üdülő Központ finanszírozására.

Az új fejezetként létrejött Nemzeti Kulturális Örökség Minisztériuma a kultúra, a műemlékvédelem, az egyházak támogatását fogja egybe, valamint tartalmazza a millenniumi előkészületek központi költségvetési forrásait. A fejezet tervezett kiadása 60 milliárd forint, bevétele 8,0 milliárd forint. A támogatás - 52 milliárd forint - az 1998. évihez képest 20,9 milliárd forinttal, 67,2%-kal nő. A működési támogatás 41,3 milliárd forint, 75,7%-kal több az előző évinél.

A kultúrát - beleértve a műemlékvédelmet - a központi költségvetés kiemelt támogatásban részesíti. Az új kulturális szaktörvény által előírt feladatok teljesítésére 2,8 milliárd forint támogatás áll rendelkezésre az 1998. évivel azonos arányú - de az önkormányzati előirányzatok emelése miatt is kétszeresére növekvő - normatív támogatásként. Ez biztosítja a közgyűjteményi és közművelődési feladatfinanszírozáshoz, valamint a közgyűjteményi és közművelési intézmények telematikai és információs fejlesztéséhez szükséges összeget.

Az ezeréves államiságunk és a kereszténység felvételének ezeréves évfordulója megünneplésével kapcsolatos felkészülést - többek között - a királyi városok rekonstrukciója, a múzeumok és az egyházi műemlékek helyreállítása, valamint a millenniumi filmprodukciók támogatása jelenti. Ehhez csatlakozik az újonnan induló Nemzeti Örökség Program több, mint 3 milliárd forintos célelőirányzata, amely költségvetési támogatást a volt Központi Környezetvédelmi Alap műemlékvédelemmel kapcsolatos forrása egészíti ki.

A Nemzeti kulturális alapprogramot a kulturális járulék változatlan kulcsokkal számított növekvő összege finanszírozza. A pályázati úton elosztható 4,2 milliárd forintos összeg a kultúra finanszírozásában egyre nagyobb szerepre tesz szert.

Az egyházak hitéleti és közcélú tevékenységének anyagi feltételeiről az Országgyűlés 1997. évben törvényt alkotott. Az egyházak támogatásának meghatározása - az átmeneti év után - 1999. évben már teljes egészében a törvény szabályozása szerint történik, és működésük anyagi feltételei lényegesen javulnak.

Az egyházak oktatási, egészségügyi és szociális tevékenységét a központi költségvetés az önkormányzati intézményekkel azonos mértékű támogatásban részesíti. Ezeket az előirányzatokat a Belügyminisztérium, illetve - a felsőoktatás esetében - az Oktatási Minisztérium fejezet költségvetése tartalmazza.

Az egyházak hitéleti tevékenységének támogatása további több csatornán is történik.

Az állampolgárok személyi jövedelemadójuk 1%-ával az általuk megjelölt egyház javára rendelkezhettek. Az így felajánlott 1 milliárd forint összeg a törvény kettős garanciája szerint - az SZJA összevont adóalap adójának 0,5%-ára, illetve az 1998. évi támogatás összegére - 2,3 milliárd forinttal kerül kiegészítésre. Az ennek megfelelően előirányzott 3,3 milliárd forint az előző évihez képest önmagában 10%-os növekedést jelent.

A hitéleti tevékenység finanszírozásának másik csatornája a pénzben visszaigényelt ingatlanok utáni járadék fizetése. Az 1998. évi 4,5%-os járadék a forint átlagos leértékelésének mértékében került valorizálásra, és ennek megfelelően 3,6 milliárd forint összegben előirányzásra. Ezen felül 1,4 milliárd forintos összeg nyújt fedezetet azoknak a külön - tervezett - megállapodásoknak a finanszírozásához, amelyek alapján - az érintett egyház egykori sajátos vagyonszerkezetére tekintettel - a járadék induló mértéke eltérően kerül megállapításra.

A egyházi kulturális örökség értékeinek rekonstrukciójára 1,7 milliárd forint, az egyházi műemlékek megőrzésére 1,1 milliárd forint, a Budapesti Szent István Bazilika rekonstrukciójára 0,9 milliárd forint szolgál. A hitoktatás 1,7 milliárd forint összegű támogatását külön új előirányzat tartalmazza.

Az Oktatási Minisztérium fejezet kiadása 1999-ben 203,3 milliárd forint, támogatása 131,2 milliárd forint. Ebből működési célú kiadás 190,6 milliárd forint, bevétel 72,1 milliárd forint, támogatás 118,5 milliárd forint.

A felsőoktatás összes támogatása a jövő évben 22,7 milliárd forinttal, 27%-kal nő, így az ágazat össztámogatása - más tárcáknál megjelenő támogatásokkal együtt - 106,6 milliárd forint.

A nappali hallgatólétszám - bár csökkenő ütemben - tovább nő, 166.000 ezer főről 175.000 főre. A hallgatói juttatások létszámnövekedés miatti többlete 600 millió forint. A lakhatási támogatások jövő évi többlete - az 1998. évi bevezetés után - 1,5 milliárd forint, az Esély Közalapítvány támogatása 400 millió forint.

A képzés támogatására a normatív módon képződő 4,5 milliárd forint képzési előirányzat-többlet, 1,4 milliárd forint programfinanszírozási előirányzat, 1,2 milliárd forint normatív kutatási előirányzat, valamint további források szolgálnak (pl. tankönyv, jegyzettámogatás). A normatív finanszírozással nem kezelhető költségek finanszírozását szolgálja az újonnan létrejövő 1,1 milliárd forint összegű kiegészítő támogatás.

Az 1998-ban bevezetett oktatói minőségi pótlékok jövő évi többlete 1,6 milliárd forint, Széchenyi ösztöndíjban újabb 500 fő részesül (1,2 milliárd forint).

Az 1998-ban elkezdett felsőoktatási világbanki fejlesztési programok céljaira 1,0 milliárd forint (továbbá beruházási célra 1,3 milliárd forint) áll rendelkezésre.

A közoktatásban folytatódnak az 1998. évi programok (pedagógusok továbbképzése 950 millió forint, közoktatási informatika fejlesztés 1.100 millió forint). A Közoktatási Modernizációs Közalapítvány 1999. évi támogatása 400 millió forint. Értékelési vizsgaközpontok létesítésére 750 millió forint fordítható.

A szakképzés támogatására egyrészt a Munkaerőpiaci Alap szakképzési része (8,0 milliárd forint) szolgál, továbbá a szakképző intézmények fejlesztését segíti az 1998. évben elkezdett „Ifjúsági Szakképzés” világbanki program 3,6 milliárd forintos előirányzata.

A Magyar Tudományos Akadémia 1999. évi kiadási főösszege 26,4 milliárd forint, amely 35,7%-kal haladja meg az 1998. évit. Ebből működési kiadás 22,7 milliárd forint, 39,3%-kal - 6,4 milliárd forinttal - több az előző évinél. Ez a jelentős kiadási növekmény elsősorban a bevételek megduplázódásából adódik. Az MTA működési költségvetésének támogatással fedezett része 13,9 milliárd forint, amely 16,8%-kal, mintegy 2,0 milliárd forinttal haladja meg az 1998. évit.

A forrásbővülés biztosítja akadémiai intézethálózat konszolidálási folyamatának lezárását, az intézmények dologi kiadásainak mintegy 30%-os növekedését, az akadémiai könyvtári hálózat fejlesztését, a hazánkban megrendezendő UNESCO Tudományos Világkonferencia Kormány által vállalt költségeit, valamint lehetővé teszi a határon túli magyar tudósok támogatását. Reálértéken megőrizhető az akadémikusok, a tudományok doktorainak kiemelt anyagi elismerése.

Az Országos Tudományos Kutatási Alapprogramok támogatásának növekedése 18,4%-os fejlesztésnek felel meg. Az 1999. évi előirányzat 3 milliárd forint.

A Belügyminisztérium fejezet 1999. évi kiadási előirányzata 187,3 milliárd forint. Ebből a működési (kormányzati beruházás nélküli) előirányzat 181 milliárd forint, a növekedés 48,6 milliárd forint az előző évi eredeti előirányzathoz képest. A szerkezeti változásként átvett humánszolgáltatások normatíváinak előirányzata nélkül a többlet 31,5 milliárd forint (23,8%), amelyből a személyi juttatások és járulékainak az előző évi előirányzathoz viszonyított növekedése 13,7 milliárd forint. Ennek döntő része a szolgálati törvény szerinti 100%-os illetménybeállás elérésére tervezett 11,7 milliárd forintos többlet.

A fejezet saját bevételi előirányzata 16 milliárd forint. Az 1998. évi eredeti bevételi előirányzathoz viszonyítva a növekedés 65%-os, amely - az inflációs növekményen kívül - egyrészt a 2,8 milliárd forintos Phare-segély bevételként történő megjelenítése, másrészt a közúti közlekedés rendőrhatósági igazgatásáról szóló 48/1997. (VIII. 26.) számú BM rendelet előírásainak végrehajtásából származó (törzskönyv bevezetése, új forgalmi engedély) kalkulált többletbevétel (2 milliárd forint) következménye.

A közbiztonság, tűz- és katasztrófaelhárítás 1999. évi működési kiadási előirányzata 134,7 milliárd forint, a növekedés 36,5%-os (36,0 milliárd forint) az előző évi eredeti előirányzathoz képest. Az ágazat kiadásainak 92,7%-át finanszírozza támogatás, amely 32,3%-kal (30,5 milliárd forinttal) több az egy évvel korábban tervezett összegnél.

A közrend, közbiztonság javítása keretében folytatódik a szervezett bűnözés elleni küzdelem. Az előkészítés utolsó szakaszába érkezett azon joganyag összeállítása, amely több területen tartalmaz jelentős szigorításokat, illetőleg vezet be új elemeket. Ezek közül a legjelentősebbek a büntetőeljárás szigorítása, a fedőintézmények, fedett nyomozók jogállásának szabályozása, a személyi védelem (tanúvédelem) jogintézményének bevezetése, migrációs rendszerünk korszerűsítése, s a nemzetközi követelményeknek is megfelelő, biztonságosabb okmánycsalád kialakításának következő fázisa. A szervezett bűnözés elleni küzdelemre 2 milliárd forint, az okmánycsalád 1999. évi ütemének megvalósításához 4,3 milliárd forint az előirányzat.

Átszervezések várhatóak - korrekciós igénnyel - a Rendőrségnél (ennek első mozzanataként a Központi Bűnüldözési Igazgatóság ORFK hasonló funkciójú részlegébe történt integrálással megvalósult). Előkészítés alatt áll a polgári védelem és a tűzoltóság szervezeti fúziója, a hatékonyabb fellépést elősegítő erőforrás-koncentráció.

Jelentős (9-10 milliárd forint) fejlesztések valósulhatnak meg eszközpark bővítése, korszerűsítése terén. Ennek keretében finanszírozható a rendőrségi gépjárművek és informatika-fejlesztés középtávú programjának folytatása, a polgári védelmi eszközkorszerűsítés megkezdése, az okmánycsaládhoz is kapcsolódóan a közigazgatási informatikai rendszer további bővítése. Nagyléptékű fejlesztés várható az EU csatlakozásra való felkészülésben a külső határok schengen-i követelményeknek való megfeleltetése terén, amelyet COP 98 elnevezésű PHARE segély program is támogat. A rendőrség előirányzataiban mintegy 500 millió forintos többlettel szerepel a munkavállalóikkal szemben elvesztett, az elmúlt években elmaradt távolléti díj jogcímén kifizetendő összeg fedezete. A katasztrófa-egészségügyi ellátás feltételeinek javítása jogcímen 1,1 milliárd forintos az ágazat kiadásnövekedése. Ebből megvalósítható a katasztrófa helyzetekre elkülönített és amortizálódott egészségügyi tartalék újbóli feltöltése, illetve a sürgősségi mentés feltételeinek javítása.

A Polgári Nemzetbiztonsági Szolgálatok cím - szintén a közbiztonság ágazathoz tartozik - kiadási előirányzata 20,2 milliárd forint. A működési célú támogatás 17,8 milliárd forint, ez az előző évi előirányzatot mintegy 94%-kal haladja meg. A kiadás csaknem egészét támogatás finanszírozza. A növekménynek döntő részét (3,6 milliárd forint) képezi a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény szerinti illetményrendszerre történő áttérés támogatása. E növekménnyel a szolgálatok személyi juttatási előirányzata 67%-kal nő. A cím fejezeti kezelésű előirányzatainak kiadásai között szerepel a speciális eszközök fejlesztése előirányzat (2,5 milliárd forint), amely program megvalósítása a vezetékes és mobil telefonrendszerek lehallgatását teszi majd lehetővé. Az előirányzat a program 1999. évi ütemének finanszírozásául szolgál. Mivel ennek előirányzatait eddig nem tartalmazta a cím, így az össztámogatás növekedése - összehasonlító szerkezetben - 58%.

A Gazdasági Minisztérium fejezet működési támogatása 9,5 milliárd forint, amely az 1998. évi eredeti előirányzathoz képest 14,6%-os növekedést jelent.

A többletforrás felhasználása döntően a fejezet hatáskörébe rendelt adatgyűjtés rendszerének fejlesztésére, a fogyasztóvédelem - különösen a termékbiztonság ellenőrzése - továbbfejlesztésére, valamint a geológiai szolgálat feladatainak magasabb színvonalú ellátására biztosít fedezetet.

A kormányzati beruházási előirányzata összesen 3,9 milliárd forint, ami az 1998. évi eredeti előirányzatot 0,9 milliárd forinttal haladja meg.

A Földművelésügyi és Vidékfejlesztési Minisztérium fejezet kiadása - kormányzati beruházással együtt és a támogatási célelőirányzatok nélkül - 71,3 milliárd forint, mely 21,5 milliárd forinttal (43,3%-kal), emelkedik az 1998. évi eredeti előirányzathoz viszonyítva. Ezen belül a működési kiadás 21,8 milliárd forinttal (45,6%), a saját bevétel 16,2 milliárd forinttal, a támogatás 5,6 milliárd forinttal (20,0%-kal) emelkedik. Ez utóbbiból 0,8 milliárd forint a Környezetvédelmi Minisztériumtól és az EU integrációs fejezettől átvett feladatok, 4,8 milliárd forint a feladatbővülések saját bevételnöveléssel nem fedezett hányadának támogatása.

A működési támogatás a következő feladatok többlettámogatásával növekszik: az állategészségügyi, növény-egészségügyi, erdészeti, földművelésügyi szakigazgatásnak, a földhivataloknak, a minősítési feladatok (mezőgazdasági és borminősítési) törvényeknek, nemzetközi egyezményeknek és követelményeknek megfelelő fejlesztése; az EU-csatlakozás Nemzeti Programjával összefüggő többletfeladatok és intézményfejlesztés; a középfokú szakképzés és szaktanácsadás intézményeinél a tanüzemek, állattartó telepek működése és fejlesztése; az agrárkutatási, a közművelődési intézmények, a nemzeti kataszteri program, a falugazdász hálózat működtetése, a vidékfejlesztési intézményrendszer, a KHVM-től átvett vízművek fenntartása. Az előirányzatból (részben) gondoskodni kell az országos mezőgazdasági összeírás kiadásairól is.

A Közlekedési, Hírközlési és Vízügyi Minisztérium fejezet kiadása - központi beruházásokkal együtt és támogatási célprogramok nélkül - 121,8 milliárd forint, ami 12 milliárd forinttal (10,9%) haladja meg az 1998. évi eredeti előirányzatot. Ezen belül az intézményi és fejezeti működési kiadások növekedése 11,6 milliárd forint (19,6%), a saját bevételeké 9,8 milliárd forint (19,5%), a támogatásoké 1,8 milliárd forint (20%). Az összességében 10,4 milliárd forint működési támogatás döntően a vízügyi ágazat feladatainak ellátását szolgálja.

A központi beruházások kiadási és támogatási előirányzata 47,5 milliárd forint, amely minimálisan meghaladja az 1998. évi eredeti előirányzatot (47,4 milliárd forint). Az összegből 31,3 milliárd forint a közlekedési, 1,0 milliárd forint a hírközlési, 15,2 milliárd forint pedig a vízügyi ágazat fejlesztését célozza. Az M3-as autópálya építés (ÉKMA Rt.) támogatása 3,8 milliárd forint.

A Központi Statisztikai Hivatal kiadási előirányzata 7,7 milliárd forint (amely 0,8 milliárd forinttal alacsonyabb az 1998. évi eredeti előirányzatnál) az összes támogatása 7,2 milliárd forint. A kiadáscsökkenés hátterében szerkezeti változások (döntően beruházási célprogram és statisztikai regiszter megszűnése) miatti 1,0 milliárd forintos csökkenés, valamint új feladatok (próba népszámlálás, makrogazdasági statisztikák) miatti 0,5 milliárd forintos növekedés állnak. Az előirányzat szolgál az országos mezőgazdasági összeírás költségeinek részbeni fedezetére is. A fejezet saját bevételi előirányzata (a szerkezeti változások miatt) összességében 177 millió forinttal csökken.

A Külügyminisztérium költségvetési támogatása 25,4 milliárd forint, amely 5,7 milliárd forinttal (29%-kal); kiadási előirányzata 35,6 milliárd forint, s ez 9,4 milliárd forinttal (36,0%-kal) haladja meg az 1998. évi bázis előirányzatot. A bevételi előirányzata 10,2 milliárd forint, amelyből 5,4 milliárd forint a Phare-segély program. A kiadási előirányzaton belül a kormányzati beruházási célelőirányzat 451 millió forint.

Az 1998. évi többlettámogatás fedezetet nyújt három új európai nagykövetség megnyitására, a valutaellátmányok és napidíjak adókötelezettsége miatti bruttósításának és a forintleértékelés kiadást növelő hatásának támogatásarányos összegére, a külképviseletek fejlesztésére, a Határon Túli Magyarok Hivatala feladatai többletigényének kompenzálására, illetve az Állami Protokoll többletkiadásaira.

A Külügyminisztérium költségvetésében továbbra is kiemelt jelentőségű feladat az Euro-atlanti csatlakozás.

Az államhatalmi és államigazgatási szervek összes kiadási lehetősége 1999. évben 78,7 milliárd forint. A támogatási előirányzat 59,6 milliárd forint, közel 8 milliárd forinttal - 15,2%-kal - magasabb az 1998. évi eredeti előirányzathoz képest. A bevételek 19,1 milliárd forintot tesznek ki, 4,7 milliárd forinttal haladják meg az előző évi tervezettet.

Az államhatalmi szervek tervezett támogatása 10,1 milliárd forint, 3,2 milliárd forinttal alacsonyabb az 1998. évinél. A csökkenés meghatározó tényezője az 1998. évi választásokra biztosított előirányzatok törlése (4,5 milliárd forint). Jelentősebb támogatás növekedés az Országgyűlés Hivatalánál jelenik meg, pl. a bizottságok létszámának és számának növekedése következtében.

A kormányzati szervek és feladatok kiadási előirányzata 39,5 milliárd forint, 34,6 milliárd forint támogatás mellett. A támogatási előirányzat 8,5 milliárd forint forinttal haladja meg az 1998. évi eredeti előirányzatot, amely alapvetően a kormányzati struktúraváltásból eredő többlet. Az átszervezések, egyes minisztériumok szétválása, új minisztériumok létrehozása következtében az apparátus néhány helyen csökken, másutt viszont létszámnövekedés valósul meg annak természetes következményeként, hogy növekedtek a feladatok, illetve, hogy az új minisztériumoknál létszámfejlesztést kellett végrehajtani. Mindemellett a létszámfejlesztéssel nem érintett szerveknél a személyi juttatások előirányzata összességében csekély mértékben emelkedik, nő a Belügyminisztériumnál és a Honvédelmi Minisztériumnál a hivatásos állomány 100%-os szintre történő beállása következtében.

A bevételek az 1998. évre tervezett 2,4 milliárd forinttal szemben 4,9 milliárd forintra emelkednek. Ezen összegből 1,1 milliárd forint az Igazságügyi Minisztériumnál jelenik meg, mivel a cégközlemények közzétételi díjából származó teljes bevételt 1999. évtől itt számolják el (nem oszlik meg a fejezet és a Bíróságok között). Közel 1 milliárd forint két PHARE program (Modernizációs program stratégiai menedzsmentje, közigazgatás reformja) bevételi előirányzata.

Az egyéb igazgatási szervek és feladatoknál a támogatási előirányzat 14,8 milliárd forint, a bevétel 13,9 milliárd forint, így a kiadási lehetőség 28,7 milliárd forint. Az 1998. évi előirányzathoz képest a támogatási előirányzat 2,6 milliárd forinttal, a bevételi előirányzat 2,2 milliárd forinttal növekedik.

Az igazságszolgáltatási szervek támogatási előirányzata 51,9 milliárd forint, 20,6%-kal - közel 9 milliárd forinttal - magasabb az 1998. évi eredeti előirányzathoz képest. A növekményből a legnagyobb hányadot a bírák, ügyészek, igazságügyi alkalmazottak új javadalmazási rendszerének évközi emeléséből adódó áthúzódó többletek teszik ki. Ez utóbbi jogcímen megtervezett összeg meghaladja az 5 milliárd forintot. Ezen túlmenően a javaslat számol a büntetőeljárásról szóló törvény 2000. évi hatálybalépésével összefüggő létszámfejlesztés kihatásával, 1999. szeptember 1-jétől 220 fős létszámnövekedéssel, továbbá egyéb többletfeladatok pénzügyi vonzatával.

A büntetés-végrehajtás támogatása 14,3 milliárd forint az 1998. évi 12,5 milliárd forinttal szemben, míg a saját bevétel 0,6 milliárd forinttal nő. Ennek következtében a kiadási lehetőség 16,1 milliárd forint, 18%-kal magasabb, mint 1998. évben. A támogatási növekmény jelentős hányada a hivatásos állományúak illetményének emelésére szolgál, a vonatkozó törvény 100%-os beállási szintjének 1999. évi elérése következtében. Ezen túlmenően lehetőség nyílik a fogvatartottak élelmezési normájának emelésére, a működési kiadásokban meglévő feszültségek oldására.

A Pénzügyminisztérium fejezet 1999. évi javasolt előirányzatai közül a kiadás 98,8 milliárd forint, a bevétel 11,2 milliárd forint, a támogatás 87,5 milliárd forint. A kiadásokon belül a működési kiadás 87,4 milliárd forint, a támogatás 76,1 milliárd forint, mely 25%-os növekedést jelent. A bevételi előirányzat növekménye 13,7%. Az adóbevallási és befizetési fegyelem (a járulékbeszedés és behajtás, valamint járulék ellenőrzés) javítását szolgálja az APEH részére biztosított 10,8 milliárd forintos többlet támogatás és a 3 ezer főt megközelítő többlet létszám. Az Európai Unióhoz való csatlakozás feltételeinek megteremtése a technikai eszközök folyamatos korszerűsítését igényli, melyhez 4,3 milliárd forint működési többlet támogatásban részesül a Vám- és Pénzügyőrség.

Az Egészségügyi Minisztérium az 1999. évi költségvetésének előkészítése során alapvetően három célkitűzés megvalósítására törekedett:

1. A Kormányprogramban kijelölt célok megvalósításának előkészítése

2. Az egészségügyi ágazatban korábban elindított, jogszabályok alapján determinált fejlesztési programok továbbfolytatása

3. A tárca felügyelete alá tartozó intézmények működőképességének megőrzése

A költségvetési követelményszintnek megfelelően a Kormány által elfogadott fejezeti támogatási keret összességében nominálértékben 15%-kal haladja meg a bázis-előirányzatot, ezen belül a működési költségvetés támogatása a reálértéket 8%-kal meghaladóan nő. A beruházási célú előirányzat bővítéséhez forrást biztosít az a lehetőség, hogy a fejezet felügyelete alá tartozó intézmények vagyonkezelésében lévő ingatlanok értékesítéséből befolyó bevétel teljes összegével - maximum éves szinten 2500,0 millió forintig - a felügyeleti szerv döntésének megfelelően a felhalmozási célú előirányzatok megemelhetők.

Az egészségügyi ágazaton belül - reformfolyamat részeként - jelentős hangsúlyt kap az alapellátás és a sürgősségi betegellátás fejlesztése. Ennek érdekében a tárca költségvetésében jelentős forrásátcsoportosítás történik e feladatok ellátására. A sürgősségi betegellátás fejlesztésével összefüggésben a katasztrófa medicina feltételeinek javítása is előtérbe kerül.

A Kormányprogramban határozott törekvés fogalmazódik meg a prevenció és az egészségmegőrzés elősegítésére. Ennek érdekében elengedhetetlen, hogy pontos, megbízható adatok álljanak rendelkezésre a lakosság egészségi állapotáról. Ezt a feladatot látja majd el az Egészségfejlesztési Kutató Intézet.

Fontos és kiemelt célkitűzés az egészségügyi szakemberek képzésének továbbképzésének támogatása, amelyre összességében 1800,0 millió forint használható fel.

Az egészségügyi technológiai fejlesztés 1999-ben folytatódik. Ezen belül is kiemelt szerepet kap a radiológiai , az onkológiai-sugárterápiás program továbbvitele, valamint a diagnosztikai eszközpark fejlesztése és az aneszteziológiai és intenzív terápiás ellátás feltételeinek javítása.

A Szociális és Családügyi Minisztérium 1999. évi működési költségvetésének támogatása az 1998. évi bázis előirányzatot mintegy 1,9 milliárd forinttal haladja meg, ami a reálérték-tartásra is lehetőséget biztosító, mintegy 12,6%-os nominális növekedést jelent.

A fejezet támogatása tartalmazza a kiemelt szociális programok megvalósítására rendelkezésre álló előirányzati kereteket. A többletek lehetőséget teremtenek a szociális intézetek létszámfejlesztésének 1999-ben történő folytatására, amelyre a tárca összességében 2 milliárd forintot tervez. Ennek a fejlesztésnek az elkövetkező években jelentős kihatása lesz az önkormányzati költségvetési keretekre.

További források bevonásával folytatódik a munkaerőpiaci szervezet informatikai rendszerének, a szociális szakellátásoknak és a gyermekvédelmi intézményeknek a fejlesztése, az aktív szociálpolitikai eszközök bővítése és lakásotthonok kialakítása a volt állami gondozottak számára.

Biztosítottak a források az Európai Unióhoz való csatlakozásunkból adódó - a Nemzeti Programban előírt, valamint kapcsolódó - szakmai feladatok elvégzésére is.

A jogszabályban rögzített feladatok teljesítését szolgálják a mozgáskorlátozott személyek támogatására, a szociális okokból felmentettek TV-készülék üzembentartási díj-átalányának kifizetésére, az Idősek Nemzetközi Éve megrendezésére és a Fogyatékosügyi Tanács működtetésére tervezett keretek.

2.7. Támogatási célelőirányzatok kiadásai

Az államháztartás egyik alrendszerét képező elkülönített állami pénzalapok működésében számtalan probléma vetődött fel, amelyeket az Állami Számvevőszék jelentéseiben is érintett. A negatívumok közül kiemelkedő az, hogy ezek az alapok valójában elkülönített „költségvetésekként” működnek amellett, hogy irányításuk, működtetésük rendszere jelentősen eltér a központi költségvetésétől. Az alapok léte együtt jár azzal, hogy az állami pénzek kezelése is decentralizálódik.

A költségvetési gazdálkodás áttekinthetőségének javítása megköveteli, hogy csak azok az alapok maradjanak meg, amelyek működési sajátosságai kizárják a fejezeti célelőirányzatként való működést. Ebbe a körbe tartozik a biztosítási alapon működő Munkaerőpiaci Alap és az atomerőmű lebontására és hulladéktároló építésére pénzt tartalékoló Központi Nukleáris Pénzügyi Alap.

Az Útalap, a Vízügyi Alap, a Központi Környezetvédelmi Alap és a Nemzeti Kulturális Alap a felügyeletet gyakorló fejezet költségvetésébe integrálódik 1999. január 1-jén.

Az alapok megszüntetése nem jelenti a feladatok megváltoztatását, az eddig ellátott feladatok megszüntetését, nem csökkenti a feladatellátásra jóváhagyott összegeket, csak azt jelenti, hogy a feladat finanszírozása a központi költségvetési elvek alapján fog megvalósulni.

Az elkülönített állami pénzalapok integrálása a következők szerint történik:

a) A megszűnt elkülönített állami pénzalapok jogutódja az alapok felügyeletéért felelős miniszter lesz.

b) Az államadóssággal kapcsolatos kötelezettségeket a központi költségvetés átvállalja.

c) A megszűnő alapok előző évi pénzmaradványait 1999. január 1-jén (illetve a zárszámadás folyamatában) az új célelőirányzat számlájára átvezeti a Kincstár. Ezek felhasználása az Áht. előírásai szerint történhet.

d) Az egyes alapok bevételei és kiadásai az illető alapokat kezelő fejezetek fejezeti kezelésű előirányzataiban jelennek meg. A címrendben fejezeti kezelésű előirányzatként megjelenített kiadásokat és bevételeket az Országgyűlés fogja jóváhagyni jogcímenként. Az így integrált alapok pályázati rendszere, döntési mechanizmusa változatlan marad.

e) Az előirányzatok felhasználását, a kiadások feletti döntési hatáskört, a kiadásokkal, a nyilvántartásokkal és az ellenőrzéssel kapcsolatos egyéb szabályokat a fejezetért felelős miniszter írja elő a pénzügyminiszterrel egyetértésben, illetve a Kormány ezt a jogot magának is fenntarthatja.

f) Az alapok fejezetbe való integrálása a bevételek és a kiadások fejezeti kezelésű előirányzatokban történő megjelenítését jelenti, amelyeken belül az alcímek és a további tagolás a (korábbi) alapról szóló törvényi előírásoknak felelnek meg. Az integrálás nem jár a saját bevételek elvonásával, a bevételi és a kiadási jogcímek módosításával. Változatlanul maradhat a felügyeleti jogkör, a kiadások feletti döntési hatáskör és a pénzkihelyezés módja.

g) Minden fejezetbe integrált alapra érvényes, hogy a kötelezettségek és az egyéb kiadások fedezetét a központi költségvetés bruttó kiadásai tartalmazzák. A bruttó kiadások fedezetére szolgálnak a volt alap jogcímein befolyó saját bevételek és a támogatás.

A támogatási célelőirányzatok a nemzetgazdaság komplex céljainak finanszírozását segítik elő nyolc központi költségvetési fejezetnél 21 fejezeti kezelésű előirányzatként, 64,9 milliárd forintos saját bevétellel, 155 milliárd forintos költségvetési támogatással.

A célelőirányzatok jelentős része 1999-től továbbra is a Földművelésügyi és Vidékfejlesztési Minisztériumban szerepel. A már eddig működő támogatások mellett a fejezet felelősségi körébe tartozik a Vidékfejlesztési célelőirányzat is, mely fontos szerepet tölt be a gazdaság területi aránytalanságainak mérséklésében, a vidék, az elmaradott régiók és kistérségek felzárkózási esélyeinek javításában. Célrendszerében - a kormányprogrammal összhangban - erősödő hangsúlyt kap a munkahelyteremtő beruházások, a kis- és középvállalkozások, valamint a kedvezőtlen adottságú agrártérségekben megvalósuló fejlesztések támogatása. A terület- és vidékfejlesztés regionális és megyei programjainak támogatását a központi költségvetési támogatás mellett 7 milliárd forintos privatizációs bevétel, továbbá 3,2 milliárd forintnyi PHARE segély is elősegíti. 1999-től Agrárgazdasági beruházások támogatása célelőirányzat keretében kerül sor a mezőgazdasági alaptevékenységek az erdőtelepítés, erdőszerkezet-átalakítás, fásítás, a meliorációs és öntözésfejlesztések beruházásainak támogatására. A 36,3 milliárd forintos kiadási előirányzat biztosítja a mező- és erdőgazdasági termelés fenntartását, bővítését szolgáló beruházások támogatását Az Erdészeti közcélú feladatok támogatása 600 millió forintos központi költségvetési támogatás mellett többnyire a hatóságilag elrendelt befizetésekből valósul meg. Ezekből biztosítható az erdők felújítása, nevelése, fenntartása. A Termőföld minőségvédelme, hasznosítása célelőirányzat teljes egészében saját bevételből földbirtok-politika gyakorlati megvalósítását segíti. Az Állattenyésztés tenyésztésszervezési feladatok célelőirányzat bevételei elsősorban a tenyésztési hozzájárulásból származnak és az állatazonosítási, tenyésztési nyilvántartási, törzskönyvezési és teljesítményvizsgálatok végzésének, a csúcsgenetika megvalósításának, valamint nemzetközi és hazai kiállításokon való részvételének támogatását biztosítja. A Halgazdálkodási tevékenységek- és a Vadgazdálkodási tevékenységek támogatása célelőirányzatok költségvetési támogatással nem rendelkeznek. Bevételeikkel az ágazatok kiemelt feladatainak támogatását biztosítják. Az Agrárinformatika, farm- és egyéb szakmai gyakorlatok támogatására rendelkezésre álló 300 millió forint az agrárgazdaság irányítása és szabályozása szempontjából is nélkülözhetetlen agrárinformatika fejlesztését, a középtávú megállapodásokon alapuló farmgyakornok-képzést támogatja, valamint egyéb oktatási, szakmai munkák költségeihez nyújt fedezetet.

A Gazdasági Minisztérium 4 célelőirányzattal gazdálkodik. A Műszaki fejlesztési alapprogram 9,3 milliárd forintos kiadási előirányzatából kerül finanszírozásra a versenyképességet magalapozó kutatás, műszaki fejlesztés, a K+F eredmények elterjesztése, hasznosítása, a K+F infrastruktúra fejlesztése, a nemzeti projektek, programok megvalósítása, a nemzetközi tudományos és technológiai kapcsolatok fenntartása, kialakítása. A Gazdaságfejlesztési célelőirányzat előző évit több mint 7 milliárd forinttal meghaladó előirányzata fedezetet biztosít: a nemzetközileg versenyképes árualapok létrehozására alkalmas feldolgozóipari beruházások ösztönzésére, a gazdasági szerkezet átalakításának gyorsítására a kis és középvállalkozásoknak nyújtott támogatásokkal, a hazai gyártású feldolgozóipari termékek nemzetközi elfogadtatását elősegítő kereskedelem-fejlesztési eszközök kialakítására, a korszerű marketing eszközök, minőségtanúsítási rendszerek, stb. kialakítására. A Turisztikai célelőirányzat növekvő saját bevétel és támogatás mellett láthatja el 1999. évi feladatait. Kiadásai fedezetet biztosítanak a nemzeti propaganda kiadványok elkészítésére, a hirdetések, reklámok megrendelésére, a turisztikai fogadókészség fejlesztésére, a programkínálat bővítésére, stb. A Piaci intervenciós célelőirányzat gyors beavatkozást tesz lehetővé rendkívüli, illetve minősített helyzetben (természeti és ipari katasztrófa, nagyobb migráció, sztrájk esetére, stb.) Az előirányzat központi költségvetési támogatásban nem részesül, bevételei alapvetően visszterhesen adott támogatások visszafizetéséből adódnak. 1999. évi tervezett bevétele 1110,5 millió forint.

A Környezetvédelmi alap célfeladatok (alaputódként) a környezetkímélő gazdasági szerkezet kialakításának ösztönzését, a környezeti ártalmak megelőzését, a bekövetkezett környezeti károk csökkentését, felszámolását, továbbá a természeti, illetőleg a védett természeti értékek, területek megőrzését, fenntartását, a hatékony környezetvédelmi megoldások ösztönzését, valamint a társadalom környezet- és természetvédelmi szemléletének fejlődését szolgálják 18,3 milliárd forintos tervezett bevétellel, közel 10 milliárd forintos központi költségvetési támogatással. A bevétel és a költségvetési támogatás döntő része a termékdíjakból származik. Az egyéb termékdíjakból (akkumulátorok, csomagolóanyagok, gumiabroncsok, hűtőgépek és hűtőközegek) 6,5 milliárd forint a várható bevétel.

A Közlekedési, Hírközlési és Vízügyi Minisztériumnál 1999. évtől a központi költségvetésbe integrálódott elkülönített állami pénzalapok jelennek meg célelőirányzatként. Az Útfenntartási és fejlesztési célelőirányzat, amely 10,1 milliárd forintos bevétellel és 70,9 milliárd forintos központi költségvetési támogatással biztosítja az országos közutak fejlesztését, fenntartását, üzemeltetését. Az Útalap korábbi felhalmozott adósságának kamatait és hiteltörlesztését a központi költségvetés átvállalja. Az adósságtörlesztés és kamatfizetés összege 1999-ben 14,8 milliárd forint. A Vízügyi célelőirányzat a vízgazdálkodási infrastruktúra - különösen a közműves vízellátás és a szennyvízelvezetés-tisztítás - fejlesztését segíti. Az előirányzat 5,6 milliárd forintos bevétele fedezetet biztosít még a vízügyi állami alapfeladatok részbeni finanszírozására, a vízkészlet feltárására, a vízrajzi tevékenység fejlesztésére, az ivóvízbázisok védelmére, valamint a közcélú vízilétesítmények, vízközművek fejlesztésére. A Hírközlési célfeladat, amely központi költségvetési támogatás nélkül, kizárólag saját bevételeiből gazdálkodik. A bevétel meghatározó része a koncessziós díjbevétel, melynek 1999. évi - szerződésekből származó - növekedése az 1998. évi 3600 millió forinttal szemben 5380 millió forint bevételi (kiadási) előirányzat tervezését teszi lehetővé. A célprogram távközlés-fejlesztési és frekvenciagazdálkodási feladatok finanszírozását szolgálja.

A kárrendezési célelőirányzat Pénzügyminisztériumban tervezett előirányzata 2.540 millió forint, amely az 1991. július 1-je előtti gépjármű balesetet szenvedett és ezáltal maradandóan egészségkárosult személyek részére költségtérítésre (kórházi ellátás, ismételt gyógykezelés, gyógyászati segédeszközök, stb.) és járadék fizetésére fordítható.

A Nemzeti kulturális alapprogram 1999. évtől a Nemzeti Kulturális Örökség Minisztériuma fejezetben a kulturális ágazat döntően pályázati úton elosztható támogatására szolgáló előirányzat. A kulturális járulék fizetésére kötelezett termékek és szolgáltatások köre az előző években jelentősen kibővült, ennek következtében a befolyó bevétel 4,6 milliárd forintot forrást biztosít a kulturális értékek létrehozására és megőrzésére, a művészeti alkotások, rendezvények, nemzetközi kapcsolatok támogatásának finanszírozására.

Az ifjúsági és sport célokat támogató célprogramok 1999-től az Ifjúsági és Sport Minisztérium fejezeti kezelésében kerülnek felhasználásra. A gyermekek és fiatalok programjait, szervezeteit, kezdeményezéseit és az azokat segítő szolgáltatásokat a Gyermek- és Ifjúsági Alapprogram keretében az 530 millió forint összegben biztosítja a központi költségvetés. Ugyancsak központi költségvetési támogatással, 330 millió forinttal kerül finanszírozásra a Sporttámogatási célelőirányzat. Az előirányzat koncentráltan a Nemzeti Atlétikai Program keretében kerül felhasználásra. A program feladata, hogy az ifjúság az iskolai testneveléshez és sporthoz kapcsolódóan olyan alapvető atlétikai képzést kapjon, amely egyrészt megvalósíthatna egy komolyabb szintű sportkultúrát, másrészt alapul szolgálna számos olyan sportágnak, amelyben a tehetséges fiatalok sikeresen szerepelhetnének.

Az 1997. óta új törvény alapján működő Országos Kutatási Alapprogramok (OTKA) a kutatás-támogatás korszerű, nemzetközileg is elismert pályázati rendszerét működtetik. Céljuk a tudományos kutatások és a kutatási infrastruktúra független, széleskörű támogatása, a fiatal kutatók segítése, nemzetközi tudományos eredmények létrehozása. Az OTKA 1999. évi támogatása mintegy 3 milliárd forint, amely mintegy 22%-kal haladja meg az előző évben rendelkezésre álló összeget. A többletforrásból új tematikus, ifjúsági és posztdoktori pályázat indul, továbbá folytatódik a már megkezdett könyvtár- és műszerpályázat. A korábbi évekhez hasonlóan továbbra is támogatásban részesül a NIIF program.

2.8. A helyi és a helyi kisebbségi önkormányzatok központi forrásszabályozása

A szabályozás peremfeltételei

A központi szabályozás azzal számol, hogy e szektorban az államháztartás más területeivel összhangban alakulnak a kondíciók. Így:

Az átlagkeresetek 13,1%-kal nőnek, ebből kell végrehajtani - a mintegy 4%-ot lekötő - a pedagógusok minőségi bérezését, a pszichiátriai betegellátó és a fogyatékosokat gondozó intézeteknél a pótlékalap növelést, a tűzoltóságnál a szolgálati törvényből adódó többletkötelezettségeket, valamint az egészségügyi ellátásban az ügyeleti díjak emelését (mint determinizmusokat). Az átlagkereset emelkedés széles differenciálódással valósulhat meg. A determinációkból következően a szociális intézményi területen (14,3%) és a tűzoltóságnál (29%) az átlagosnál magasabb a lehetőség. A közoktatásban - a determináció mellett - a kormányzati “fókuszálás” hatására a számításba vett átlagkereset emelés 14,1%-os, amelyből a pedagógusoké közel 16%-os.

A helyi önkormányzatoknál és intézményeiknél a létszám több mint 2%-kal csökken. Az átlag mögött itt is differenciálásra van szükség, figyelemmel a létszámmegtartó, illetve létszámfejlesztő - szintén determinált - területekre (hivatásos önkormányzati tűzoltóságok, szociális intézmények), valamint arra, hogy a közoktatás kiemeltsége a pedagógusoknál csak mintegy 1%-os természetes létszámfogyást jelenthet. A közoktatásnál más munkakörökben foglalkoztatottak esetén, valamint az egyéb ágazatokban 3,7%-os létszámcsökkenéssel lehet számolni, míg az OEP által finanszírozott egészségügyben a létszám 3%-os mérséklődése prognosztizálható.

A dologi kiadások az előző évi várható teljesítéshez képest 5%-kal emelkednek, döntően saját bevételből. Az Egészségbiztosítási Alap által finanszírozott körben a dologi kiadások reálértékének javulásával lehet számolni.

Az 1999. évi felhalmozási kiadások volumene - a makrogazdasági követelményeknek megfelelően - az 1998. évi előirányzathoz képest 21%-kal bővülhet. Így e kiadások nominálisan meghaladják - az 1998. évi, illetve előző évekről megmaradó privatizációs bevételek felhasználásának köszönhető - 1998. évi várható kiugró teljesítést is.

Valamennyi fent jelzett paraméter a központi számítás alapja és nem kötelező előirányzatok a helyi önkormányzatok részére. A képződő forrásaikra is figyelemmel, ha ezen kiadásaik valamelyikét a jelzettnél nagyobb mértékben növelik, ezt csak más kiadásaik rovására tehetik.

A lakossági szociális juttatások fajlagosan a várható inflációt meghaladóan 12%-kal emelkednek (a minimális nyugdíjjal azonosan). A különböző jogcímen ellátottak számának együttes változása miatt is emelni kell az 1999. évi előirányzatot. Emellett a szociálisan rászorultak lakástámogatására is többet kell fordítani. E növekményeket nagyobb részben a központi költségvetési kapcsolatokból származó források, kisebb részben a Munkaerőpiaci Alap, valamint a saját bevételek alapozzák meg.

A társadalombiztosítási járulék mértéke 39%-ról 33%-ra, a munkaadói járulék mértéke 4%-ról 3%-ra csökken, míg az egészségügyi hozzájárulás mértéke 2100 forintról 3600 forintra nő. Ezek hatására e járulékos kiadások együttesen mérséklődnek.

Mindezek a paraméterek a helyi önkormányzati GFS rendszerű kiadásoknak az 1998. évi országgyűlési előirányzathoz képest 19%-os emelkedését hozzák. Ennélfogva az önkormányzatok 1999-ben több mint 1.400 milliárd forintot használhatnak fel.

Forrásszabályozás

A forrásszabályozás alapját is jelentő önkormányzati feladat- és hatásköri rendszer 1999-re lényegében nem változik. Ennélfogva a forrásszabályozásban csak kisebb elmozdulásra nyílik lehetőség.

A helyi önkormányzati forrásszabályozás alapkövetelményei a következőkben összegezhetők:

erősödjék a normatívitás;

fokozódjék a társulásos feladatmegoldások pénzügyi ösztönzése;

erősödjék a területi kiegyenlítés;

hangsúlyosabb legyen a legrosszabb jövedelmi helyzetben lévő önkormányzatok támogatása, a jövedelemkiegészítés, az esélyegyenlőség javítása;

kapjon nagyobb súlyt a felhalmozások (beruházások) támogatása;

A helyi önkormányzatok központi költségvetési kapcsolatokból származó forrásai az országgyűlési előirányzathoz képest 10%-kal 648,2 milliárd forintra emelkednek.

A közteher csökkenés figyelembe vételével a növekedés - összehasonlító módon - 2,5%-ponttal magasabb.

A 10%-os emelkedésen belül az átengedett személyi jövedelemadó - változatlanul 40%-os átengedéssel számolva - 11,0%-kal, a központi költségvetésből folyósított állami hozzájárulások és támogatások 9,6%-kal növekednek.

A bérek, szociális juttatások stb. emeléséből valamint a szakmai törvényekből fakadó determinációk miatt 25 milliárd forinttal több állami hozzájárulás, támogatás szükséges, mint amekkora a személyi jövedelemadó változatlanul 20-20%-os megosztása esetén (ebből a szempontból állami hozzájárulásnak tekintve a normatívan elosztott 20%-os személyi jövedelemadó részt is) adódik. Következésképpen szükség van arra, hogy 1999-re a személyi jövedelemadónak csupán a 15%-a maradjon a képződés helyén, és 25%-a legyen normatívan elosztva.

A helyi adók és különösen az iparűzési adó jelentős bővülése következtében a helyi bevételekben elviselhetetlen mértékű differenciálódás következett be az elmúlt években, amely tovább erősödik 1999-ben is. A szabályozásban - a korábban megfogalmazott elvárásnak megfelelve - 1999-ben már nem csak a személyi jövedelemadóhoz, hanem - a javaslat szerint - az iparűzési adóhoz is kapcsolódva - a két bevételt összekötve - alakulna a kiegészítés.

Az eddigiektől eltérően 1999. évre már nemcsak kiegészítést kapnak a rászorulók, hanem a kiugró jövedelemmel rendelkező önkormányzatok arányosan kisebb mértékű állami támogatásban részesülnek. A javasolt rendszer megtartja a bevételi érdekeltséget, hiszen az iparűzési adónál egyrészt nem a tényleges, hanem az elérhető bevétel (adóerőképesség), másrészt ez utóbbi a maximális adóterhelés mintegy 50%-ában kerül a számításokban figyelembe vételre. Mindemellett a legnagyobb bevételt realizálók részére a törvény garantálja azt a mértéket, amekkora állami hozzájárulás mindenképpen megilleti.

Az ágazati feladatokhoz kötődő forrásszabályozásban sem következik be alapvető változás. A közoktatási normatívák két évvel megelőző tényleges nettó működési kiadásokhoz viszonyított aránya a szaktörvényben foglalt garanciát (80%-ot) 5%-ponttal meghaladják. A Kormány célul tűzte ki, hogy e normatív hozzájárulások néhány év alatt a tárgyévi nettó működési kiadások 80%-át finanszírozzák. Első lépcsőként - az 1998. évi 63%-kal szemben - 1999-re elérhető a 69%-os arány. Új elemkén jelenik meg, hogy az 1100 fő alatti kistelepüléseken az óvodai nevelés és az általános iskolai 1-4. évfolyamok oktatásának helyi megszervezéséhez differenciált központi támogatás is társul az eddigi kistelepülési hozzájárulás mellett. Ezek mellett változás, hogy 1999. szeptemberétől a pedagógusok minőségi munkavégzéséért járó kereset-kiegészítés helyébe csak a rendkívüli munkavégzést honoráló plusz juttatás lép. A felszabaduló források az alapilletmények növelését szolgálhatják.

A szociális ellátáshoz kapcsolódó szabályozásból két új elem emelhető ki: az 1998-ban elindított, lényegében 1999-től funkcionáló lakás- és közműtartozások enyhítését szolgáló támogatási rendszer, valamint pótlólagos feladatként a gyermekvédelmi ellátásban részesülők kötelező juttatása.

A kultúra prioritásának önkormányzati területen történő érvényesülését a színházak és a zenekarok támogatásának átlag feletti növelése fejezi ki.

2.9. A nemzetközi pénzügyi kapcsolatokból eredő kiadások

A nemzetközi elszámolásokkal kapcsolatos kiadások 2.602,4 millió forintot képeznek a XXII. Pénzügyminisztérium fejezetben.

E kiadások jelentős része nemzetközi fejlesztési intézményekben való részvételünk tagdíjaiból tevődik ki.

2.10. A költségvetés adósságával kapcsolatos kiadások

1999-től kerül bevezetésre az egységes államháztartási fejezetrend, mely keretében az államadósággal kapcsolatos fejezetek is tartalmilag korszerűsítésre és összevonásra kerülnek. Megszűnik a belföldi és külföldi adósság külön fejezetbe történő besorolása, a folyó adósságszolgálati kiadásokat egy fejezet tartalmazza. Ezen belül különülnek majd el a forint- és a deviza adóssághoz kapcsolódó kiadások. A forint- és a devizaadóssággal kapcsolatos megkülönböztetéssel egyértelműen azonosíthatóvá válnak a költségvetés adósságával kapcsolatos egyes kockázati tényezők.

A központi költségvetés adóssága után 1999-ben összesen 761,4 milliárd forintnyi kamat és egyéb kiadás merül fel (ez tartalmazza a megszűnt elkülönített állami pénzalapok kamatkiadásait is), ami az 1998. évben várható 775,2 milliárd forintnál 13,8 milliárd forinttal kevesebb. A devizaadósság után fizetendő kamatok növekedése elsősorban a forint leértékelődése miatt következik be.

A nem kamatjellegű kiadások az adósságszolgálathoz kapcsolódó egyéb költségeket és a reklámkiadásokat tartalmazzák, amelyek szintje 1999-ben az előző évihez képest csak kis mértékben változik: a reklámkiadások 10%-os növekedést figyelembe véve 1,3 milliárd forintot érnek el, a jutalékok növekedése 17 százalék körüli lesz 1999-ben, 7,0 milliárd forintot tesznek ki. Az inflációt meghaladó növekedés a jutalékigényes lakossági papírok - kamatozó kincstárjegyek és kincstári takarékjegyek - tervezett értékesítésének nagymértékű növekedéséből adódik.

2.11. Egyéb kiadások

A központi költségvetés 1999. évre egyéb kiadások címen 6,5 milliárd forintot irányoz elő:

- felszámolásokkal, szanálásokkal kapcsolatos kiadásokra;

- magán- és jogi személyek kártérítésére;

- K 600-as hírközlési rendszer működtetésére;

- helyi önkormányzatok állami támogatásának elszámolásából eredő fizetési kötelezettségekre;

- SZJA közcélú felhasználására;

- Várpalota és környéke japán kölcsönével kapcsolatos visszatérítendő ÁFA megelőlegezésére;

- bányajáradék-tartozás hitelezői nyilvántartásba vételének regisztrációs díjára;

- EXIMBANK és MEHIB Rt. behajtási jutalékára;

- őstermelői igazolványok kiadásával kapcsolatos költségekre;

- egyéb vegyes kiadásokra.

2.12. Tartalék előirányzatok

A központi költségvetés általános tartalékának előirányzata 19.000 millió forint, amely némiképpen meghaladja az államháztartási törvényben előírt minimális mértéket. A 2.500 millió forint összegű céltartalék előirányzatából kell biztosítani a központi költségvetési szerveknél végrehajtott létszámcsökkenéssel összefüggő végkielégítések fedezetét.

2.13. Kormányzati rendkívüli kiadások

A kormányzati rendkívüli kiadások előirányzata 23 milliárd forint. Ezen belül legjelentősebb mértékű a pénzbeli kárpótlás 11,1 milliárd forint; az 1947-es Párizsi Békeszerződésből eredő kárpótlás 2,1 milliárd forint; az egyházi ingatlanok visszaadására tervezett 5 milliárd forint; az ÉKMA Rt. támogatása az M3 autópálya építésére 3,8 milliárd forint, valamint a díjbeszedés elhalasztása miatti 1998. évi díjbevétel kiesés kompenzálására 1 milliárd forint.

2.14. Állami kezességvállalás, az állami kezesség érvényesítése

Az éves költségvetési törvényben meghatározott mérték terhére elvállalt egyedi kezességek közül az előirányzatok kialakításának időpontjában 34 db szerepelt a nyilvántartásban. Ezek határozat szerinti összege 193,5 milliárd forint, szerződés szerinti összege 203 milliárd forint. Az eltérés oka egyfelől, hogy a nem hitelszerződéshez kapcsolódó kezességnél csak előrebecsülni lehet az esetleges fizetési kötelezettséget, másfelől a határozat és a szerződés időpontja közötti - rendszerint magasabb forint összeget eredményező - árfolyamváltozás.

A 203 milliárd forint kötelezettségből 34 milliárd forintot már 1998. előtt teljesíteni kellett, 35 milliárd forint 1998-ban, 34 milliárd forint 1999-ben válik esedékessé. A fennmaradó 100 milliárd forint 2000. és 2016. között jelenhet majd meg fizetési kötelezettségként.

A járulékos költségeket (kamat), az árfolyamváltozást, továbbá a szerződések esetleges módosításának hatásait is számszerűsítve az állami kezességgel biztosított kötelezettségek teljesítésére közel 50 milliárd forintot kell jövőre fordítani. Ennek zömét az adósok várhatóan teljesíteni fogják, de néhány tételnél (Budapest Bank Rt., Beregszászi kórház, Pannonhalmi Főapátság) minden valószínűség szerint sor kerül a kezesség érvényesítésére.

A megállapított mérték felett vállalt (kőolaj és kőolajtermékek biztonsági készletezése, Ferihegy 2. utasterminál-bővítése) kezességeknél és a nemzetközi hitelfelvételekkel kapcsolatos kezességeknél nem számolunk költségvetési fizetési kötelezettséggel.

A költségvetési viszontgaranciák érvényesítésére 9,5 milliárd forintot terveztünk az alábbiak figyelembevételével.

A Magyar Export-Import Bank Rt. állami kezesség melletti forrásbevonási és kezességvállalási lehetősége emelkedik. Ezt két tényező befolyásolja. Egyrészt az, hogy a Bank aktivitása és exportlefedettségi mutatója harmonizáljon a kormányzat gazdaságpolitikai elvárásaival és a kiviteli előirányzat növekedési ütemével. Másrészt az alapítói törvény lehetővé teszi, hogy a Bank importügyletekhez fűződő garanciákat is nyújtson. A tervezett 1,5 milliárd forintos költségvetési fizetési kötelezettség e tendenciákkal van összefüggésben.

A Magyar Exporthitel Biztosító Rt. kárfizetési adatainak kiszámításánál a meglévő biztosítási állomány relációs és lejárat szerinti struktúráját, és a nemzetgazdaság középtávú fejlődésére vonatkozó előjelzéseket vettük alapul. A viszontgarancia érvényesítés 5,6 milliárd forintos előirányzata az előbbiekből leszűrhető várhatóan növekvő káresemény-alakulást tükrözi.

A Hitelgarancia Rt-nél a portfolió jelentős bővülése, a hitelintézeti szektor tovább szigorodó üzleti gyakorlata, valamint az egyes gazdasági szektorok nehezen prognosztizálható jövő évi fejlődési tendenciái miatt a bukások növekedésével kell számolni. Ezzel függ össze a viszontgarancia-érvényesítés 1,8 milliárd forintos előirányzata. A vállalható kezességállomány összegének növelését a kis- és középvállalkozások hitel- és garanciaigényének bővülése és részben a kockázati tőkebefektetésekkel kapcsolatos új üzletág indokolja.

Az Agrárvállalkozási Hitelgarancia Alapítvány költségvetésre háruló várható fizetési kötelezettsége - átlagosan 20%-os beváltási arányt és a tőkepótló hitelek maximális 6 éves futamidejét figyelembe véve - 600 millió forint előirányzatot indokol. A vállalható kezességállomány javasolt növekedése a költségvetési viszontgarancia körének jövő évtől tervezett bővítésével kapcsolatos.

VI. A hiány finanszírozása és a központi költségvetési adósság törlesztése

A költségvetés hitelfelvétele és adósságának törlesztése

1999-től a központi költségvetés hitelfelvételei és adósságának törlesztései az egységes államadósság-kezelésre történő áttérés következtében összevontan kerülnek elszámolásra. A korábban külföldi és belföldi adósságelemek szerinti megoszlást a jövőben a megújult tartalmat jobban tükröző forint- illetve deviza- alapú nyilvántartás váltja fel. A költségvetés hitelfelvétele és adósságának törlesztése fejezet a költségvetés által a nemzetközi pénzügyi szervezetektől felvett és 1999. folyamán felhasználásra kerülő devizahitelekből származó bevételeket és a központi költségvetés adósságának törlesztéseit tartalmazza.

A hosszú lejáratú devizahitelek felhasználása 24,4 milliárd forint külföldi finanszírozási forrás bevonását jelenti majd 1999-ben a Kormány által jóváhagyott fejlesztések, beruházások folytatásához.

A 834,9 milliárd forintot kitevő törlesztési kiadások a költségvetés lejáró hiteleinek, kötvényeinek visszafizetését, valamint az MNB-vel szembeni kamatmentes adósság 1997. évi átalakítása nyomán keletkezett új devizaadósság és a költségvetés egyéb devizában fennálló adósságának törlesztéseit foglalják magukban.

A költségvetés lejáró forinthiteleinek törlesztésére 75,9 milliárd forintot, az előző évinél 2,7 milliárd forinttal kevesebbet fordít, amely kifizetéseknek több mint fele az MNB-vel szembeni, hiányt finanszírozó hitelhez kapcsolódik. A hiteltörlesztések csökkenését az eredményezte, hogy az elmúlt évben a központi költségvetés a MÁV-tól átvállalt egyes hiteleket, amelyeket azonban 1998-ban már visszafizetett.

Államkötvények visszafizetésére, illetve visszavásárlására várhatóan 335 milliárd forint összegben kerül sor. A lejáró, hiányt finanszírozó és adósságmegújító államkötvények értéke 328,7 milliárd forint, amelyek kiegészülnek a lakáscélú és a pénzintézeti alapjuttatást fedező kötvények lejárataival.

Az új devizaadósságból eredő törlesztések 1999-ben 409 milliárd forintot tesznek ki, amelyek 20 milliárd swap-kifizetést is tartalmaznak. 1999-ben a nemzetközi pénzügyi szervezetek felé fennálló közvetlen devizahitelek törlesztése 6 milliárd forint. A Bős-Nagymarosi vízlépcső építéséből eredő tartozások kifizetésére 9,1 milliárd forintot kell fordítani.

A költségvetési hiány és a finanszírozása

A költségvetési hiány finanszírozása havi nettó 30-40 milliárd forint kibocsátást tesz szükségessé, ami komoly finanszírozási feladatot jelent a jelenleg fennálló állampapír-piaci helyzetben.

A központi költségvetés finanszírozása mellett - az egy évnél rövidebb futamidejű értékpapírok megújításán kívül - az 1999-ben lejáró 72,5 milliárd forintnyi hitel, 335 milliárd forintnyi éven túli futamidejű államkötvény, továbbá az 1997-ben a devizaadósság-csere során felvett hitel 409 milliárd forint összegű részének megújítását is biztosítani kell.

Az adott évi költségvetési hiány és a költségvetési tartozások esedékes visszafizetését fedező új forint- és devizakibocsátások egységes stratégia keretében kerülnek meghatározásra. Az adósságkezelési stratégia legfontosabb feladata a költségvetés és a lejáró adósság biztonságos és középtávon olcsó finanszírozása. Ennek megvalósítása érdekében kiemelt cél a kibocsátandó állampapírok futamidejének hosszabbítása. Ez többek között azért indokolt, mert a piaci adósság átlagos hátralévő futamideje viszonylag rövid, azaz a megújítási kockázat magas. Ezt a hatást erősíti az ennél lényegesen hosszabb futamidejű nem piaci adósság arányának folyamatosan csökkenése, amelynek hatására a teljes adósságállomány átlagos hátralévő futamideje folyamatosan rövidül.

A piaci adósság futamidejének növelése érdekében 1999-ben is az az alapvető cél, hogy a nettó finanszírozásban a meghatározó szerepet az államkötvények játsszák. A kötvények közül a piac által már megismert állandó típusok értékesítése várható, ami az 1998-ban alkalmazott 2, 3 és 5 éves futamidejű fix kamatozású és az 5 és 7 éves változó kamatozású államkötvények értékesítését jelenti. Új, a nemzetközi gyakorlatban alkalmazott hosszabb futamidejű fix és változó kamatozású államkötvények kibocsátására a jelenlegi keresleti viszonyok megjavulása esetén kerülhet sor. Kedvező piaci feltételek esetén a diszkont kincstárjegyek szerepe várhatóan nem lesz jelentős a költségvetési hiány finanszírozásában, azaz folytatódik az az 1996-ban megindult folyamat, amelynek keretében csökken ezen viszonylag rövid futamidejű állampapírok súlya az adósságon belül. Várhatóan 1999-ben is a lakosság számára értékesített kamatozó kincstárjegy és a postai egy, illetve két éves futamidejű kincstári takarékjegy, valamint az újonnan bevezetett hároméves kincstári takarékkötvény növekvő állománya fontos összetevője lesz a költségvetés finanszírozásának.

VII. Az elkülönített állami pénzalapok

1999. évre ismételten szükségessé vált az elkülönített állami pénzalapok felülvizsgálata, hiszen a költségvetési gazdálkodás áttekinthetőségének javítása megköveteli, hogy csak azok az alapok maradjanak meg, amelyek működési sajátosságai kizárják a fejezeti célelőirányzatként való működést. Ebbe a körbe tartozik a Munkaerőpiaci Alap, vagy az atomerőmű lebontására és hulladéktároló építésére pénzt tartalékoló Központi Nukleáris Pénzügyi Alap.

A megmaradó alapok tervezésének kiinduló bázisát az államháztartásról szóló törvény és az egyes alapokat szabályozó törvények, az azok végrehajtásáról szóló rendeletek képezik. Ebből adódóan az elkülönített állami pénzalapok tervezésénél az alábbiak érvényesülnek:

- a Munkaerőpiaci Alap finanszírozza a megváltozott munkaképességűek támogatását úgy, hogy az e célhoz szükséges összeget befizeti a központi költségvetésbe,

- a Munkaerőpiaci Alapnál hiány, a Központi Nukleáris Pénzügyi Alapnál pedig többlet jelentkezik.

Munkaerőpiaci Alap forrásainál a munkaadói járulék 4%-ról 3%-ra csökken 1999. január 1-jétől, így e jogcímen a bevétel 85,4 milliárd forint. A munkavállalói járulék előirányzata 37,9 milliárd forint. A kiadások közül a munkanélküli ellátások előirányzata 61,8 milliárd forint, amely a munkaerőpiaci folyamatok prognózisa alapján 129 ezer fő/hó ellátott munkanélkülivel, 20.100 Ft/fő/hó átlagos járadék mellett lett kalkulálva. A jövedelempótló támogatás 75%-a átadásra kerül továbbra is a települési önkormányzatok részére, 25,4 milliárd forintos összegben, megteremtve így 184 ezer fő szociális segélyezését. A megváltozott munkaképességűek foglalkoztatását elősegítő támogatást az Alap finanszírozza 9,99 milliárd forint nagyságú pénzeszköz átadással a központi költségvetés felé. Aktív foglalkoztatási eszközökre 31,4 milliárd forint kerül elkülönítésre, melyből 1,5 milliárd forint kerül átadásra a Gazdasági Minisztériumnak. Az Alap hiánya 17,4 milliárd forint.

Központi Nukleáris Pénzügyi Alap bevételeit - az atomenergiáról szóló 1996. évi CXVI. törvény 64. § (2) bekezdés rendelkezése értelmében - 1999-től növeli a kamat-jövedelem, amely a hosszú távú feladatok finanszírozására szolgáló állomány értékállóságát biztosítja. Ennek összege 70 millió forint. Az Alap finanszírozza a kis, közepes és nagy aktivitású hulladék-tároló létesítésének előkészítését, illetve bővítését 2,6 milliárd forint összegben. A kiégett fűtőelemek átmeneti tárolójának bővítésére szintén 2,6 milliárd forint áll rendelkezésre. Az Alap többlete 3,2 milliárd forint.

-----STARTING---POINT---RESZLETES---

RÉSZLETES INDOKOLÁS

Első rész

A magyar köztársaság 1999. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1-3. §-hoz

A törvény és az 1. számú melléklete a főösszegeket, a hiányt, a kiadások és a bevételek fejezetek, címek, alcímek, előirányzat-csoportok és kiemelt előirányzatok szerinti bontását, és a központi költségvetés bel- és külföldi adósságállományának törlesztésével kapcsolatos rendelkezéseket tartalmazza.

A 4. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza és az államadósságot kezelje. A megadott felhatalmazás a korábban alkalmazott részletes előírásokkal szemben tág értelemben ad államadósság kezelési műveletekre felhatalmazást, hiszen az államháztartásról szóló 1992. évi XXXVIII. törvény 14. §-a szabályozza az államadósság egészének alakulását. A költségvetési év előtt és az év folyamán azonban nem lehet merev részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben az állampapír-piac aktuális helyzete is befolyásolni fogja. Az adott évi részletes műveletekről ezen felhatalmazás alapján majd a költségvetési év lezárása után számol be a pénzügyminiszter.

A Magyar Nemzeti Bankról szóló törvény az éves költségvetési törvény feladatául írja elő a Magyar Nemzeti Bank által 1991. előtt nyújtott kedvezményes kamatozású hitelek kamatának meghatározását.

Második fejezet

A központi költésvetés és az államháztartás más alrendszerei egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés céltartalék-előirányzatai

Az 5. §-hoz

E paragrafus szabályozza azt az összeget, amely céltartalékként az 1999. évben megvalósuló létszámcsökkenésekkel összefüggően az egyszeri kifizetésekkel kapcsolatos többletkiadások részbeni fedezetére szolgál. A céltartalék csak a központi költségvetési szerveknél használható fel, de egyes feltételek bekövetkeztével még meghatározott központi költségvetési szervek sem vehetik igénybe e forrást.

A Magyar Televízió Rt. és a Magyar Rádió Rt. - korábban költségvetési intézményként működő szervek - által jelzett működés-racionalizálás várhatóan leépítésekkel jár. Az ezzel kapcsolatos egyszeri személyi kifizetésekre forrást kell biztosítani, azonban indokolt azt a pénzügyminiszter által meghatározandó feltételekhez kötni.

Az állam vagyonával és a felhalmozásokkal kapcsolatos rendelkezések

A 6. §-hoz

A privatizáció folyamata, az állam tulajdonában lévő vállalkozói vagyon magántulajdonba juttatása 1998. év végére nagyrészt megvalósult, amelynek következtében az értékesítésből származó bevételek nagyságrendje csökken. Ebből eredően az ÁPV Rt. 1999. évben a központi költségvetés részére mindösszesen 8 000 millió forintnyi privatizációs befizetést teljesít. Az ezt meghaladó bevétel a törvény 11. számú mellékletében részletezett ráfordítási előirányzatok teljesítése után a korábbi évekhez hasonlóan az államadósság törlesztésére szolgál.

A privatizációs bevételeknek kell fedezetet teremteniük egyrészt a privatizációs törvény előírásaiból adódó, valamint a szerződéses kötelezettségekből fakadó kifizetések teljesítésére, továbbá olyan állami feladatok ellátására is, mint a területfejlesztés, a környezeti károk elhárítása, valamint az agrárreorganizáció támogatása.

1999. évtől kezdődően az ÁPV Rt.-hez kerülnek a korábban a Pénzügyminisztérium kezelésében lévő társaságok és pénzintézetek is, így az ezekben megtestesülő állami tulajdonrész utáni hozadék, illetve az ezek értékesítéséből származó bevétel szintén az ÁPV Rt.-n keresztül érkezik a költségvetésbe. A nem az ÁPV Rt. rendelkezési körébe tartozó társaságok állami tulajdonlásával összefüggő bevételek szintén a központi költségvetést illetik.

Itt szerepel az ÁPV Rt. és a Honvédelmi Minisztérium között 1999. évben lezajlott pénzügyi tranzakció lezárását célzó rendelkezés is, amelynek alapján a HM-nek teljesítenie kell azon ingatlanok átadását, amelyek vételárát az ÁPV Rt. megelőlegezte.

A 7. §-hoz

Ebben a §-ban az Országgyűlés felhatalmazza a Kormányt arra, hogy az ÁPV Rt. vagyonkezelésében lévő eddig nem értékesített, illetőleg nem értékesíthető ingatlanokat, valamint a volt szovjet laktanyákat foglalkoztatáspolitikai, szociálpolitikai, ifjúságpolitikai és iparfejlesztési célok megvalósulásának érdekében - eseti döntéssel - térítésmentesen a helyi önkormányzat tulajdonába adhassa.

A 8. §-hoz

A központi költségvetési szerv vagyonkezelésében lévő ingatlan értékesítésének ellenértékéből javaslatra a pénzügyminiszter határozhatja meg jogcímenként a költségvetési szerv által - a teljesítendő köztartozás és a költségek kiegyenlítését követően - az építési-beruházásra, ingatlanvásárlásra, felújításra és rekonstrukcióra felhasználható összeget. A törvény főszabályként azt állapítja meg, hogy a központi költségvetési szerv vagyonkezelésében lévő ingatlan értékesítéséből származó ellenértéknek a központi költségvetési szervet megillető bevételhányada nem lehet a köztartozásokkal és az értékesítés költségével csökkentett ellenérték 50%-nál alacsonyabb. Ez a szabály nem vonatkozik a Honvédelmi Minisztériumra, amely az ismert okok miatt a vagyonkezelésében lévő ingatlanok ellenértékét köztartozásai kiegyenlítését követően teljes egészében felhasználhatja.

Ugyancsak kivétel a főszabály alól az Egészségügyi Minisztérium is, amely kormányzati beruházási céljainak megvalósítására befolyó ellenértéket 2500 millió forint értékhatárig a köztartozásai kiegyenlítését követően a meghatározott kiemelt előirányzatainak növelésére használhatja fel.

E paragrafus eleget tesz annak is, hogy az államháztartásról szóló törvény 108. §-a értelmében a költségvetési törvényben kell meghatározni a behajtásra nem kötelezett kisösszegű követelések értékhatárát is.

Az államháztartásról szóló törvény csak nyilvános versenytárgyalás alkalmazásával teszi lehetővé a költségvetési szervek ingatlan-elidegenítését. A Magyar Honvédség szervezeti átalakulásával összefüggésben még mindig jelentős mértékű ingatlanvagyon értékesítésére kerül sor. Ezért célszerű, hogy a Kormány olyan jogosultságot kapjon, amely eseti döntésekkel lehetővé teszi - az ingatlan nyilvános versenytárgyaláson történő értékesítésének eredménytelensége esetén - a paragrafusban meghatározott célokra a Honvédelmi Minisztérium részéről történő ingatlanátadást. Az így sem hasznosítható ingatlanokat - tekintettel arra, hogy ezek hasznosítására egyelőre más megoldás nincs - a Kincstári Vagyoni Igazgatóságnak kell 1999. december 1-jéig átadni. E határidő előtt is a Honvédelmi Minisztérium a hatékony értékesítés érdekében a KVI részére 9 milliárd forint értékben átadhat honvédelmi célra már nem hasznosítható ingatlanokat. A törvény meghatározza, hogy ezen ingatlanok az értékesítését követően az ellenértéket a Honvédelmi Minisztérium részére 30 napon belül át kell adni.

A Kormány jogosult határozattal a kormányzati célprogram keretében létrejött szennyvíztelepek állami tulajdonban lévő forgalomképes részének ingyenes önkormányzati tulajdonba adására.

Az elmúlt évhez hasonlóan a MÁV Rt. stabilizálása, a lecsökkent fuvarozási igényekhez való igazodás indokolttá tesz - egyéb intézkedések mellett - létszám-racionalizálást is. A tevékenység egyes területein és egyes szervezeti egységeknél az ehhez szükséges műszaki fejlesztést támogatja az állam.

A 9. §-hoz

A Kincstári Vagyoni Igazgatóság vagyonkezelésében lévő kincstári vagyon hasznosításából, illetőleg értékesítéséből származó nettó bevétel felhasználását e paragrafus a központi költségvetés központosított bevételéül jelöli meg. A javaslat szerint a KVI az ily módon szerzett bevételéből 1200 millió forintot fordíthat a vagyonhasznosítással, illetve a vagyongazdálkodással kapcsolatos állami feladatellátással összefüggő feladataira.

A központi költségvetési szervekkel kapcsolatos rendelkezések

A 10. §-hoz

A központi költségvetési szervek vállalkozási tevékenységéből származó eredményükből a társasági adónak megfelelő mértékkel (18%) csökkentett részt használhatják fel, az alaptevékenység ellátásához felhasznált eredményt befizetési kötelezettség pedig nem terheli.

A 11. §-hoz

Az ebben a paragrafusban felsorolt bevételek eredeti előirányzatot meghaladó többletének 50%-a elszámolható saját bevételként, 50%-a pedig a központi költségvetés központosított bevételét illeti. E paragrafusban sorolja fel a javaslattevő az e szabály alóli kivételeket (teljes összegében felhasználható többletbevételek) és ugyancsak itt kerül rögzítésre a vonatkozó előirányzat változtatásának, illetőleg módosításának határideje.

A 12. §-hoz

Ez a rendelkezés központi elvonást ír elő a központi költségvetési szervek részére az e paragrafusban meghatározott bevételeik körében. Ezzel eleget tesz az államháztartásról szóló törvény azon rendelkezésének, amely szerint egyes bevételek meghatározott hányadát kincstári vagyon - annak használata - utáni részesedés terheli. Ez alól csak néhány országos jelentőségű intézmény képez kivételt. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, illeték jellegű bevételekre, felhalmozási célú bevételekre. A kötelezettség alóli mentességeket a felsorolt célok, illetve a mezőgazdasági termékek alacsony jövedelmezősége indokolják.

A 13. §-hoz

A felsőoktatási hallgatói normatíva emelésére nincs mód, de a tandíjfizetési kötelezettség eltörlése és az 1998-ban bevezetett lakhatási támogatás fajlagosan 10%-os emelése miatt ez nem is indokolt. A doktori képzésben résztvevők normatívája a legkisebb kötelező munkabér 1998. évi növekedési ütemével arányosan nő.

A 14. §-hoz

A pedagógusképzést folytató felsőoktatási intézmények által fenntartott, valamint a területi közoktatási feladatokat ellátó gyakorlóiskolák és óvodák működtetését a közoktatási normatívák kétszeresének megfelelő összeggel támogatja a központi költségvetés. A kétszeres normatíva a közoktatási alaptevékenység ellátása mellett a pedagógusjelöltek gyakorlati felkészítésével kapcsolatos többletfeladatok finanszírozására szolgál.

A 15. §-hoz

A fogvatartottak foglalkoztatását - törvényi előírás szerint - biztosítani kell. A foglalkoztatást túlnyomórészt az e célra létrehozott büntetés-végrehajtási gazdálkodó szervezetek valósítják meg. A különleges munkaerő foglalkoztatása során a polgári élettől lényegesen eltérő, sajátos (biztonsági, őrzési, betanítási, anyag-felhasználási, javítási, karbantartási stb.) többletköltségek merülnek fel, melyek az alaptevékenység összköltségének jelentős hányadát teszik ki, ezek a gazdálkodás eredményéből nem fedezhetők, s ebből következően a gazdálkodó szervezetek fokozott támogatását igénylik.

Harmadik fejezet

A központi költségvetés és az államháztartás többi alrendszerének kapcsolata

A) A helyi és a helyi kisebbségi önkormányzatok és a központi költségvetés kapcsolatrendszere

Állami hozzájárulás és támogatás

A 16-17. §-hoz

A törvényjavaslat ezen szakaszai - a kapcsolódó törvénymellékletekkel együtt - szabályozzák a helyi önkormányzatokat megillető állami hozzájárulásokat és támogatásokat, ezen belül tagolva a normatív állami hozzájárulásokat, a felhasználási kötöttséggel járó állami támogatásokat, továbbá a kiegészítő támogatásokat.

A törvényjavaslat 16. §-a és a 3. sz. melléklete részletesen tartalmazza a normatív állami hozzájárulások jogcímeit és fajlagos összegeit. A közoktatási törvénnyel összhangban szerepelnek a mellékletben a közoktatáshoz kapcsolódó 1999. évi normatív állami hozzájárulások, illetve az egyéb szaktörvényekkel - elsősorban a szociális ellátásról és a gyermekek védelméről szóló törvényekkel - és más jogszabályokkal összefüggően tartalmazza a melléklet jogcímenként a további normatív állami hozzájárulásokat.

A normatív állami hozzájárulásokat részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően. Ez szükséges a helyi önkormányzatoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információ- szolgáltatási kötelezettségük határidőben történő teljesítéséhez. Az együttes rendelet kiadására felhatalmazást ad a 16. §.

Az önkormányzatok központilag szervezett adatszolgáltatása a törvényjavaslat tárgyalásának időszakában fejeződik be. A helyi önkormányzatokat megillető normatív állami hozzájárulások így a törvényalkotás folyamatában véglegeződnek.

A törvényjavaslat 17. §-a - a kapcsolódó 5, 7, 8. sz. mellékletekben részletezett jogcímen és jogosultsági feltételekkel - felhasználási kötöttséggel járó állami támogatásokat állapít meg:

A törvényjavaslat 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. sz. melléklet részletezi. A támogatás túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok. Az 1999. évben érvényesülő színházi támogatás rendszer az előző évhez képest nem változik.

E szakasz tesz javaslatot a helyi önkormányzatok címzett és céltámogatási rendszeréről szóló 1992. évi LXXXIX. törvény szabályai szerint felhasználható, önkormányzati beruházások címzett és céltámogatására fordítható előirányzat megállapítására, ezen belül külön is meghatározva az 1999. évben induló új címzett támogatásra fordítható összeget. Ez utóbbi előirányzat megállapítása feltétele a hivatkozott törvény szerinti céltámogatási rendszer lebonyolításának, és a céltámogatási döntés - keretek között történő - meghozatalának. A céltámogatásokra vonatkozó döntés ugyanis időben megelőzi a címzett támogatások elbírálását, és ezért csak így biztosítható a címzett támogatásokra is a szükséges előirányzat.

Normatív, kötött felhasználású, kiegészítő támogatást állapít meg a törvényjavaslat a 8. sz. mellékletben a nemzeti és etnikai kisebbséghez tartozók óvodai nevelése, iskolai nevelése és oktatása, kollégiumi ellátása elősegítésére, a két tanítási nyelvű oktatáshoz, továbbá ebben a részben szerepel a pedagógusok szakkönyv-, illetve a tanulók tankönyv vásárlására, a pedagógus szakvizsgára és továbbképzésre fordítható, valamint az érettségi és szakvizsga díjakkal összefüggő támogatás.

Kiegészítő normatív támogatást tartalmaz a törvényjavaslat körzeti, térségi feladatok jogcím megnevezéssel a közoktatási feladatot elősegítő fővárosi és megyei közalapítványok szakmai tevékenysége, pedagógiai szakszolgálatok támogatására valamint a pedagógiai szakmai-szolgáltatói és szakértői tevékenység igénybevételéhez.

A helyi önkormányzatok fenntartásában működő hivatásos tűzoltóságok 1999. évi állami támogatásának a fenntartó városok önkormányzatai részére megállapítása a 8. számú melléklet II. részében foglalt több elemes normatíva alkalmazásával, szakmai mutatók felmérése alapján történik. A szabályozás figyelembe veszi a normatívitás érvényesítésére a tűzoltóságról szóló törvényben megfogalmazott követelményt, az egyes ellátási körzetekhez tartozó térségek eltérő természeti és épített környezeti adottságait, a tűzoltó-parancsnokságok jogszabályban megállapított létszámnormatíváját, a szolgálati törvényből adódó személyi juttatásokat, továbbá a tűzoltó felszerelések és laktanyák működtetéséhez, üzemeltetéséhez kapcsolódó normatív támogatás összegeket határoz meg. Az eltérő feladatok miatt külön normatívát tartalmaz a 8. számú melléklet a készenléti szolgálattal nem rendelkező hivatásos helyi önkormányzati tűzoltóságok személyi és dologi kiadásaira.

A társadalmi-gazdasági infrastrukturális szempontból elmaradott és foglalkoztatási nehézségekkel küzdő térségek településeinek infrastrukturális felzárkózását, fejlesztését felhasználási kötöttséggel járó, úgynevezett területi kiegyenlítést szolgáló fejlesztési célú állami támogatás segíti. Az előirányzat a területfejlesztés fontos térségi eszköze, felhasználásáról - külön jogszabályban meghatározott feltételek szerint - a megyei területfejlesztési tanácsok döntenek. A támogatás fontos szerepet tölt be a vállalkozások helyi infrastrukturális feltételeinek javításában, valamint a céltámogatások igénybevételéhez szükséges saját erő megteremtésében.

A céljellegű decentralizált támogatás a megyei fejlesztési programokban kiemelt önkormányzati felhalmozási célokra és vis maior esetek felszámolására fordítható területi megkötöttség nélkül, ugyancsak a területfejlesztési tanácsok döntési körében.

E § tartalmaz szabályozást arra, hogy a területfejlesztési tanácsok vis maior tartalékból - meghatározott feltételek mellett - igényelhetnek további összeget természeti és más katasztrófából eredő károk enyhítésére. Az igények teljesítéséről az itt szereplő felhatalmazás alapján a belügyminiszter a pénzügyminiszterrel egyetértésben dönt.

A törvényjavaslat a központi költségvetési kapcsolatokból származó forrásoknak a helyi önkormányzatok lemondása következtében felszabaduló összegét - kivéve, ha az előirányzat csökkenés nem helyi önkormányzat részére történt feladatátadással függ össze - az önhibájukon kívül hátrányos helyzetben lévő önkormányzatok támogatás előirányzatának, illetve a tartósan fizetésképtelen helyzetbe került önkormányzatok kiegészítő támogatásának növelésére javasolja felhasználni. Ezáltal a helyi önkormányzatokat megillető támogatások továbbra is helyi önkormányzati körben, a legindokoltabb területeken kerülhetnek felhasználásra, a törvényi felhatalmazás alapján.

A 18. §-hoz

Ezen szakasz - az Ötv. 87. §-ának (1) bekezdésével összhangban - az önhibájukon kívül hátrányos helyzetben lévő forráshiányos önkormányzatok, valamint külön törvény alapján a tartósan fizetésképtelen helyi önkormányzatok kiegészítő támogatására tartalmaz szabályozást, valamint megszabja a helyi önkormányzatok adósságrendezési eljárásában közreműködő pénzügyi gondnokoknak fizethető díj alsó és felső határát. Mindezek feltételrendszerét, az igénylés rendjét, az igények elbírálásának módját a 6. sz. melléklet részletezi. Változás az előző évi szabályozáshoz képest, hogy a társadalmi-gazdasági szempontból elmaradottnak minősített települések - ilyen jogcímen kapott - személyi jövedelemadóból való részesedése 1999-ben teljes egészében felhalmozási forrásnak tekintendő. Ez kedvezően hat az önkormányzat működési forráshiány miatti kiegészítő támogatási jogosultságára. Ezen túlmenően kisebb módosítást jelent, hogy a előző évben engedélyezett forráskiegészítő támogatás összegének 60%-áig, az előző évben ezen a címen támogatásban nem részesült önkormányzat pedig a saját számításai szerinti működési forráshiány 60%-áig előleget vehet igénybe - a támogatás terhére - elszámolási kötelezettséggel, az év első hét hónapjára. Itt kerül szabályozásra továbbá a forráshiány megállapításához a bevételek számbavételének - ezen belül az adóerőképesség figyelembe vételének - módja, valamint az elismerhető kiadások mértéke.

A 18. § (2) bekezdése szabályozza, hogy a fővárosi kerületi önkormányzatokra vonatkozóan - az Ötv. 87. §-ának (1) bekezdése szerint az önhibájukon kívül hátrányos helyzetben lévő önkormányzatok támogatását a Fővárosi Önkormányzat látja el a közgyűlés által szabályozott módon. A Fővárosi Önkormányzat az Ötv-ben és e törvény 25. §-ában szabályozott jogkörében a központi költségvetési kapcsolatokból származó források tekintélyes részét osztja el a kerületi önkormányzatok részére. Indokolt tehát, hogy a központi költségvetéstől a Fővárosi Önkormányzat igényelhet önhibájukon kívül hátrányos helyzetben lévő önkormányzatokat megillető támogatást, de csak abban az esetben, ha a Fővárosi Önkormányzat és a kerületi önkormányzatok költségvetéseinek összesített adataiból az e törvény 6. számú melléklete szerint számított forráshiány mutatható ki. Az egyes kerületi önkormányzatoknál mutatkozó esetleges forráshiány - az előbbiek kimutatása nélkül - a Fővárosi Önkormányzat forráselosztási jogosítványa alapján rendezendő. Annak során azonban a Fővárosi Önkormányzat a 6. számú mellékletben lévő általánosan alkalmazandó szabályoknál szigorúbb feltételeket a kerületi önkormányzatokkal szemben nem támaszthat.

A 19. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3. sz. és a 8. sz. mellékletekből. Rendelkezést tartalmaz e § a helyi önkormányzatok által fizetendő fenti és a 6. sz. mellékletben meghatározott kamatok esetében azoknak a központi költségvetésben, a Pénzügyminisztérium fejezetben való elszámolására.

Átengedett, megosztott bevételek

A 20. §-hoz

A helyi önkormányzatról szóló 1990. évi LXV. törvény alapján a költségvetési törvény e §-a rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

évre a törvény - az 1997. évre bevallott és településre kimutatott - személyi jövedelemadóból a helyi önkormányzatok részére - az 1998. évi 40% részesedéssel azonos arányban - 40% átengedést tartalmaz. Az 1997. évre bevallott és településre kimutatott személyi jövedelemadóból 15% illeti meg közvetlenül a települési önkormányzatokat, további 17,4% normatívan illeti meg együttesen az önkormányzatokat. Ez utóbbi normatívan átengedett részesedés a 4. sz. melléklet I. részének 2-8. pontjaiban foglalt jogcímek szerint vehető igénybe. Ennek keretében:

Normatív mértékek szerint részesednek személyi jövedelemadóból a megyei önkormányzatok, részben az állandó lakosság száma, részben a megyei fenntartású intézményekben ellátottak után, továbbá megilleti a megyei önkormányzatokat egy meghatározott, azonos összegű személyi jövedelemadó is.

A társadalmi-gazdasági és infrastrukturális szempontból elmaradott, valamint súlyos foglalkoztatási gondokkal küzdő - kormányrendeletben meghatározott - települések önkormányzatai a népességszámuk alapulvételével külön kiegészítésre jogosultak a személyi jövedelemadóból, hátrányos helyzetük mérséklésére.

A községek általános feladataik ellátásához azonos összegű személyi jövedelemadóban részesednek.

A települési önkormányzatok a települési igazgatási, kommunális és sport feladatokhoz - a normatív állami hozzájáruláshoz kapcsolódó - kiegészítő személyi jövedelemadó részesedést kapnak.

A települések a lakott külterülettel kapcsolatos feladatokhoz külön részesednek a személyi jövedelemadóból, a Központi Nyilvántartó és Választási Hivatal által kimutatott külterületi népességszám alapján, azonos fejkvótával. Ez az új forrás elősegíti az érintett településeknél a külterületen lakó népességgel összefüggő többletkiadások teljesítését, a kedvezőtlen ellátási körülmények fokozatos javítását.

A pénzbeli és természetbeni szociális és gyermekjóléti ellátásokkal kapcsolatos kiadásaikhoz a személyi jövedelemadóból jelentős összegben részesednek a települési önkormányzatok. E személyi jövedelemadó részesedés a 4. sz. melléklet 7. pontjában foglalt szociális jellemzők figyelembe vételével illeti meg az önkormányzatokat. A törvényjavaslat tartalmazza a figyelembe vett jellemzőket, és azok súlyarányait, amelyek együttesen differenciált szociális és gyermekjóléti normatív személyi jövedelemadó részesedést alapoznak meg, illetve eredményeznek.

A lakáshoz jutás és a lakásfenntartás támogatásának feladataihoz - amely eddig a szociális normatíva része volt - személyi jövedelemadó illeti meg a települési önkormányzatokat. E normatív személyi jövedelemadó részesedés nem jár felhasználási kötöttséggel, de közvetlenül megjeleníti a központi költségvetési kapcsolatok lakáscélú részét. A települési önkormányzatokat megillető összeg jellemző mutatók és azok súlyarányai figyelembe vételével kerülnek meghatározásra.

Az 1997. évre bevallott és településre kimutatott személyi jövedelemadóból 7,6% az önkormányzatok bevételeiben meglévő aránytalanság mérséklését szolgálja. A törvényjavaslat 20. §-ának (4) bekezdése és ahhoz kapcsolódóan a 4. sz. melléklet I. részének 1. pontja szabályozza a települési önkormányzatok jövedelem differenciálódásának mérséklésére vonatkozó, a központi költségvetési kapcsolatokból származó források differenciált megállapításának módszerét.

Ennek megfelelően 1999-ben egyrészt a helyi önkormányzatoknál a jövedelemkülönbségek mérséklését szabályozó eszközök szélesednek, másrészt a személyi jövedelemadó megosztás változik annak érdekében, hogy az önkormányzatok közötti jövedelem differenciáltság az egészséges mértékre mérséklődjék, és fokozódjék a gyenge jövedelmű háttérrel rendelkező önkormányzatok felzárkóztatása. A változás - elsősorban a növekvő iparűzési adóra is tekintettel - a kiugró jövedelmek mérséklésére irányul, úgy azonban, hogy a bevételi érdekeltség továbbra is érvényesüljön.

Azoknál a települési önkormányzatoknál, amelyeknél a képződés helyén maradó személyi jövedelemadó és - 1999-től - az iparűzési adóerőképesség egy főre jutó együttes összege nem ér el egy meghatározott szintet, a bevétel e szintig kiegészül. Ha azonban az egy főre jutó összeg e szintet meghaladja, az e fölötti rész - sávosan, korlátokkal - beszámításra kerül a központi költségvetési kapcsolatokból származó forrásokba.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív állami hozzájárulásokkal egyidejűleg.

A személyi jövedelemadó megosztásával kapcsolatos szabályok, ezen belül az előző évhez képest mutatkozó változások összességükben a helyi önkormányzatoknál a feladat- és a forráselosztás összhangját segítik elő. A személyi jövedelemadó megosztása a többi forrásokkal, különösen a normatív állami hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályrendszer a speciális részösszetevők mellett együttesen, kölcsönhatásban alakítható, illetve értékelhető.

A 21-23. §-hoz

A gépjárműadó átengedésének 50%-os mértéke, valamint az egyéb megosztott bevételekből a részesedés - a települési önkormányzatok által termőföld bérbeadásából beszedett adó 100%-a, és a volt tanácsi vállalatok jogutódainak állami vagyon felett tulajdonosi jogosítvánnyal rendelkező szervezet által történő értékesítéséből származó bevételből az alapítói jogot gyakorló önkormányzat 50% részesedése, valamint a környezetvédelmi bírságból való részesedés %-os mértékei - az 1998. évhez képest nem változnak.

Az önkormányzatok által beszedett illetékek szabályozása

A 24. §-hoz

Az önkormányzatok által beszedett illeték szabályozásában a központi költségvetés és a helyi önkormányzatok közötti 50-50%-os megosztás, az eljárási illetékek a 90-10%-os megosztása, illetve a megyei jogú városok és a megyei önkormányzatok tekintetében a megosztás rendje 1999. január 1-jétől nem változik. Részletes szabályozást tartalmaz e szakasz és a 4. sz. melléklet II. része a megyei önkormányzatok által fenntartott illetékhivatalok működtetésével kapcsolatos kiadások viselésére, a megyei jogú városokat, illetve a megyei önkormányzatokat megillető illetékbevételből az átutalást megelőzően a kiadások fedezetének visszatartására és annak a megyei önkormányzatnál illetékbevételként történő elszámolására.

A költségvetési törvény rendezi az eljárást arra az esetre, ha a bevételből részesedő megyei jogú város 1999. február 1-jéig nem állapodik meg a megyei önkormányzattal a beszedett illetékkel kapcsolatban felmerült költségek viseléséről. Ilyenkor a megyei önkormányzat a felmerült költségek fedezése céljára a bevételi részesedésnek megfelelő hányadot a megyei jogú várost megillető bevételből visszatarthatja.

A fővárosi önkormányzatok bevételei

A 25. §-hoz

A költségvetési törvény 1999. évben is változatlanul alkalmazza a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló - módosított - 1990. évi LXV. törvényben lévő rendelkezéseket.

A helyi önkormányzatok pénzellátásának kiegészítő szabályai

A 26. §-hoz

A helyi önkormányzatok pénzellátásának kiegészítő szabályai egyrészt azt célozzák, hogy a gyermeknevelési támogatásnál, az időskorúak járadékánál, a lakáscélú adósságkezelési támogatásnál, valamint a Munkaerőpiaci Alapból származó fedezet terhére folyósított munkanélküliek jövedelempótló támogatásánál, továbbá a Szociális és Családügyi Minisztérium fejezetből biztosított gyermektartási díjnál a megelőlegezést ne az önkormányzatok teljesítsék egyéb forrásaik terhére, hanem ennek finanszírozási hátrányait a rendszer feloldja. Ezért a törvény 1999. évben az önkormányzatot első alkalommal megillető havi összeg legfeljebb kétszeresének az igénylését teszi lehetővé a helyi önkormányzatok számára, éven belüli elszámolási kötelezettséggel.

E szakasz határozza meg azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A helyi önkormányzatok költségvetési befizetési kötelezettsége

A 27. §-hoz

A törvény a helyi önkormányzatok költségvetési szerve vállalkozási tevékenységből származó eredményéből 18% befizetési kötelezettséget tartalmaz. Ennek mértéke és részletszabályai 1998. évhez képest nem változnak.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybevett összeg rendezése

A 28. §-hoz

A Társadalombiztosítási Alapokkal kapcsolatos állami garanciavállalás keretében a központi költségvetés biztosítja az Alapok számára bevételeiknek és kiadásaiknak időbeli eltéréséből fakadó átmeneti pénzügyi hiányuk esetén a Kincstári Egységes Számla igénybevételét.

A hitel igénybevétele pénzellátási terv alapján történhet. A pénzellátási tervet előre havi-napi bontásban az ellátási időszakot megelőző hónap 25-éig kell az Alapoknak benyújtaniuk.

A Kincstár a javaslat szerint az Alapok által folyósított, de nem az Alapokból finanszírozott ellátások finanszírozását, azok esedékességekor ugyancsak az Alapok által elkészített finanszírozási terv alapján biztosítja.

A társadalombiztosítás ellátásaira és a magánnyugdíjra jogosultak, valamint a szolgáltatások fedezetéről szóló 1997. évi LXXX. törvény 60. § (8) bekezdése alapján, ha a Nyugdíjbiztosítási Alap tervezett és éves bevétele kisebb a teljesítendő befizetések összegénél, akkor a különbséget az állam előirányzatként átadja a Nyugdíjbiztosítási Alap számára. Mivel a törvény szerint ennek teljesítésére csak a tényleges bevételek és kiadások alakulásának függvényében kerülhet sor, ezért az év végén egyszeri átutalással kerül rendezésre.

C) A központi költségvetés és az elkülönített állami pénzalapok kapcsolata

A 29. §-hoz

Az elkülönített állami pénzalapok gazdálkodására vonatkozóan azt a szigorú szabályt kell alkalmazni, mely szerint az alapok bevételei és az előző évi maradványaik terhére addig teljesít a Kincstár kifizetést, míg a folyó bevételeik és kiadásaik különbsége nem haladja meg a 2. sz. mellékletben jóváhagyott egyenlegüket. Abban az esetben, ha az alapoknál e szabály értelmében finanszírozási problémák lépnének föl, akkor a Kincstárnak lehetősége van a pénzügyminiszter egyedi engedélyezése alapján legfeljebb három hónap időtartamig kamatmentes hitelnyújtásra.

Az elmúlt évhez képest új szabály, hogy a Munkaerőpiaci Alap a javaslatban meghatározott összegben havonta egyenlő részletekben teljesít a központi költségvetésbe befizetést.

Negyedik fejezet

A Központi Költségvetés és az államháztartáson kívüli szervezetek kapcsolata

Társadalmi önszerveződések támogatása

A 30. §-hoz

E paragrafus rögzíti, hogy a szociális és egészségügyi, valamint az oktatási és nevelési közfeladatokat ellátó egyházak, társadalmi szervek, alapítványok, közalapítványok, közhasznú társaságok és a humánszolgáltatásokat fő tevékenységként végző magánszemélyek az általuk ellátott közfeladatokhoz a központi költségvetésből normatív támogatásban részesülnek. A normatívák mértéke - azonos jogcímeken és feltételek mellett - megegyezik a helyi önkormányzatoknál alkalmazott normatívákéval.

E paragrafus szerint a közoktatási, illetve a szociális közfeladatokat ellátó egyházak a normatív támogatáson túl kiegészítő támogatásra is jogosultak. Ezek mértékét a törvény rögzíti. Mind a normatív, mind a kiegészítő támogatás folyósításának és elszámolásának rendje is szabályozásra kerül.

1998-tól a felsőoktatási intézmények gyakorló iskoláinak támogatása a közoktatási feladatok támogatási normatíváinak kétszeresével történik. Az állami felsőoktatásban a gyakorló intézmények támogatását a tárca a felsőoktatási intézmények költségvetésében biztosítja. Az egyházi felsőoktatási intézmények gyakorló közoktatási intézményei esetében indokolt, hogy a normatív támogatást ne többszörös áttételen keresztül kapják meg, hanem közvetlenül a gyakorló iskolát működtető egyetem, illetőleg főiskola igényelhesse meg a területileg illetékes közigazgatási hivataltól.

A 31. §-hoz

Az adófizető állampolgár az általa megfizetett személyi jövedelemadó 1%-áról valamelyik egyház, illetőleg az Országgyűlés által meghatározott kiemelt cél javára rendelkezhet. 1998. évben ez utóbbi célra - a szociálisan rászoruló családok, gyermekek és fiatalok támogatására - felajánlott összeg 1999. évben kerül felhasználásra. A törvényjavaslat 1999. évre az ezeréves államiságunk megünneplésével kapcsolatos programok támogatását jelöli meg olyan kiemelt célként, amelynek javára az állampolgárok személyi jövedelemadójuk 1%-áról rendelkezhetnek.

A 32. §-hoz

A pártok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. A társadalmi szervezetek - ideértve a kisebbségi társadalmi szervezetek is - működési költségeik saját forrásból nem fedezhető hányadához kaphatnak támogatást az Országgyűlés döntése szerint. Tevékenységük támogatása szakmai megfontolásokat igényel, ezért a lehetséges források is szakmai kompetenciában vannak. A (3) bekezdés valójában azt rögzíti, hogy a rászorultsági alapon nyújtott működési támogatás nem zárja ki a hasznossági alapon megítélt tevékenység-támogatás igénybe vételét.

Ötödik fejezet

Kezességvállalás, kezesi helytállás és viszontgarancia

A 33-43. §-hoz

A javaslat az államháztartásról szóló 1992. évi XXXVIII. törvényben és az 1994. évi XLII. törvényben foglaltak alapján meghatározza egyfelől a Kormány által vállalható új kezességek mértékét, másfelől a Magyar Export-Import Bank Rt. és a Magyar Exporthitel Biztosító Rt. által a központi költségvetés terhére vállalható kezességek felső határát. Rendelkezik a kereten kívül vállalható állami kezességekről, a Hitelgarancia Rt. és az Agrárvállalkozási Hitelgarancia Alapítvány által vállalható kezesség feltételeiről és a hozzá kapcsolt viszontgaranciáról. Előírja továbbá a kezesség, illetve viszontgarancia érvényesítéseként kifizetett összeg behajtását, valamint a kezességvállalási díjfizetést.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 44. §-hoz

Az Országgyűlés annak biztosítására, hogy egyes kiemelten fontos feladatok a döntésnek megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak támogatás tekintetében.

Hatásköri problémák elkerülésére fenntartja a kiadási és bevételi előirányzat főösszege csökkentésének jogát a Kormány alá nem tartozó költségvetési fejezetek esetében (a Kormány a költségvetés tartalékai terhére növelheti az egyes előirányzatokat).

A központi költségvetés előirányzat-módosítási kötelezettség nélkül teljesülő kiadásai és bevételei

A 45. §-hoz

A törvényjavaslat ezen paragrafusa nevesíti azon előirányzatok körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs.

(3) bekezdéshez

Amennyiben az 1998. évben az államilag felvásárolt gabona akcióból alacsonyabb bevétel jelenik meg a központi költségvetésben, a kiadási előirányzatot e rendelkezés szerint kell csökkenteni.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 46. §-hoz

Ez a paragrafus nevesíti azon előirányzatok körét, amelyeket a Kormány jogosult átcsoportosítani, illetve amelyek felosztásáról a Kormány dönthet.

A 47. §-hoz

E §-ban az Országgyűlés a költségvetés általános tartalékát megnöveli meghatározott százalékú elvonással. Ennek végrehajtására a Kormány kap felhatalmazást.

A közszolgálati műsorszolgáltatók támogatása tényleges műsorterjesztési költségeikhez igazodik. Ennek mértéke tervezéskor még csak becsülhető. A televíziók esetében a limitált műsoridő megosztása is befolyásolja. Ezért szükséges, hogy a szolgáltatásokra és azok költségeire vonatkozó szerződések megkötését követően a Kormány korrekciót hajthasson végre az előirányzatoknál. A célból, hogy az esetlegesen fennmaradó összeg is rendszeren belül kerülhessen felhasználásra, az a Magyar Rádió művészegyütteseinek támogatására fordítható.

A 48. §-hoz

A javaslat szerint az Országgyűlés a fejezeteknél 1999-ben az előző évhez képest 3%-os mértékű létszámcsökkentést rendel el. A felszabaduló juttatásokat a működési, felhalmozási előirányzatok emelésére kell felhasználni. Ennek végrehajtására a Kormány kap felhatalmazást.

A 49. §-hoz

Ez a paragrafus a pénzügyminisztert és a fejezetek felügyeletét ellátó szervezet hatalmazza fel meghatározott előirányzatok átcsoportosítására.

Az Országgyűlés által megemelni rendelt általános tartalék felhasználására vonatkozó kormány-felhatalmazást tartalmazza a paragrafus.

A javaslat a területfejlesztésre fordítható források biztonságos felhasználását, az esetlegesen felmerülő átmeneti finanszírozási problémák feloldását célozza.

Az 50. §-hoz

A költségvetés szerkezeti rendjének megfelelően jóváhagyásra kerülő egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Hetedik fejezet

A központi költségvetéssel kapcsolatos vegyes és átmeneti rendelkezések

Az 51. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a foglalkoztatott a nyugdíj- és egészségbiztosítási járulékot a járulékalapul szolgáló jövedelme, legfeljebb azonban a tárgyévre tervezett egy naptári napra jutó bruttó átlagkereset kétszeresének naptári évre számított összege után fizeti meg. A törvény azt is kimondja, hogy a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabályhely e törvényi előírást teljesíti.

Az 52. §-hoz

Kormányhatározat rendelkezik arról, hogy az éves költségvetési törvényben kell meghatározni az üdülési csekkek értékhatárát. A javaslat e határozatnak tesz eleget.

Az 53. és 107. §-hoz

A köztisztviselők jogállásáról szóló - módosított - 1992. évi XXIII. törvény 43. §-a (1) bekezdése szerint a köztisztviselői illetményalap mértékét a mindenkori költségvetési törvény határozza meg. Ennek mértéke 1999-ben nem változik. Ugyancsak nem változik a Ktv. 45. §-a (1) bekezdésének a)-b) pontjában megjelöltek illetményalapja.

Az 54. §-hoz

A bírák jogállásáról és javadalmazásáról szóló 1997. évi LXVII. törvény 103. §-ának (2) bekezdése szerint a legalacsonyabb bírói alapilletmény - 1. fizetési fokozat mértékét - a mindenkori költségvetési törvény határozza meg. Ennek mértéke 1999-ben nem változik.

Az 55. §-hoz

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 46/B. §-ának (2) bekezdése szerint a legalacsonyabb ügyészi alapilletmény mértékét a mindenkori költségvetési törvény határozza meg. Ennek mértéke 1999-ben nem változik.

Az 56. §-hoz

E § rendelkezik a közoktatási törvényben meghatározott rendkívüli munkavégzését járó keresetkiegészítés számítási alapjáról.

Az 57. §-hoz

A javaslat az 1999. január 1-jétől a szociális ellátások alapjául szolgáló összegét határozza meg.

Az 58. §-hoz

Az életüktől és szabadságuktól politikai okból jogtalanul megfosztottak kárpótlásáról szóló 1992. évi XXXII. törvény alapján az egyösszegű kárpótlás összegét határozza meg a javaslat.

Az 59. §-hoz

A honvédelemről szóló 1993. évi CX. törvény 5. §-a (1) bekezdésének c) pontja szerint az Országgyűlés állapítja meg a fegyveres erők részletes bontású létszámát. A melléklet állománycsoportonként határozza meg a költségvetési létszámot.

A 60. §-hoz

A kárpótlási jegyek életjáradékra váltásáról szóló 1992. évi XXXI. törvény 7. §-ának (1) bekezdése alapján évente a költségvetési törvényben kell meghatározni az életjáradék összegét. Az Étv. felhívott paragrafusa szerint az emelés mértéke nem lehet kevesebb az előző évi átlagos nyugdíjemelés mértékének 30%-ánál. A javaslat e mértéktől jelentősen kedvezőbb kondíciókat állapít meg az életjáradék emelésére.

A 61. §-hoz

A javaslat meghatározza és kötelezően előírja a Paksi Atomerőmű Rt. részére a központi nukleáris pénzügyi alapba történő befizetés összegét és annak havonkénti bontását.

A 62. §-hoz

A gazdaság területi aránytalanságainak mérséklése érdekében 1999-ben tovább folytatódik az ország legsúlyosabb helyzetű megyéinek felzárkózását segítő program. A megyei programok 1999. évi feladatainak megvalósításához a területfejlesztés forrásain túl a gazdaságfejlesztést, infrastruktúra-fejlesztést, foglalkoztatást, környezetvédelmet szolgáló előirányzatok, illetve elkülönített állami pénzalapok is hozzájárulnak. A javaslat az ezzel összefüggő előirányzat-átcsoportosításokhoz, illetve keretek elkülönítéséhez biztosítja a Kormány részére a lehetőséget.

A 63. §-hoz

E szakaszban felhatalmazást kap a Kormány, hogy 1999. őszén a tényleges és a várható teljesítés függvényében tőkeemelést hajtson végre a Magyar Export-Import Bank Rt. és a Magyar Exporthitel Biztosító Rt. esetében.

A 64. §-hoz

Az elmúlt évi gyakorlatnak megfelelően a javaslat a közszolgálati műsorszolgáltatók támogatását ténylegesen felmerült és számlával igazolt műsorterjesztési költségeikhez igazítva rendeli folyósítani. A szükségtelen pénzmozgások és a számlák gyors kiegyenlítése céljából az utalás közvetlenül a szolgáltató Antenna Hungária Rt. számlájára történik, természetesen a részvénytársaságok bevételét képező állami támogatás terhére és megbízásukból teljesített kiadásként. A rendelkezés annyiban bővült, hogy elrendeli - bár magától értetődő de, további jogvita elkerülésére - a bevételek és kiadások könyvelését a részvénytársaságoknál. Ugyancsak új elem annak engedélyezése, hogy az előző évről áthúzódó kiadások teljesíthetőek az előirányzat terhére. (Az érvényes számlázási rend következtében a IV. negyedévben teljesített szolgáltatásokról a számlák késéssel érkeznek meg.) Tekintetbe véve azt is, hogy a támogatás megállapításának szabályai eddig minden évben megváltoztak, szükséges a felhatalmazás törvénybe iktatása. Értelmezési viták elkerülésére a javaslat - kizárólag támogatás összegének meghatározása szempontjából - egyértelművé teszi a műsorterjesztési költségek fogalmát. (A média törvény 2. §-ában megadott értelmezés nem azzal a céllal készült, hogy a számlák e szempontból minősíthetőek legyenek.

A (2) bekezdés azt szabályozza, hogy az érintett előirányzatok az 1999-ben befolyó játékadók számított összegén alapulnak, ezért a ténylegesen befolyó játékadó összegével összhangba kell hozni és rendezni az előirányzatokat.

A 65. §-hoz

A javaslat rendelkezik arról, hogy a nemzetközi világkiállítás lemondása folytán a kártérítési perekre elkülönített összeget és annak hozadékait a ’96. Kft. köteles a központi költségvetésbe befizetni, tekintettel arra, hogy a peres ügyek fedezetére nem célszerű a költségvetésből pénzt erre elkülöníteni. Bírósági döntés kapcsán az esetlegesen megítélt kártérítés megfizetése a központi költségvetés megfelelő előirányzatáról megtörténhet.

A 66. §-hoz

Az 1999. január 1-jétől megszűnő elkülönített állami pénzalapok , nevezetesen Útalap, Vízügyi Alap, Központi Környezetvédelmi Alap, Nemzeti Kulturális Alap jogutódlási helyzeteit rendezi a normaszöveg (1) bekezdése. A (2) bekezdés pedig a megszűnt alapoktól átvett feladatok, bevételek, illetve kiadások címrendben való elhelyezését tartalmazza.

A megszűnt alapok pénzmaradványai a fejezeti kezelésű célelőirányzatok számláira kerülnek. Tekintettel a szigorú költségvetési gazdálkodásra kormánydöntést igényel ennek felhasználási üteme, illetve összege.

A négy elkülönített állami pénzalap megszűnésével a feladataik a fejezeti kezelésű célelőirányzatokba kerültek. Ezek finanszírozásához a kiadások körét, a pályázati rendszer működését a pénzügyminiszterrel egyetértésben miniszteri rendeletekben kell szabályozni. E rendelet megalkotására vonatkozik a felhatalmazó rendelkezés.

A 67. §-hoz

A fejezeti kezelésű célelőirányzatok bevételeit törvényben szükséges szabályozni különös tekintettel arra, hogy a hozzájárulások jelentős mértékben érintik a gazdálkodó szervezeteket.

A 68. §-hoz

A fejezeti kezelésű célprogramok feladatainak ellátásához szükséges forrásokat a 10. számú

melléklet tartalmazza.

A 69. §-hoz

A javaslat a központi költségvetés mérlegét mutatja be.

Második rész

A központi költségvetés előirányzatainak megalapozását szolgáló rendelkezések és törvénymódosítások

A kötvényről szóló 1982. évi 28. törvényerejű rendelet módosítása

A 70. §-hoz

A Magyar Állam és a Magyar Nemzeti Bank külföldi kötvénykibocsátásaira nem terjed ki a kötvény tvr. tárgyi hatálya.

A közúti közlekedésről szóló 1988. évi I. törvény módosítása

A 71. §-hoz

Az Útalap fejezetbe integrálásával a feladatokat az útfenntartási és fejlesztési célelőirányzat veszi át. Ennek átvezetését tartalmazza a módosítási javaslat.

Az Állami Számvevőszékről szóló 1989. évi XXXVIII. törvény módosítása

A 72. §-hoz

A javaslat 20%-ról 40%-ra emeli az illetményalaptól való eltérés lehetőségét, összhangban a köztisztviselőkével.

A helyi adókról szóló 1990. évi C. törvény módosítása

A 73. §-hoz

Nem kell helyi adót fizetnie a Magyar Nemzeti Banknak, az ÁPV Rt-nek és a büntetésvégrehajtási vállalatoknak.

A számvitelről szóló 1991. évi XVIII. törvény módosítása

A 74. §-hoz

A módosítást az teszi szükségessé, hogy a Műsorszolgáltatási Alap számviteli szempontból mindeddig nem nyert megfelelő besorolást.

A szerencsejáték szervezéséről szóló 1991. évi XXXIV. törvény módosítása

A 75. §-hoz

A szerencsejáték szervezéséről szóló 1991. évi XXXIV. törvény módosítására vonatkozó javaslat tartalmazza a II. kategóriába tartozó pénznyerő automatáknak a havi tizenhatezer forintról havi tizennyolcezer forintra történő játékadó emelését. Tekintettel arra, hogy a jogszabály tételes adómegfizetést ír elő, a korábbi évek gyakorlatának megfelelően az adó mértéke az éves költségvetési törvényben az infláció és a piaci tendenciák figyelembevételével korrigálásra kerül. Mivel számításaink szerint - a piaci tendenciák alapján - az I. kategóriás pénznyerő gépeknél az adó korrekciója az adóbevételek kismértékű csökkenését idézné elő, ezért az I. kategóriás pénznyerő automaták tételes adója 1999-ben változatlan marad.

A játékautomaták adóját a jövőben félévente javasoljuk előre megfizetni a jelenlegi egy éves időtartam helyett. Ez kedvező változást jelent a játékautomaták üzemeltetői számára mert nem kell egy évre előre egy-összegben megfizetni a játékadót. Ennek komoly anyagi terhei az adómegfizetés elkerülésére ösztönözték az üzemeltetőket és a változással várhatóan jelentősen visszaszorul az illegális játékautomata üzemeltetés és növekednek a költségvetés bevételei.

Az állam a szerencsejáték monopóliumát a játékkaszinók üzemeltetésére vonatkozó koncessziós jog adásával gyakorolja. A kaszinók üzemeltetésére már megkötött koncessziós szerződések egy része 1999-ben lejár és az új pályázatok kiírásához szükséges a szerencsejáték törvényben foglalt feltételek megfelelő módosítása. A módosítás tartalmazza a játékkaszinó biztonságos alapításához szükséges minimum tőkekövetelmény meghatározására, a koncessziós díj differenciált összegére, a játékkaszinók játékadójára és a játékkaszinókban adott borravalóval kapcsolatos állami elvonásra vonatkozó javaslatokat. Az átmeneti intézkedések között szükséges rendezni a már játékkaszinó üzemeltetésre vonatkozó koncessziós szerződéssel rendelkező játékszervezők jogi helyzetét is.

A lóversenyfogadás várható koncesszióba adása szükségessé teszi a szerencsejáték szervező társaság tőkeminimumának jogszabályban való rögzítését. A totalizatőri rendszerű lóversenyfogadásnál a személyi jövedelemadóról szóló törvény módosítása megszünteti a nyeremény után fizetendő személyi jövedelemadót annak érdekében, hogy a fogadók a befolyt összeg magasabb hányadát kapják meg nyereményként. Ezáltal a lóversenyfogadás - mint szerencsejáték - a jövőben sem játékadó fizetésére, sem személyi jövedelemadó fizetésére nem lesz kötelezett. A változtatás célja a lóversenyfogadási forgalom növelése.

A Magyar Nemzeti Bankról szóló 1991. évi LX. törvény módosítása

A 76. §-hoz

A jövőben a devizahiteleket közvetlenül az Állam veszi föl, azonban esetenként ezzel megbízhatja a Magyar Nemzeti Bankot.

A Magyar Köztársaság 1992. évi költségvetéséről és az államháztartás vitelének 1992. évi szabályairól szóló 1991. évi XCI. törvény módosítása

A 77. §-hoz

A javaslat maximálja a korábban felvett lakáskölcsönök kamatainak mértékét.

A köztisztviselők jogállásáról szóló 1992. évi XXIII. törvény módosítása

A 78. §-hoz

A bérrendszerek egységesítésének, a különböző jogviszonyokban foglalkoztatottak, illetve a munkáltatók számára azonos feltételek megteremtésének igénye indokolttá teszi, hogy a köztisztviselői, közalkalmazotti, igazságügyi alkalmazotti, ügyészségi és a fegyveres szervek hivatásos állományú tagjaira vonatkozó végkielégítési mértékek, így egymáshoz közelítően - a munka törvénykönyvének szabályozását alapul véve, annál több ponton kedvezőbb módon - kerüljenek megállapításra. A munka törvénykönyve szerinti juttatás jelenleg legalább három év munkaviszony esetén egy havi; öt év esetén két havi; tíz év esetén három havi; tizenöt év esetén négyhavi; húsz év esetén: öt havi; huszonöt év esetén: hat havi átlagkeresetnek felel meg. A záró rendelkezések között tartalmazza a javaslat, hogy az új szabályozást az 1999. április 1-jétől felmentettekre kell alkalmazni.

(3) bekezdéshez

A kimagasló teljesítményt nyújtó köztisztviselőknek az illetményrendszerre vonatkozó szabályoktól eltérő személyi illetmény állapítható meg. Ehhez létszámkorlátot a törvény kizárólag a központi közigazgatási szerveknél rendelt (a költségvetésben meghatározott létszám 20%-áig), melynek emelése indokolt.

A javaslat lehetővé teszi, hogy a hivatali szerv vezetője - a díjazás teljesítményarányosságának erősítésére - a köztisztviselő munkájának értékelésétől függően a törvény szerint meghatározott alapilletményét a korábbi legfeljebb 20%-os mérték helyett legfeljebb 40%-kal emelje, ugyanakkor a 20%-os csökkentés lehetősége ne kötődjék a minősítéshez. A javaslat szerint e lehetőség az Állami Számvevőszéknél és a fegyveres szervek hivatásos állományánál is fennáll.

A közalkalmazottak jogállásáról szóló 1992. évi XXXIII. törvény módosítása

A 79. §-hoz

A bérrendszerek egységesítésének, a különböző jogviszonyokban foglalkoztatottak, illetve a munkáltatók számára azonos feltételek megteremtésének igénye indokolttá teszi, hogy a köztisztviselői, közalkalmazotti, igazságügyi alkalmazotti, ügyészségi és a fegyveres szervek hivatásos állományú tagjaira vonatkozó végkielégítési mértékek, így egymáshoz közelítően - a munka törvénykönyvének szabályozását alapul véve, annál több ponton kedvezőbb módon - kerüljenek megállapításra. A munka törvénykönyve szerinti juttatás jelenleg legalább három év munkaviszony esetén egy havi; öt év esetén két havi; tíz év esetén három havi; tizenöt év esetén négyhavi; húsz év esetén: öt havi; huszonöt év esetén: hat havi átlagkeresetnek felel meg. A záró rendelkezések között tartalmazza a javaslat, hogy az új szabályozást az 1999. április 1-jétől felmentettekre kell alkalmazni.

Az államháztartásról szóló 1992. évi XXXVIII. törvény módosítása

A 80. §-hoz

(1) bekezdéshez

Egyrészről az egységes államadósság-kezelési rendszer megteremtése folytán a központi költségvetés külföld felé fennálló adósságának kezelése már nem tartozik a jegybank hatáskörébe, másrészt az adósságcsere folytán a központi költségvetés kamatmentes, lejárat nélküli adóssága - amely jelentős terhet rótt az MNB-re - a piaci kamatozásúvá alakult. Mindezek alapján lehetővé válik a monetáris és adósságkezelési funkciók szétválasztása, amelynek megfelelően az MNB-vel kapcsolatos költségvetési elszámolások nem az adósságszolgálati előirányzatok között jelennek meg, hanem a Pénzügyminisztérium fejezet ún. nemzetgazdasági kiadásai illetve bevételei soraiban.

(2) bekezdéshez

Egyértelművé teszi a törvényhely, hogy a tárgyévben csak akkor vállalható fizetési kötelezettség, ha nemcsak a jóváhagyott kiadási előirányzat, hanem az annak forrását képező bevételek is megfelelő időben rendelkezésre állnak.

(3) bekezdéshez

A társadalombiztosítás pénzügyi alapjainak és a társadalombiztosítás igazgatási szerveinek állami felügyeletéről szóló 1998. évi XXXIX. törvény a társadalombiztosítás pénzügyi alapjainak felügyeletét, és az igazgatási szervek irányítását állami feladatként jelöli meg. A javasolt módosítás az önkormányzatok megszüntetése és a KESZ-hitel központi költségvetésben javasolt kamatmentessé tétele megteremtette a társadalombiztosítás pénzügyi alapjainak és a társadalombiztosítás központi hivatali szervei és azok igazgatási szervei kincstári körbe való teljes körű bevonásának feltételeit. Így a továbbiakban rájuk is ugyanazon gazdálkodási és adatszolgáltatási kötelezettségek az irányadóak, mint a többi kincstári körbe tartozókra.

(4)-(6) bekezdéshez

A javasolt módosítás a kincstári szolgáltatások bővítésének törvényi hátterét teremti meg.

(7) bekezdéshez

Az 23. § módosítását az indokolja, hogy az 1999. évtől kezdődően megváltozik a költségvetés elemi beszámolójának szerkezete, de továbbá az államháztartás tőkeráfordításainak részletes ismerete is szükséges. A 2000. évi költségvetési törvényjavaslat előkészítését már e módosított rendelkezés szerint kell elkészíteni.

(8) bekezdéshez

A módosítást az indokolja, hogy a társadalombiztosítás pénzügyi alapjai közvetlenül a Kormány felügyelete alá kerültek.

(9) bekezdéshez

A javaslat a társadalombiztosítás pénzügyi alapjainak 86/B. § (3) bekezdésében szabályozott tartalék-felhasználás szabályainak pontosítására irányul az általános tartalék-felhasználás szabályainak kiterjesztésével.

(10) és (15) bekezdéshez

Összhangban a társadalombiztosítás pénzügyi alapjainak és a társadalombiztosítás pénzügyi szerveinek állami felügyeletéről szóló 1998. évi XXXIX. törvénnyel (a továbbiakban: TBAF meghatározza a költségvetés készítésének különböző szakaszaiban résztvevőket és azok feladatait.

(11) bekezdéshez

Törvényi szinten indokolt szabályozni a fejezetek felügyeletét ellátó szervek vezetőinek - köztük a pénzügyminiszternek - feladat átadási rendjét megbízatásuk megszűntekor.

(12) bekezdéshez

A (2) bekezdés felhatalmazást tartalmaz a pénzügyminiszter és a belügyminiszter részére, hogy a helyi önkormányzatokat megillető - adatszolgáltatásuk szerinti feladatmutatók alapján megállapított - normatív módon elosztott központi költségvetési kapcsolatokból származó források összegét önkormányzatonként és jogcímenként hirdesse ki a helyi költségvetési rendelet alkotáshoz illeszkedő határidővel.

A (3) bekezdés a helyi önkormányzatok pénzellátásának általános szabálya, ami meghatározza a nettó finanszírozás keretében folyósítandó támogatások állandó körét. A rendelkezés lehetőséget biztosít továbbá a költségvetési törvény és az azt megalapozó egyéb törvények számára, hogy a nettó finanszírozás tartalmát adott évben az általános szabályokhoz képest kiterjeszthesse.

(13) bekezdéshez

A javaslat a helyi önkormányzatoknak a központi költségvetéssel szembeni elszámolási szabályait tartalmazza. Részletesen leírásra kerül a normatív módon elosztott központi költségvetési kapcsolatokból származó forrásokkal, valamint az államháztartás alrendszereiből kapott egyéb támogatásokkal történő elszámolás módja és ennek megfelelően a visszafizetési kötelezettség. A rendelkezés részletesen szabályozza az önkormányzati visszafizetésekhez kapcsolódó kamatfizetések számításának módját. Külön eljárás szolgál az Állami Számvevőszék által feltárt és az Országgyűlés által jóváhagyott visszafizetési kötelezettségekkel kapcsolatos feladatok elvégzésére.

A (9) bekezdésben foglalt rendelkezés szankciókat tartalmaz azon esetekre, amikor a helyi önkormányzat a törvényben előírt információkat megfelelő határidőre nem szolgáltatja.

A (10) bekezdés a mindenkori éves költségvetési törvény végrehajtása során a helyi önkormányzatok előirányzat lemondási és az ezzel kapcsolatos újraelosztási keretszabályokat tartalmazza.

(14) bekezdéshez

A rendelkezés megteremti a lehetőségét annak, hogy a helyi önkormányzatok költségvetési rendelete mindazokat a központosított előirányzatokat is tartalmazza, melyekhez ugyan év közben juthat az önkormányzat, azonban felhasználásuk tervezhetővé válik.

(16)-(17) bekezdésekhez

A javaslat az Országos Egészségbiztosítási Pénztárt és az Országos Nyugdíjbiztosítási Főigazgatóságot (a továbbiakban: központi hivatali szerv) a költségvetésben jóváhagyott kiemelt működési előirányzatok meghatározására jogosítja fel.

A központi költségvetés tárgyalási módszeréhez igazítja a társadalombiztosítás pénzügyi alapjai költségvetésének a tárgyalását. A főösszegek és a hiány (többlet) mértékéről a központi költségvetéssel egyidejűleg kell határozni. A módosító indítványok a jóváhagyott főösszegeket nem módosíthatják.

(18) bekezdéshez

A társadalombiztosítás pénzügyi alapjainak zárszámadásáról szóló törvényjavaslat előkészítésének, benyújtásának részletes, egyértelmű szabályozása miatt szükséges a javasolt módosítás.

(19) bekezdéshez

A társadalombiztosítás pénzügyi alapjainak gazdálkodásával összefüggésben a működési költségvetés pénzmaradványával kapcsolatos korrekció eljárási szabályait rendezi a javaslat.

(20) bekezdéshez

A TBAF rendelkezéseivel összhangban a szervekre vonatkozó rendelkezéseket teszi kötelezővé a javaslat a társadalombiztosítási költségvetési szervek is.

(21)-(22) bekezdésekhez

A társadalombiztosítás vagyongazdálkodását szabályozó külön törvény okafogyottá válik azáltal, hogy az államháztartási törvény szabályainak az alkalmazása kötelező az állami vagyonként definiált társadalombiztosítás pénzügyi alapjainak a vagyonára is. Azonban a vagyonra vonatkozó, a biztonságos gazdálkodás kereteit szükséges meghatározni az államháztartási törvényben. A javaslat megkülönbözteti a társadalombiztosításhoz rendelt vagyonon belül az ellátási, a működési és a járulék fejében átvett vagyont. Az ellátási vagyont az ÁPV Rt-hez rendelt vagyonként nevesíti a törvény hatályba lépésének napjától, amelyről külön nyilvántartást kell vezetni. A működési vagyon a KVI kezelésébe kerül azzal, hogy arra a kincstári vagyonra vonatkozó rendelkezéseket kell alkalmazni annak a társadalombiztosítási költségvetési szervek vagyonkezelésbe adásával.

A javaslat biztosítja, hogy az ellátási vagyon értékesítéséből származó és egyéb bevételek terhére a társadalombiztosítás pénzügyi alapjai részére a költségvetésben előirányzott befizetések mértékéről az Országgyűlés döntsön.

A járulék fejében átvett vagyon funkciója járulék, ezért a javaslat szerint az elkülönített állami pénzalapoknál alkalmazott eljárás alkalmazását teszi kötelezővé.

Kincstári biztos kirendelése esetén egyértelművé teszi a javaslat, hogy a kincstári biztos ellenjegyzési jogosítványát nem a költségvetési szerv helyett, hanem a mellett gyakorolja.

A javaslat pontosítja a társadalombiztosítás pénzügyi alapjainak a felügyeletét ellátó személy feladat- és hatáskörét.

(23) bekezdéshez

A javaslat a közbeszerzésre kötelezettek pénzügyi fegyelmét kívánja szigorítani.

(24) bekezdéshez

A pontosítást ugyancsak a központi költségvetési szervekre vonatkozó szabályok általánosítása indokolja.

(25)-(26) bekezdéshez

A rendelkezés egységes folyósítási rendszert állapít meg a központi költségvetési kapcsolatokból származó, és a költségvetési törvényben meghatározott nettó módon utalandó támogatásokra, valamint a költségvetési gazdálkodási rend szerint működő egészségügyi intézményeket illetően az Országos Egészségbiztosítási Pénztár által nettó módon folyósított támogatásokra.

(27) bekezdéshez

A módosítást a járulékbeszedés nyilvántartás APEH-hoz integrálása indokolja.

A javasolt módosítás egyrészt pontosítás arra vonatkozóan, hogy a keretből csak meghatározott mértékig és nem a tartozás teljes összegéig eszközölhető zárolás, másrészt a gyakorlati lebonyolíthatósághoz történő igazítás abban a tekintetben, hogy nem a keretnyitás marad el, hanem a szóban forgó összeg zárolt számlára történő rendezésére kerül sor, ahonnan a megbízások közvetlenül teljesíthetők.

(28) bekezdéshez

A javaslat a vagyonnal kapcsolatosan az Áht. pontosítását szolgálja.

(29) bekezdéshez

Az államháztartási törvény nem tartalmaz közvetlen rendelkezéseket az állami vagyoncsoportosítás kérdésében. Indokolt az átcsoportosítás jogát pontosítani.

(30)-(31) bekezdéshez

A (30) bekezdés rendezi a KVI jogállását. A (31) bekezdés pedig a kincstári vagyon cseréje egyben a közbeszerzésekről szóló törvényben meghatározott árubeszerzésnek is minősíthető. Mivel a két törvény párhuzamos alkalmazása a csereszerződések megkötését és teljesítését feleslegesen megnehezíti ezért indokolt az Áht. prioritását deklarálni.

(32) bekezdéshez

A KVI által ellátható vagyonkezelési tevékenység eddig nem került meghatározásra. Az új szabályozás célja az, hogy a KVI közvetlen - szükségképpeni - vagyonkezelési tevékenysége egyértelműen kerüljön szabályozásra.

(33) bekezdéshez

Összhangban a javasolt módosításokkal a társadalombiztosításhoz rendelt vagyon tekintetében biztosítani szükséges a tulajdonosi jog gyakorlását az azzal megbízott személy részére a vagyongazdálkodási koncepciónak megfelelően, hogy azt az ÁPV Rt.-n és a KVI-n keresztül gyakorolhassa.

(34) bekezdéshez

A vagyonkezelői jog átruházásával kapcsolatosan felmerült gyakorlati problémák a pontosítást teszik szükségessé.

(35) bekezdéshez

Az ingatlan-nyilvántartási bejegyzések sok esetben nem tanúsítják hitelesen a fennálló tulajdonosi vagyonkezelési viszonyokat a kincstári vagyon tekintetében. A javaslat a KVI kötelezettségévé teszi az ezzel kapcsolatos intézkedések megtételét.

(36) bekezdéshez

A kincstári vagyonért felelős miniszter hatáskörének további fenntartása indokolatlan. A kincstári vagyon védelmére megfelelő garanciát jelenthetnek a védettsége jellege szerint felelős állami szervek.

(37) bekezdéshez

A kincstári vagyonért felelős miniszter fenntartása indokolatlan. A hatékonyabb és gyorsabb ügyintézés megteremtése indokolja a KVI vezérigazgatója hatáskörének növelését.

(38) bekezdéshez

Az állami örökléssel kapcsolatos rendelkezések pontosítását tartalmazza a javaslat.

(39) bekezdéshez

Az államháztartás pontosítását tartalmazza a javaslat.

(40) bekezdéshez

A javaslat előírja, hogy a zárszámadás során kell elszámolni a költségvetés hiányának a finanszírozásáról.

(41) bekezdéshez

Javaslat a kincstár zárszámadással kapcsolatos kötelezettségét pontosítja a számvitelről szóló törvénnyel összhangban.

(42) bekezdéshez

Felhatalmazást tartalmazó rendelkezés.

A nemzeti gondozásról szóló 1992. évi LII. törvény módosítása

A 81. §-hoz

A kárpótlások lezárása indokolja a törvény módosítására vonatkozó pontosítást.

A távközlésről szóló 1992. évi LXXII. törvény módosítása

A 82. §-hoz

A KHVM 1999-ben kezdeményezi a DCS 1800-as rendszerű mobil telefonszolgáltatás megnyitását. A törvényjavaslat lehetővé teszi, hogy a szolgáltatás önálló vállalkozásban is végezhető legyen, de pályázhassanak a már piacon lévő távközlési szervezetek is azzal a feltétellel, hogy gazdasági célszerűségi okból ne kényszerüljenek az új szolgáltatáshoz önálló koncessziós társaságok alapítani. Az azonos versenyhelyzet érdekében - az ilyen szolgáltatások pályázat nyertessége esetében - a hatályos koncessziós szerződést szükségszerű módosítani és kiegészíteni.

A törvényjavaslat a korábban hatályon kívül helyezett 36. §-ában megjelölt Távközlési Alap helyébe a jövőre nézve garanciális szabályként javasolja, hogy - figyelemmel a távközlésből származó bevételek meghatározott részét terhelő és kötelező kiadások forrásának megteremtésére az eddig az éves költségvetési törvényben rendezett módon és azzal összhangban - e törvényben is jelenjen meg a fejezeti kezelésű előirányzat.

Az általános forgalmi adóról szóló 1992. évi LXXIV. törvény módosítása

A 83. §-hoz

Az áfa. törvény értelmező rendelkezései közül az új besorolási rend miatt kellet pontosítani a termék megnevezésének szabályait. Jogértelmezési problémák miatt egyértelműsíti a rendelkezés, hogy az adólevonási jog keletkezésének időpontja mely esetben esik egybe a határozat keltével. A NATO biztonsági beruházási program keretében végzett tevékenység után befizetett áfa. visszatérítéséről rendelkezik a 72. § módosítása.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 84. §-hoz

A rendelkezés szerint a helyi önkormányzatok vis maior tartalékára fel nem használt összeg felhasználható szennyvízelvezetés és tisztítás céljaira, illetőleg működésképtelenné vált helyi önkormányzatok kiegészítő támogatására.

A bányászatról szóló 1993. évi XLVIII. törvény módosítása

A 85. §-hoz

A törvénymódosítást indokolja az egyes elkülönített állami pénzalapokról szóló 1992. évi LXXXIII. törvény hatályon kívül helyezése.

A lakások és helyiségek bérletére, valamint az elidegenítésükre vonatkozó egyes jogszabályokról szóló 1993. évi LXXVIII. törvény módosítása

A 86. §-hoz

A Kormány a 96/1998. (V. 13.) Korm. rendelete értelmében az önkormányzatok a szociálisan hátrányos helyzetben lévők adósságterhének enyhítése és lakhatási körülményeinek javítása érdekében adósságkezelési tevékenységet folytathatnak. Az adósságkezelés címén vállalt közüzemi díjtartozások, illetőleg lakáscélú kölcsönszerződésből fennálló tartozások megfizetése, illetőleg a lakáshitel tartozás megszüntetése elsősorban az önkormányzatok saját forrásait terheli. Központi költségvetési támogatást az önkormányzatok csak akkor igényelhetnek, ha rendeleteikben kialakították az adott településre irányadó adósságkezelési formák alkalmazásának jogosultsági feltételeit, az adósságkezelés rendjét, mértékét.

Mindez azt is jelenti, hogy az önkormányzatoknak a feltételek kialakítása során a rendelkezésükre álló saját forrásaikat úgy kell átcsoportosítaniuk, hogy képesekké váljanak a helyi feltételek meghirdetésére, nem utolsó sorban jogosulttá a központi költségvetési támogatás igénybevételére.

Az 1993. évi LXXVIII. törvény rendelkezései az önkormányzati lakások elidegenítéséből származó bevételek kötelező felhasználását rendelték el, a lakóépületek felújításának, az új lakások építésének, kényszerbérletek felszámolásának, a volt házfelügyelők elhelyezésének, valamint a használt lakások megvásárlásának esetei tekintetében. Az új lakások építése ugyanakkor magában foglalta nemcsak a bérlakások építéséhez, hanem a magánlakást építők, vásárlók részére ún. helyi támogatásként adott támogatások nyújtását is.

Indokolatlan lenne ebből adódóan a már megépített, illetve megvásárolt magánlakások lakáshitel-tartozások kiegyenlítése vonatkozásában az elidegenítésből származó bevétel felhasználását az önkormányzatoknak megtiltani.

Ezért tartalmazza a törvényjavaslat a lakáselidegenítési bevételek felhasználási körének bővítését. A rendelkezés lehetővé teszi, hogy a települési önkormányzatok bevételeiket a hitelintézettől felvett lakáskölcsönre fennálló tartozás kiegyenlítésére is fel tudják használni.

A közoktatásról szóló 1993. évi LXXIX. törvény módosítása

A 87. §-hoz

(1) bekezdéshez

A javaslat célja, hogy pontosabbá váljon a költségvetési többlettámogatásra jogosult párhuzamos művészeti képzés meghatározása. Eszerint a jövőben csak az egy iskolában megszervezett párhuzamos, általános műveltséget megalapozó, illetve szakképzés minősül költségvetési hozzájárulásra jogosító oktatásnak. Ezáltal biztosítani lehet, hogy a pótlólagos forrással csak a kétfajta képzés együttes megszervezéséből fakadó többletköltségek kerüljenek elismerésre.

(2)-(3) és (6) bekezdéshez

A közoktatási törvény 86. § (3) bekezdés szerint az alapfokú művészetoktatásról való gondoskodás a megyei önkormányzat feladata. A törvényben szereplő tanügyigazgatási hatásköröket, így a közoktatási intézmény alapításának nyilvántartásba vételét, illetve a törvényben meghatározott esetekben az engedély megadását is erre a közigazgatási szintre, tehát a főjegyzőhöz szükséges telepíteni. A módosítás által biztosítható az is, hogy valóban csak olyan alapfokú művészetoktatási intézmény működtetéséhez járuljon hozzá a költségvetés, amelyet valóságos körzeti igények kielégítése, és nem csupán a költségvetési hozzájárulás megszerzése motivál. Abból a célból, hogy az új szabályozás nyomán a főjegyző nyilvántartása valamennyi működő alapfokú művészetoktatási intézmény adatait tartalmazza szükséges az is, hogy az eddig hatáskörrel bíró jegyző a birtokában álló tárgyszerinti iratokat 1999. január 31-ig megküldje a főjegyzőnek.

(4)-(5) bekezdéshez

A Ktv-ben szabályozott minőségi munkavégzésért járó kereset-kiegészítés helyébe rendkívüli munkavégzésért járó kereset-kiegészítés lép 1999. szeptember 1-től. Ennek végrehajtásához szükséges módosítani az érintett bekezdéseket.

(7) bekezdéshez

A javasolt módosítás változatlanul hagyja a központi költségvetésen belül, a nevesített közoktatási feladatokra minimálisan biztosítandó támogatási összeg mértékét, ugyanakkor a jelenlegi szabályozáshoz képest két ponton jelent rugalmasabb megoldást. Egyrészről ezt követően nem csak központosított előirányzat, hanem ahol erre mód van, normatív, kötött felhasználású előirányzat formájában is biztosítani lehet a támogatást. Más felől pedig az eddigiektől eltérően csak a három célra fordítandó hozzájárulás együttes mértéket határozza meg a javaslat, az egyes komponensekét nem, biztosítva ezzel, hogy a szakmai célok évről évre eltérő súlya, költségigénye a költségvetési finanszírozás keretei között is megjelenhessen.

(8) bekezdéshez

A javasolt szöveg egyrészről a fenti módosításnak megfelelően, szélesebb körben teszi lehetővé, hogy az ebben a részben nevesített támogatások feltétel-rendszerét az aktuális szakmai feladatokhoz igazodóan az éves költségvetési törvény határozza meg, másrészről pontosítja az eddigi szabályozást, amennyiben természetes módon a támogatási főösszeg meghatározását is a költségvetési törvényre utalja.

(9) bekezdéshez

A javaslat az időközben megjelent szakmai irányelveknek, programoknak megfelelően módosítja az alapfokú művészetoktatás szervezése során alkalmazandó átlagos és maximális tanulói létszámot. Ez természetes módon kapcsolódik a költségvetés rendelkezéseihez, hiszen csak a közoktatási törvényben előírt feltétel-rendszernek megfelelő képzés után igényelhetők a hozzájárulások.

A felsőoktatásról szóló 1993. évi LXXX. törvény módosítása

A 88. §-hoz

A felsőoktatási törvény egyetemeket és főiskolákat felsoroló 1. számú melléklete 1998. december 31-én hatályát veszti, ezáltal az intézmények - mint költségvetési intézmények megszűnnének. A módosítás egy évvel elhalasztja a melléklet hatályon kívül helyezését, egyben rögzíti az új intézményhálózat kialakításának ütemezését. A módosító javaslat második része újraszabályozza a kutatási előirányzat képzési mechanizmusát.

Az egyes nemzetközi tartozások ellentételeként beérkező szállítások pénzügyi elszámolásáról szóló 1994. évi XIII. törvény módosítása

A 89. §-hoz

Az 1994. évi XIII. törvény egyes nemzetközi tartozások ellentételeként beérkező szállítások pénzügyi elszámolásáról szóló törvény 1. §-ának a) pontját két ok miatt kell módosítani. A költségvetési fejezet és címrend 1999. évtől javasolt módosításai miatt az orosz haditechnikai termékek forintértékét a központi költségvetésben az XLI. az Államadósság Költségvetési Elszámolási fejezetben szükséges bevételként elszámolni az alap esetben. Törvény - általában az aktuális költségvetési törvény - eltérő rendelkezése esetén lehetővé kell tenni a bevételek más fejezetnél történő elszámolását is.

A gazdasági kamarákról szóló 1994. évi XVI. törvény módosítása

A 90. §-hoz

A gazdasági kamarákról szóló 1994. évi XVI. törvény kötelező tagságon alapuló köztestületi rendszert hozott létre az állam gazdasággal kapcsolatos közigazgatási feladatainak decentralizálása eszközeként. A gazdasági kamarák megalakulása óta eltelt közel négy év óta kevés közfeladat átadására került sor, különösen az agrárkamarák vonatkozásában. Eddig az agrárkamarák részére az egyes agrártámogatások lebonyolításában való közreműködés volt az a közfeladat, amelyet a törvény számunkra meghatározott. Ennek eszközeként került a kamarákhoz a falugazdász hálózat, amelyet az FVM költségvetési fejezetében előirányzott, átengedett pénzeszközből működtet az agrárkamara.

Az agrárkamarai tagság az agrárgazdaság szereplői számára elsősorban annak kötelező voltában, s a kényszerű tagdíjfizetés révén érzékelhető. Ez különböző mértékű terhet jelent a mezőgazdasági nagy- és kistermelőkre nézve. Utóbbi kör tekintetében nem indokolt a kötelező kamarai tagság további fenntartása, mert e kötelezettséget a törvény az adófizetés tényéhez köti. A kistermelőkkel kapcsolatos adatgyűjtés megoldható a kötelező kamarai tagság nélkül, a földművelésügyi hivatalok útján, illetőleg az újból kialakítandó falugazdász hálózat útján.

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosítása

A 91. §-hoz

A bérrendszerek egységesítésének, a különböző jogviszonyokban foglalkoztatottak, illetve a munkáltatók számára azonos feltételek megteremtésének igénye indokolttá teszi, hogy a köztisztviselői, közalkalmazotti, igazságügyi alkalmazotti, ügyészségi és a fegyveres szervek hivatásos állományú tagjaira vonatkozó végkielégítési mértékek, így egymáshoz közelítően - a munka törvénykönyvének szabályozását alapul véve, annál több ponton kedvezőbb módon - kerüljenek megállapításra. A munka törvénykönyve szerinti juttatás jelenleg legalább három év munkaviszony esetén egy havi; öt év esetén két havi; tíz év esetén három havi; tizenöt év esetén négyhavi; húsz év esetén: öt havi; huszonöt év esetén: hat havi átlagkeresetnek felel meg. A záró rendelkezések között tartalmazza a javaslat, hogy az új szabályozást az 1999. április 1-jétől felmentettekre kell alkalmazni.

Az állam tulajdonában lévő vállalkozói vagyon értékesítéséről szóló1995. évi XXXIX. törvény módosítása

A 92. §-hoz

Az igazgatóság és a felügyelő bizottság tagjaira vonatkozó e jogviszonyuk fennállása alatt az ÁPV Rt.-hez tartozó cégeknél vezető tisztség, illetve felügyelő bizottsági tagság vállalására kimondott tilalom sok esetben korlátozta, gátolta az állami vagyon védelmének, gazdaságos működésének érvényesítését. A hivatalba lépő új Kormány - nyilvánosságra hozott koncepciója szerint - a jövőben hangsúlyozottan ellenőrizni kívánja az állam tulajdonosi érdekeinek védelmét. Az állam vállalkozói vagyonának rentábilis működtetése, az esetenként a központi költségvetést terhelő veszteségek elkerülése érdekében indokoltnak látszik, hogy az állami vagyon kezelésével megbízott szervezetet vezető tisztségviselői és felügyelő bizottsági tagjai közvetlenül részt vállaljanak az állami vagyon védelmében. Ez nyomatékosítja a tulajdonosi ellenőrzést és érdekérvényesítést.

A törvényjavaslat módosítani kívánja az 1995. évi XXXIX. törvény mellékletét annak érdekében, hogy a Concordia Közraktár Rt. 100%-ban állami tulajdon legyen.

A környezet védelmének általános szabályairól szóló 1995. évi LIII. törvény módosítása

A 93. §-hoz

A törvénymódosítást indokolja az egyes elkülönített állami pénzalapokról szóló 1992. évi LXXXIII. törvény hatályon kívül helyezése.

A környezetvédelmi termékdíjról, továbbá egyes termékekkörnyezetvédelmi termékdíjáról szóló 1995. évi LVI. törvény módosítása

A 94. §-hoz

Az üzemanyag környezetvédelmi termékdíját magában foglalja a jövedéki adó, mértéke annak 3%-a, címzettje pedig a Környezetvédelmi Alap célfeladatok fejezeti kezelésű előirányzat.

A vízgazdálkodásról szóló 1995. évi LVII. törvény módosítása

A 95. §-hoz

A Vízügyi Alap fejezetbe integrálásával a feladatokat a vízügyi célelőirányzat veszi át. Ennek átvezetését tartalmazza a módosítás.

A védett természeti területek védettségi szintjének helyreállításárólszóló 1995. évi XCIII. törvény módosítása

A 96. §-hoz

A törvény 1. § (1) bekezdésének b) pontja, valamint a 2. § (1) bekezdés hatálya alá tartozó védett és védelemre tervezett földterületek aránya magas és ezeknek a “függő” helyzetben lévő ingatlanoknak a tulajdonviszonyait kell egyértelműen és elsődlegesen rendezni. A korábbi években biztosított pénzügyi források - a növekvő ingatlanárak és a földterületek kiterjedtsége miatt - nem tették lehetővé a korábbi határidőn belül történő védettségi szint helyreállítási kötelezettséget. Emiatt a közbenső határidőnek a módosítása feltétlenül indokolt.

A devizáról szóló 1995. évi XCV. törvény módosítása

A 97. §-hoz

A devizáról szóló 1995. évi XCV. törvény 60. §-a (1) bekezdésének e) pontja 1998. január 1. előtt és után is lehetővé teszi azt, hogy a devizakülföldi a törvény 21. §-ának (2)-(4) bekezdéseiben megjelölt jogcímeken az őt megillető forintösszeget a belföldi felhatalmazott hitelintézetnél nyitott konvertibilis forintszámláján jóváírattassa. Ez év január 1-i hatállyal a devizatörvény több vonatkozásban, így a teljes 21. §-a is módosult. A 21. § (2)-(4) bekezdéseiben volt rendelkezések most a (3)-(5) bekezdésekben szerepelnek. A 60. § (1) bekezdésének e) pontjában azonban a 21. §-ra való hivatkozás nem lett ennek megfelelően átvezetve. Az ennek következtében kialakult jelenlegi helyzet több vonatkozásban is ellentmondásos. A 21. § (2) bekezdése arról szól, hogy a devizakülföldi a deviza átváltásakor kapott forintösszeget miként válthatja vissza valutára, devizára. Ennek nincs kapcsolata a konvertibilis forintszámlával. Ugyanakkor nincs hivatkozás a 21. § (5) bekezdésre, mely lehetővé tenné a visszatérített általános forgalmi adó konvertibilis forintszámlán való jóváírást. A módosítás a jelenlegi szabályozás ellentmondásosságát és félreérthetőségét megszünteti.

A biztosítóintézetekről és a biztosítási tevékenységről szóló1995. évi XCVI. törvény módosítása

A 98. §-hoz

Az 1997. évi XCLVIII. törvény 25. §-ának (2) bekezdése előírja, hogy biztosítási szerződési kötelezettséget 1999. január 1-je után csak törvény állapíthat meg. Ezzel egyidejűleg az alacsonyabb szintű jogszabályokban előírt biztosítási szerződéskötési kötelezettség megszűnik. Tekintettel arra, hogy jelenleg több olyan kötelező felelősségbiztosítás van, amelyet kormányrendelet ír elő és fenntartásuk továbbra is indokolt, ezért szükséges a törvénymódosítás.

A vámjogról, a vámeljárásról, valamint a vámigazgatásról szóló1995. évi C. törvény módosítása

A 99. §-hoz

Magyarország NATO csatlakozására történő felkészülést előkészítendő, a Biztonsági Beruházási Program keretében történő beszerzések a következő évtől megkezdődnek. A Honvédelmi Minisztérium tájékoztatása szerint a beszerzések vámteher alóli mentesítéséről az aláírandó nemzetközi szerződés nem tartalmaz rendelkezést. Erre tekintettel a vonatkozó nemzetközi gyakorlattal megegyezően külön kell szabályozni az importterhek alóli mentesítést.

1997. júliusától az Európai Unió származási szabályaival vállalt harmonizáció eredményeként szigorodtak a vám-visszatérítési szabályok. Azon gazdálkodók részére, amelyeknél ez jelentős többletterhet okozott, és egyébként számukra biztosított volt a vámkontingens kedvezmény, az új szabályokra történő felkészülés időszakára az EU által is megengedett a vámkezelési díj és statisztikai illeték megfizetése alól felmentési lehetőséget biztosítottuk. Az EU-val folytatott tárgyalások szerint azonban meghosszabbodott ez az átmeneti időszak, ezért a hivatkozott törvényi helyen meghatározott konkrét időpont jelenleg nem aktuális. A vámkezelési díj és statisztikai illeték megfizetése alóli mentesség ellenére, éves szinten 1998-ban cca. 10 Md Ft összegű költségvetési bevétel realizálható.

A Vtv. 144. §-ának módosítására évente szükség van, figyelemmel egyéb díjak költségek emelkedésére. A javaslatban szereplő bevételek a VPOP Gazdálkodási számláján jelennek meg, ezzel is csökkentve az üzemeltetéshez szükséges költségvetési igényt.

A Vtv. 148. §-a (5) bekezdésének módosítását az teszi szükségessé a költségvetési törvényhez kapcsolódóan, hogy adatvédelmi szempontból a pénzforgalmi jelzőszámot - az adózás rendjéről szóló törvénnyel összhangban - törvényben kell előírni.

A pénzforgalmi jelzőszám megfelelő szintű megjelenítése, ha nem is közvetlenül, de közvetett formában a költségvetéssel összefüggő előírásnak minősül.

A Vtv. kezességvállalási szabályai az EU Vámkódexében foglaltakkal összhangban a gazdaság működésének folyamatosságát hivatottak elősegíteni. A kezességnyújtási lehetőség az importőr cégek számára biztosítja a beszerzés gyorsabb és a gazdálkodók likviditását könnyítő megoldását. A kezességvállalásra jogosult gazdálkodók számára a törvény határozza meg többek között a tevékenység kockázatát fedező bankgarancia összegét is. A törvény 20 millió forint bankgarancia fedezete mellett - a jövedéki termékek esetét kivéve - biztosítja a bármely összegű vámteherre vállalható kezességet. Az eddigi gyakorlat szerint az egyes kezességvállalási engedéllyel rendelkező gazdálkodók jelentős mértékben túlvállalták a bankgarancia összegét és ebből eredően a kezességvállalással biztosított vámteher - követelések - érvényesíthetősége néhány esetben veszélybe került. A költségvetési bevételek beszedését veszélyeztető gyakorlat ismeretében indokolt a vámtörvény vonatkozó rendelkezéseinek szigorítása.

A rádiózásról és televíziózásról szóló 1996. évi I. törvény módosítása

A 100. §-hoz

A média tv. határidők nélkül intézkedett az Országos Rádió és Televízió Testület költségvetését meghatározó törvényről, a Műsorszolgáltatási Alap költségvetését pedig csak a kezelési joggal bíró testület hagyja jóvá. Egyik esetben sincs intézkedés a költségvetés végrehajtásáról. A javasolt módosítások a központi költségvetésre vonatkozó szabályokkal analóg szabályozást valósítanának meg.

Fölösleges hatályban tartani az üzemben tartási díj-bevétel kiegészítéséről szóló rendelkezést. Az bázisszámként az 1995. évi bevételt rendeli alkalmazni, azóta már második díjemelésre kerül sor, és az utóbbi évek tapasztalata szerint a bevétel is stabilizálódott. Ennek következtében alkalmazására nem kerül sor.

A személyi jövedelemadóról szóló 1995. évi CXVII. törvény módosítása

A 101. §-hoz

A rendelkezés meghatározza a megyei földművelésügyi hivataloknak a mezőgazdasági őstermelői igazolványokkal kapcsolatos feladat- és hatáskörét.

A fegyveres szervek hivatásos állományú tagjainak szolgálati viszonyárólszóló 1996. évi XLIII. törvény módosítása

A 102. §-hoz

A bérrendszerek egységesítésének, a különböző jogviszonyokban foglalkoztatottak, illetve a munkáltatók számára azonos feltételek megteremtésének igénye indokolttá teszi, hogy a köztisztviselői, közalkalmazotti, igazságügyi alkalmazotti, ügyészségi és a fegyveres szervek hivatásos állományú tagjaira vonatkozó végkielégítési mértékek egymáshoz közelítően - a munka törvénykönyvének szabályozását alapul véve, annál több ponton kedvezőbb módon - kerüljenek megállapításra. A munka törvénykönyve szerinti juttatás jelenleg legalább három év munkaviszony esetén egy havi; öt év esetén két havi; tíz év esetén három havi; tizenöt év esetén négyhavi; húsz év esetén: öt havi; huszonöt év esetén: hat havi átlagkeresetnek felel meg. A záró rendelkezések között tartalmazza a javaslat, hogy az új szabályozást az 1999. április 1-jétől felmentettekre kell alkalmazni.

A természet védelemről szóló 1996. évi LIII. törvény módosítása

A 103. §-hoz

A törvénymódosítást indokolja az egyes elkülönített állami pénzalapokról szóló 1992. évi LXXXIII. törvény hatályon kívül helyezése.

Az illetékekről szóló 1990. évi XCIII. törvény módosításáról, valamint a hiteles tulajdoni-lap másolat igazgatási, szolgáltatási díjáról szóló 1996. évi LXXXV. törvény módosítása

A 104. §-hoz

Az 1997. január 1-én hatályba lépő 1996. évi LXXXV. törvény a hiteles tulajdoni lap másolat szolgáltatását kiemelte az illetékköteles államigazgatási eljárások közül és arra a törvényben meghatározott mértékű igazgatási szolgáltatási díj fizetését írta elő. Az 1998. évi költségvetési törvényben nem történt meg a díj inflációkövető emelése, ugyanakkor a földhivatali tevékenység üzemeltetési kiadásainak folyamatos emelkedése következtében jelentősen megnehezült az irányításunk alatt álló szervezet gazdálkodása.

Az elmúlt évek során üzembeállított számítástechnika amortizációs cseréje is aktuálissá vált. A bevételek reálértékének megőrzése a szervezet működőképességének záloga.

A hiteles tulajdoni lap másolat díja 1996-ban került megállapításra, hogy az - igazodva az eljárással felmerült költségekhez - megegyezzen az általános tételű államigazgatási illetékkel (1000 forint). Ezt az elvek a jövőben is célszerű fenntartani.

Az illetékekről szóló törvény módosítása szerint az általános tételű államigazgatási eljárási illeték 1999. január 1-jétől 1500 forintra emelkedik, így a leírtak alapján a díjmegállapítás módosítása szükséges.

További módosítási javaslat arra irányul, hogy az Itv.-hez hasonlóan a személyes díjmentesség csak a Magyar Állam és az önkormányzatok esetében maradjon feltétlen, míg egyéb esetekben a felsorolt szerveket a díjmentesség csak akkor illesse meg, ha nem nyereségérdekelt szervezetként működnek.

Az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény módosítása

A 105. §-hoz

Az Épt.-re vonatkozó módosítások a törvényhez tartozó részletszabályok megalkotásához szükséges felhatalmazásokat tartalmazzák. A törvényt érintő egyes módosítások határideje - megváltozott piaci feltételek között is érvényes részletszabályok kidolgozásának időigényére tekintettel - megváltozik.

A hitelintézetekről és a pénzügyi vállalkozásokról szóló1996. évi CXII. törvény módosítása

A 106. hoz

A Hpt.-re vonatkozó módosítások a magyar gazdaság nemzetközi integrációjának erősítése érdekében az ellenőrző részesedéssel rendelkező vállalkozások és az ellenőrzött vállalkozások közötti kapcsolatokat szabályozza újra, a szektorban lezajló folyamatok elemzése és tervezése érdekében módosítja azok körét, akiknek az üzleti titokhoz hozzáférésük van, valamint - az ügyfelek védelme érdekében - kiegészíti a felhatalmazások körét.

A Hpt.-t érintő egyes módosítások határideje - a megváltozott piaci feltételek között is érvényes részletszabályok kidolgozásának időigényére tekintettel - megváltozik.

Az igazságügyi alkalmazottak szolgálati jogviszonyáról szóló1997. évi LXVIII. törvény módosítása

A 107. §-hoz

A bérrendszerek egységesítésének, a különböző jogviszonyokban foglalkoztatottak, illetve a munkáltatók számára azonos feltételek megteremtésének igénye indokolttá teszi, hogy a köztisztviselői, közalkalmazotti, igazságügyi alkalmazotti, ügyészségi és a fegyveres szervek hivatásos állományú tagjaira vonatkozó végkielégítési mértékek egymáshoz közelítően - a munka törvénykönyvének szabályozását alapul véve, annál több ponton kedvezőbb módon - kerüljenek megállapításra. A munka törvénykönyve szerinti juttatás jelenleg legalább három év munkaviszony esetén egy havi; öt év esetén két havi; tíz év esetén három havi; tizenöt év esetén négyhavi; húsz év esetén: öt havi; huszonöt év esetén: hat havi átlagkeresetnek felel meg. A záró rendelkezések között tartalmazza a javaslat, hogy az új szabályozást az 1999. április 1-jétől felmentettekre kell alkalmazni.

Az épített környezet alakításáról és védelméről szóló1997. évi LXXVIII. törvény módosítása

A 108. §-hoz

Jelenleg az építésügyi-építésrendészeti feladatok finanszírozását a Központi Környezetvédelmi Alap látja el. A törvénymódosítási javaslat e feladatok stabilabb finanszírozási hátterét kívánja megteremteni az által, hogy - összhangban az Alap megszüntetésével - az építésügyi feladatok bevételi és kiadási előirányzatai a központi költségvetésbe - az építésügyért felelős Földművelésügyi és Vidékfejlesztési Minisztérium fejezetbe - kerülnek beépítésre.

A társadalombiztosítási nyugellátásról szóló 1997. évi LXXXI. törvény módosítása

A 109. §-hoz

A rendelkezés megállapítja az 1999. januárban esedékes nyugdíjemelés mértékét.

Az egyházak hitéleti és közcélú tevékenységének anyagi feltételeirőlszóló 1997. évi CXXIV. törvény módosítása

A 110. §-hoz

Az egyházaknak egyes ingatlanvagyonukról történt lemondás fejében a törvény szerint fizetendő 4,5%-os járadék mértékétől való eltérés lehetővé tételét az indokolja, hogy egyes egyházak a jelenlegi törvényi szabályozás szerint a többiekkel szemben hátrányba kerülnének sajátos vagyonszerkezetük miatt. Így nem tudnák más egyházakkal azonos színvonalon ellátni hitéleti és közcélú feladataikat. A Kormánnyal - kölcsönös értékelés alapján kötött - megállapodások forrása a költségvetésben rendelkezésre áll.

A kulturális javak védelméről és az muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 111. §-hoz

A kulturális szaktörvény hatálybaléptető rendelkezéseinek olyan értelmű módosítása szükséges, miszerint a meghatározott ágazati feladatok ellátására a fejezet költségvetésében a helyi önkormányzatok normatív költségvetési hozzájárulása 22,5%-ának megfelelő összeget változatlan arányban kell továbbra is biztosítani. Az előírt %-os arány kétszeres mértékűre emelése - figyelembe véve, hogy 1999. évben az önkormányzati normatív támogatás 19%-kal nő - jelentős ágazati aránytalanságot idézne elő, és ehhez a költségvetési források sem állnak rendelkezésre. A kapcsolódó központi hozzájárulás változatlan arányának fenntartásával viszont elérhető, hogy a központi támogatás és a helyi önkormányzati támogatás azonos ütemben nőjön. Ezzel összefüggésben szükséges, hogy a szaktörvény egyéb normatív előírásainak életbeléptetése is egy évvel későbbi időpontban történjen.

Az ingatlan-nyilvántartásról szóló 1997. évi CXLI. törvény módosítása

A 112. §-hoz

A törvény hatályba lépése időpontjának meghatározása arra a feltételezésre épült, hogy 1999. január 1-ig a kárpótlás és a szövetkezeti közös használatú földek kiadásának folyamata lezárul.

Ezért az 1997. évi CXLI. törvény már nem rendelkezik a szövetkezeti földhasználati jogról és megváltoztatta az ingatlanok nyilvántartásának módját is. Az új törvény már teljes egészében a reálfólium elvén alapul, tehát minden ingatlant önálló tulajdoni lapon kell nyilvántartani. A szövetkezeti közös használatú földek nyilvántartása ettől eltérően a perszonál fólium elve szerint történik, itt a nyilvántartás a jogosult személyéhez (a szövetkezethez) igazodik.

A részarány-kiadás folyamatának lezárultáig ez a nyilvántartási mód nem változtatható meg, ezért szükséges a törvény hatályba lépésének időpontját egy évvel későbbre halasztani.

Az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény módosításáról szóló 1997. évi CLI. törvény módosítása

A 113. §-hoz

Az Épt.-re vonatkozó módosítások a törvényhez tartozó részletszabályok megalkotásához szükséges felhatalmazásokat tartalmazzák.

Az Épt.-t érintő egyes módosítások határideje - a megváltozott piaci feltételek között is érvényes részletszabályok kidolgozásának időigényére tekintettel - megváltozik.

A Magyar Köztársaság 1998. évi költségvetéséről szóló1997. évi CXLVI. törvény módosítása

A 114. §-hoz

A törvényalkotó az 1998. évi költségvetési törvény módosításával úgy döntött, hogy a Magyar Fejlesztési Bank tőkeemelésének fedezésére 40 milliárd, a Postabank tőkeemelésének fedezésére 132 milliárd, az ÁPV Rt. tartalékának feltöltésére gázközmű-vagyonnal összefüggésben 50 milliárd forintot biztosít.

A gazdasági társaságokról szóló 1997. évi CXLIV. törvény módosítása

A 115. §-hoz

A gazdasági társaságokról szóló 1997. évi CXLIV. törvény módosításának célja az, hogy a részvénytársaságok a negatív árfolyam hatásokat önmaga is kompenzálni tudja.

A hitelintézetekről és a pénzügyi vállalkozásokról szóló 1996. évi CXII. törvény módosításáról szóló 1997. évi CLVIII. törvény módosítása

A 116. §-hoz

A Hpt.-t érintő egyes határidők módosítása - a megváltozott piaci feltételek között is érvényes részletszabályok kidolgozásának időigényére tekintettel - megváltozik.

A jövedéki adóról és a jövedéki termékek forgalmazásának különös szabályairólszóló 1997. évi CIII. törvény módosítása

A 117. §-hoz

Az ólmozatlan motorbenzinek jövedéki adója 86,90 Ft.

A Nemzeti Kulturális Alapról szóló törvény módosítása

A 118. §-hoz

A Nemzeti Kulturális Alap jogutódja a Nemzeti Kulturális Alapprogram.

Az adótörvények, a számviteli törvény és egyes más törvények módosításáról szóló 1998. évi XXXIII. törvény módosítása

A 119. §-hoz

A rendelkezés visszamenőleges hatálybalépést állapít meg a befektetési vállakozásoknak a helyi adók esetében alkalmazandó költségelszámolására.

Vegyes és záró rendelkezések

A 120. §-hoz

Ez a paragrafus a hatályba léptető rendelkezéseket tartalmazza.

A 121. §-hoz

E § különböző felhatalmazásokat tartalmaz.

A 122. §-hoz

A média tv. rendelkezése szerint az üzembentartási díj mértékéről rendelkezik. Az üzemben tartási díj 20%-kal 530 forintról 640 forintra való megemelése indokolt, mivel az három éve változatlan. A díjfizetésre kötelezettek terhelésének mérséklésére az intézkedés bevezetését csak a második félévre indítványozza a javaslat.

A 123. §-hoz

A közbeszerzésről szóló 1995. évi XL. törvény 2. §-a szerint az éves költségvetési törvény állapítja meg a közbeszerzési értékhatárokat, e § erre vonatkozó rendelkezéseket tartalmaz.

A 124. §-hoz

Felhatalmazást ad a Támogatásokat és Járadékokat Kezelő Szervezet részére az államot megillető követelések tekintetében a gyakorlatilag behajthatatlan követelés elengedésére, illetőleg törlésére.

A 125. §-hoz

A javaslat a különböző fejlesztési támogatások pályázati és döntési rendszereinek időbeni összehangolását, az előirányzatok racionális felhasználását szolgálja.

A 126-127. §-hoz

A korábban leírt 1998. évi költségvetési törvényt módosító rendelkezést a pótkezelési időszakban 1999. január 31-éig lehet teljesíteni. Nem kell alkalmazni az Áht-nak azon rendelkezéseit, amelyek az egyensúly megbomlása esetén jelzési, illetve pótköltségvetési kötelezettséget írnak elő.

A 128. §-hoz

A hatályát vesztő jogszabályhelyeket tartalmazza.