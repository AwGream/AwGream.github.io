2005. évi CLXXI. törvény indokolása

az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény módosításáról

-----STARTING---POINT---ALTALANOS--- 

Az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény (a továbbiakban Ektv.) módosítása kettős célt szolgál. Egyrészt hasznosítani kívánja a törvény végrehajtása során összegyűlt gyakorlati tapasztalatokat, a jogirodalomban megfogalmazott bírálatokat, továbbá korrigálja azokat a hibákat és hiányosságokat, amelyekre az Európai Unió Bizottsága (a továbbiakban: Bizottság) Belső Piac és Szolgáltatások Főigazgatósága 2005. április 19-én kelt, a Magyar Köztársaság Kormányához intézett levelében (hiv. szám: MARKT/E2/JL/jz D(2005) 4034) (a továbbiakban: általános tájékoztatáskérés) felhívta a Magyar Köztársaság figyelmét.

A törvény módosítja, illetve kiegészíti az értelmező rendelkezéseket. Módosul a magánjellegű közlés definíciója, meghatározásra kerül a letelepedett szolgáltató, a szabályozott terület, valamint az elektronikus hirdetés fogalma. A gazdasági reklámtevékenységről szóló 1997. évi LVIII. törvény rendelkezéseire figyelemmel bevezeti az elektronikus hirdető, az elektronikus hirdetési szolgáltató, valamint az elektronikus hirdetés közzétevője fogalmát. Hatályon kívül helyezi a törvény az ellenszolgáltatás meghatározását, amely - amint azt a Bizottság jelezte - jelenlegi formájában a közösségi jogba ütközik. Egyértelművé teszi, hogy a nemzeti szabályozás nem ütközik az előzetes engedélyezés tilalmába, valamint rögzítésre kerül, hogy az Európai Gazdasági Térségről szóló megállapodás részes államai területéről nyújtott szolgáltatás az Európai Parlament és Tanács a belső piacon az információs társadalommal összefüggő szolgáltatások, különösen az elektronikus kereskedelem, egyes jogi vonatkozásairól szóló 2000/31/EK irányelve (a továbbiakban: EKI) 2. cikk h) pontjában meghatározott szabályozott területen mely esetekben korlátozható. A valamennyi szolgáltatóra előírt adatszolgáltatás szabályait pontosítja és egyszerűsíti. A módosítás az értesítés-eltávolítási szabályok alkalmazását kiterjeszti a védjegyek és a földrajzi árujelzők oltalmáról szóló törvényben meghatározott, a védjegyoltalomból eredő kizárólagos jogokat sértő információkra. Megvalósítja az EKI 6. cikkének átültetését, meghatározva az elektronikus hirdetésekre vonatkozó általános előírásokat, továbbá részben kibővíti, részben pontosítja az elektronikus levelezés útján küldött elektronikus hirdetésekre vonatkozó rendelkezéseket. Az EKI „commercial communication” fogalmának átültetését az „elektronikus hirdetés” fogalmának bevezetésével úgy valósítja meg, hogy az irányelv által megkövetelt kereskedelmi jellegű közléseken túl szabályoz valamennyi információs társadalommal összefüggő szolgáltatás útján tett közlést, amelynek célja, hogy közvetve vagy közvetlenül népszerűsítse a vállalkozást, szervezetet, kereskedelmi, ipari vagy kézműipari tevékenységet folytató vagy szabályozott szakmát gyakorló személyt, annak áruját, szolgáltatását, tevékenységét, továbbá azokat, a közléseket, amelyek társadalmi cél megvalósításához kapcsolódó tájékoztatást tartalmaznak. Az EKI 20. cikkének felhatalmazása alapján közigazgatási típusú különös szankciókat vezet be az elektronikus út igénybevételével összefüggő, információs társadalmi szolgáltatás nyújtásával elkövetett jogsértések esetére. Ezen túlmenően a jogalkalmazás gyakorlati tapasztalatainak figyelembe vételével újraszabályozza az elektronikus kereskedelmi jogsértések esetén eljáró hatóságok (Nemzeti Hírközlési Hatóság, Fogyasztóvédelmi Főfelügyelőség) önálló és szakhatósági hatáskörét. A Bizottság általános tájékoztatáskérése nyomán szükségessé vált beiktatni az Ektv.-be egy rendelkezést arról, hogy mely szerv hatáskörébe tartozik az EKI 9. cikk (3) bekezdésében meghatározott tájékoztatási és jelentéstételi kötelezettség. A tájékoztatás és jelentés célja az, hogy a Bizottság folyamatosan nyomon kövesse, hogy a tagállamok milyen mértékben és miért tartják fenn az elektronikus úton köthető szerződések elismerése alól az EKI-ben megengedett kivételeket [EKI 9. cikk (2) bekezdés]. E hatáskört a törvény az informatikai és hírközlési miniszterhez telepíti.

-----STARTING---POINT---RESZLETES---

Az 1. §-hoz

Az Ektv. 1. §-a (2) bekezdésének módosítása az Ektv. hatályát pontosítja. Az EKI 3. cikk (1)-(2) bek. szerinti ún. „származási ország elve” kimondja, hogy a szabályozott területtel kapcsolatos követelményeket az EGT-beli szolgáltató esetében kivételes esetektől eltekintve (l. Ektv. új 3/A. § cikk) mindig a letelepedés szerinti ország joga határozza meg. A módosítás egyértelművé teszi, hogy az Európai Gazdasági Térség tagállamainak területéről a Magyar Köztársaság területére irányuló szolgáltatást nyújtó szolgáltatókra a törvény 3. §-ának (7) bekezdésében definiált (Ektv. 2. §-ába beépülő új s) pont) szabályozott területtel kapcsolatos követelmények nem terjednek ki, az Ektv. többi, a származási ország elvét nem sértő rendelkezéseit azonban e szolgáltatókra is alkalmazni kell.

A 2. §-hoz

A törvény 3. §-ának (1) bekezdése a „magánjellegű kommunikáció” fogalmát „magánjellegű közlésre” módosítja, ezzel összefüggésben szükséges az Ektv. 1. §-a (4) bekezdésének pontosítása.

A 3. §-hoz

A magánjellegű közlés fogalmi meghatározásának pontosítását az tette szükségessé, hogy a hatályos törvény nem tükrözte kellően az EKI preambulumának (18) bekezdéséből kitűnő, a magánjelleget megalapozó ismérveket. Nem fejezi ki a hatályos szabály, hogy csak egyéni közlésre alkalmas eszköz lehet az elektronikus levelezéssel egyenértékű („individual”). Itt azért is szükséges a pontosítás, mert az elektronikus levelezéssel egyenértékű egyéni kommunikáció az elektronikus szerződéskötési szabályok alóli kivételek körében [Ektv. 5. § (5) bekezdés] azonos tartalommal fordul elő.

A hatályos rendelkezés az üzenetváltást helyezi a középpontba, holott egyoldalú közlés is lehet magánjellegű kommunikáció, végül a magáncélt a közlési eszközt alkalmazó személy eljárásához célszerű kapcsolni, hasonlóan a más jogszabályokban (pl. Ptk.) a fogyasztói minőséget megalapozó célhoz. Ennek az az oka, hogy ugyanaz a személy ugyanarról a „címről” (elektronikus levélcím, illetve IP cím) megvalósíthat magánkommunikációt, és nyújthat információs társadalmi szolgáltatást is, attól függően, hogy milyen célból jár el.

Akkor magánjellegű az elektronikus közlés, ha

- a közlés „magáncélból” eljáró személytől származik,

- a közlés elektronikus levelezés, vagy azzal egyenértékű, de egyéni közlésre alkalmas kommunikációs eszköz igénybevétele útján történik.

A személyek lehetnek természetes személyek, de más jogalanyok is (az EKI (18) prembulumbekezdése példaként sorolja fel a természetes személyek közléseit).

„Magáncél” a kereskedelmi, üzleti, hivatásszerű tevékenység, illetve közfeladat körén kívül eső cél. Tartalmilag ez tükrözi teljes körűen a magyar jogban az EKI (18) preambulumbekezdése szerinti „trade, business, profession”/„gewerblich, geschäftlich oder beruflich” jelzőket.

A magánjellegű közlés körébe eső közlés lehet egyoldalú (pl. vélemény küldése egy honlapon található fórumra, vagy csevegő klubba), vagy kétoldalú ( pl. elektronikus levelezés, vagy szerződési nyilatkozatok tétele). Amennyiben a „magáncél” fogalmában foglaltaknak megfelel, úgy valamely honlap tartalma is magánjellegű közlésnek minősül.

Általában csak a „magáncélból” eljáró magánszemélyek egymásnak címzett szerződési nyilatkozatai tekinthetők tipikusan magánjellegű kommunikációnak, mert ha más személy „kereskedő”) tesz elektronikus úton szerződési nyilatkozatot, az az elektronikus kereskedelmi szolgáltatás (Ektv. 2. § a) pont) körébe tartozik. Az EKI (18) preambulumbekezdése kifejezetten kiemeli, hogy a munkaviszonyban (és az ezzel egyenértékű jogviszonyokban) tett elektronikus nyilatkozatok a magánjellegű közlések körébe tartoznak, más szóval nem minősülnek információs társadalmi szolgáltatásnak.

Nem minősül viszont magánjellegű közlésnek az elektronikus hirdetés akkor sem, ha azt elektronikus levélben küldik, és az elektronikus levélben, vagy bármely más elektronikus úton tett szerződési nyilatkozat sem, ha azt nem magáncélból eljáró személy (pl. elektronikus kereskedelmi szolgáltató) teszi. Az ettől független kérdés, hogy az Ektv. 6. § (5) bekezdése alapján az elektronikus szerződésekre vonatkozó bizonyos szabályokat nem kell alkalmazni a kizárólag elektronikus levelezés vagy azzal egyenértékű kommunikációs eszközzel tett címzett nyilatkozatok útján létrejött szerződések esetén.

A letelepedett szolgáltató fogalmát a Bizottság általános tájékoztatáskérésében foglaltak következtében vált szükségessé bevezetni. A fogalom-meghatározás mögött valójában az Ektv. alkalmazásában használt állandó telephely fogalom húzódik meg. Az a rendelkezés, amely szerint a szolgáltatás nyújtásához szükséges műszaki eszközök jelenléte, illetve technológiák alkalmazása önmagában nem minősül állandó telephelynek, például azt jelenti, hogy ha egy más államban társasági jogi-cégjogi értelemben vett székhellyel rendelkező szolgáltató a Magyar Köztársaság területén tárhelykapacitást bérel, és a tárhelyszolgáltatáshoz szükséges szoftverekre a Magyar Köztársaság területére érvényes szoftver felhasználási joggal rendelkezik, e tények önmagukban nem eredményezik azt, hogy a szolgáltató a Magyar Köztársaságban az Ektv. értelmében letelepedett szolgáltatónak minősül. (E minősítéstől más jogág szerinti, pl. adójogi minősítések eltérhetnek.).

A fogalom összefügg az Ektv. 2. § c) pontjában meghatározott, az Európai Gazdasági Térségről szóló megállapodás részes államai területéről, valamint a 2. § h) pontjában meghatározott, a Magyar köztársaság területéről nyújtott szolgáltatás fogalmaival is. Az e fogalmak részét képező „telephely” követelményei nem teljesülnek, ha a szolgáltató az 2. § új n) pontja szerint nem tekinthető az adott államban letelepedett szolgáltatónak.

Az elektronikus hirdetés fogalmának a törvénybe iktatása a Bizottság általános tájékoztatáskérése alapján történt. A kifogás tárgya az volt, hogy az EKI „commercial communication” (kereskedelmi közlés) fogalmának, és különösen a fogalom alóli kivételeknek a meghatározása a magyar jogban hiányzik. A kereskedelmi közlés fogalmát az Ektv. valóban nem vette át, helyette - jelen módosításig külön fogalom meghatározás nélkül - a hasonló tartalmú, a magyar jogban bevett „reklám” fogalmát használja, amelynek meghatározása a gazdasági reklámtevékenységről szóló 1997. évi LVIII. törvény (a továbbiakban: Grtv.) 2. §-ában található: „E törvény alkalmazásában: h) Gazdasági reklám: olyan tájékoztatás, amely termék, szolgáltatás, ingatlan, jog és kötelezettség (a továbbiakban: áru) értékesítését vagy más módon történő igénybevételét és a vállalkozás nevének, megjelölésének, tevékenységének népszerűsítését, továbbá áru vagy árujelző megismertetését mozdítja elő (a továbbiakban: reklám).” Az elektronikus hirdetésnek a törvény módosításával bevezetett fogalma szélesebb körben szabályozza az információs társadalommal összefüggő szolgáltatás útján megvalósuló közléseket, mint azt az irányelv kereskedelmi közlés, valamint a Grtv. gazdasági reklám fogalma teszi. A reklám fogalmának a hirdetés fogalmával történő felváltása annak érdekében vált szükségessé, hogy a törvény szövege egyértelművé tegye a közlések gazdasági reklám fogalmára történő leszűkítésének feloldását. A gazdasági reklámmal összefüggésben korábban szabályozott „reklámozó”, „reklámszolgáltató” és „reklám közzétevője” fogalmak felváltása (elektronikus hirdető, elektronikus hirdetési szolgáltató, elektronikus hirdetés közzétevője) is szükségessé vált az elektronikus hirdetés fogalmának bevezetésével összefüggésben.

Az elektronikus hirdetés fogalma magában foglal valamennyi információs társadalommal összefüggő szolgáltatás útján tett közlést, amelynek célja, hogy közvetve vagy közvetlenül népszerűsítse a vállalkozást, szervezetet, kereskedelmi, ipari vagy kézműipari tevékenységet folytató vagy szabályozott szakmát gyakorló személyt, annak áruját, szolgáltatását, tevékenységét, továbbá azokat a közléseket, amelyek társadalmi cél megvalósításához kapcsolódó tájékoztatást tartalmaznak.

A törvény az EKI 2. cikkének f) pontjában foglaltakkal összhangban meghatározza, hogy önmagukban mely közlések nem minősülnek elektronikus hirdetésnek, egyértelművé téve azonban, hogy a kivételek nem érintik az információs társadalommal összefüggő szolgáltatás felhasználásával küldött elektronikus hirdetésekkel kapcsolatos törvényi kötelezettségeket.

Az elektronikus elérést lehetővé tevő IP cím, elektronikus levélcím magában még nem valósít meg elektronikus hirdetést. Ha egyébként az elektronikus hirdetés fogalmába tartozó közlés egy, a „reklámozott személytől” független szervezettől származik, vagyis nem a „reklámozott személy” (reklámjogi értelemben: a reklám megrendelője) határozza el az elektronikus reklám közlését, akkor arra nem terjed ki az Ektv. hatálya. Ez különösen abban az esetben áll fenn, ha a közlés ellenérték szolgáltatása nélkül történik.

A törvény rögzíti, hogy nem minősül elektronikus hirdetés közzétevőjének az a közvetítő szolgáltató, aki kizárólag gyorsítótárolás, tárhelyszolgáltatás vagy keresőszolgáltatás nyújtásával járul hozzá a hirdetés megismerhetővé tételéhez.

A törvény az Ektv. értelmező rendelkezéseit kiegészíti a szabályozott terület definíciójával. Szabályozott terület azt a nemzeti jogszabályi feltételrendszert öleli fel, amelyet egy tagállam az információs társadalommal kapcsolatos szolgáltatásokra saját hatáskörében előírhat. A szabályozott terület csak az on-line tevékenységekkel (pl. információnyújtással, reklámozással, vásárlással, szerződés megkötésével) kapcsolatos követelményeket szabályozza, és nem érinti a tagállamoknak az árukkal kapcsolatos olyan jogi követelményeit, mint pl. a biztonsági szabványok, termékmegjelölési kötelezettség vagy termékfelelősség, vagy az áruk kézbesítésével vagy szállításával kapcsolatos követelményei.

A 4. §-hoz

A rendelkezés megfogalmazása, pontosabban a cím és a tartalom összhangja megkérdőjeleződött, és a Bizottság észrevételei is kétségbe vonták, hogy a szabály kifejezné az előzetes engedélyezési tilalom lényegét. Hiánya a hatályos rendelkezésnek, hogy az előzetes engedélyezés tilalma alóli kivételek körében nem rendelkezik az elektronikus hírközlési jogi engedélyezési/bejelentési szabályokról, holott erre az EKI 4. cikk (2) bekezdés második fordulata is utal.

Noha a hatályos jog is megfelelt tartalmilag az EKI-nek, hiszen nem létezik a jogrendszerben az elektronikus útra tekintettel előírt engedélyezés, és a kivételek körében az „egyébként” szó kellően kifejezte, hogy engedélyt, vagy azzal azonos joghatású korlátozást csak akkor lehet alkalmazni, ha az akkor is irányadó, ha a szolgáltatást nem elektronikus úton nyújtják, a törvény el kívánja oszlatni a kételyeket.

Az (1) bekezdés előírja, hogy sem a szolgáltatás megkezdéséhez, sem pedig a szolgáltatás körébe eső bármely tevékenység végzéséhez nem szükséges engedély, vagy ezzel azonos joghatású hatósági határozat.

Az engedélyezési tilalom alóli kivételeket a törvény kettébontja. Az első körbe tartoznak a szolgáltatás nyújtására irányadó tevékenységi engedélyezési, bejelentési, képesítési, és egyéb előírások, amelyek az „analóg világban” is érvényesülnek (pl. szerencsejáték szervezésére irányuló tevékenység).

A második körben találhatók az elektronikus hírközlési jogi, a tartalomszolgáltatástól különböző információs társadalmi szolgáltatásokra irányadó előírások (Eht. 76. §, 77. §, 188. § 13. pont), amelyek közösségi jogi hátterét említi az EKI 4. cikk (2) bekezdés is.

Az 5. §-hoz

A módosítás alapját a Bizottság általános tájékoztatáskérésében foglaltak jelentik, emellett jogirodalmi álláspontok is bírálták az ún. származási ország elvétől való eltérés túlságosan tömör hatályos szabályát, amely nem határozza meg, hogy mely feltételek mellett korlátozható az Európai Gazdasági Térségről szóló megállapodás részes államainak területéről nyújtott szolgáltatás.

A törvény szerinti megoldást a 6. §-sal [vagyis az Ektv. 3/A. § (1) bekezdését az Ektv. 3. §-sal] összeolvasva kell értelmezni. Mindkét szabály az EKI-ben meghatározott ún. szabályozott területen (EKI 2. cikk h) pont) született, hiszen ez határolja körül azt a tárgyat, amelyre a jogközelítés kiterjed. Erre a pontos átültetés kedvéért a 3/A. § módosítására irányuló törvény is utal.

Az Ektv. 3. §-a határozza meg, hogy a hazai információs társadalmi szolgáltatást milyen körben lehet engedélyhez, bejelentéshez, képesítési előíráshoz, stb. kötni.

Az Ektv. 3/A. §-ának újrafogalmazott (1) bekezdése rendezi azokat a feltételeket, amelyek fennállása esetén az Európai Gazdasági Térségről szóló megállapodás részes állama területén letelepedett szolgáltató által nyújtott információs társadalmi szolgáltatás korlátozható. Három, együttesen érvényesülő feltétel áll fenn:

- valamely, az a ) pontban felsorolt közérdek védelme,

- egy adott szolgáltató szolgáltatása, amely sérti, vagy komolyan és súlyosan veszélyezteti a felsorolt érdekek valamelyikét,

- a korlátozás csak akkor alkalmazható, ha az a sérelemmel/veszéllyel arányos.

Mivel külföldi államban letelepedett szolgáltatóval szemben alkalmazható intézkedésről van szó, ezért a 3/A. § (2) bekezdése megfelelő előzetes tájékoztatási (Európai Bizottság), és értesítési (a szolgáltató székhelye, állandó telephelye szerinti tagállam) kötelezettséget ír elő, a (3) bekezdés pedig sürgős esetre nézve felmentést ad az értesítés/tájékoztatás alól.

Az Európai Bizottság észrevételei alapján vált szükségessé a 3/A. § (4) bekezdésének kiegészítése az előzetes eljárásokkal, amelyek értelemszerűen polgári, peres eljárást megelőző eljárásokat (pl. előzetes bizonyítás) foglalnak magukban, és a bűnügyi nyomozási cselekményekkel. E körben tehát nem kell az Európai Gazdasági Térségről szóló megállapodás részes állama területén letelepedett szolgáltatóval szemben alkalmazott korlátozó intézkedést megelőzően értesíteni az érintett tagállamot, és értesíteni az Európai Bizottságot.

A 6. §-hoz

A minden szolgáltatóra előírt adatszolgáltatás szabályait a törvény pontosítja és egyszerűsíti. Egyrészt a rendelkezés bevezető része módosul azért, mert a szolgáltató nemcsak tényeket (adatokat) köteles közölni, hanem egyéb tájékoztatást is kell nyújtania, pl. a h) pont szerint.

A cél egyrészt az, hogy fölösleges adatok szolgáltatására a szolgáltató ne legyen köteles. Így például a hatályos jogszabály valamennyi szolgáltatóval szemben kötelezően előírja olyan adatok szolgáltatását, amelyeket egyébként csak a szabályozott szakmák gyakorlói szolgáltatnak. Hasonlóan az adószámát a törvény szerint csak az általános forgalmi adó alanya köteles közzétenni. A pontosítás - a nyelvi kiigazításokon túl - kiterjed a szolgáltatandó adatok olyan csoportosítására is, amelyből kitűnik, hogy mely adatok szolgáltatására köteles minden szolgáltató, emellett mely további adatokat köteles szolgáltatni a szabályozott szakma gyakorlója. Ezeket az adatokat egészítik ki a fogyasztóvédelemről szóló 1997. évi CLV. törvény 8. § szerint nyújtandó tájékoztatási adatok abban az esetben, ha a szolgáltató tevékenysége fogyasztót („az a személy, aki - gazdasági vagy szakmai tevékenység körén kívül - árut vesz, rendel, kap, használ, illetve akinek a részére a szolgáltatást végzik, továbbá, aki az áruval vagy szolgáltatással kapcsolatos tájékoztatás vagy ajánlat címzettje”) érint, vagy érinthet. Ez utóbbi körbe eső tájékoztatást nemcsak akkor kell nyújtani, ha a szolgáltató elektronikus kereskedelmi szolgáltatást nyújt, hanem minden esetben, ha a szolgáltatás fogyasztót érinthet.

A 7. §-hoz

A védjegyjogosultak védelme érdekében a törvény az értesítés-eltávolítási eljárás szabályait alkalmazni rendeli a szolgáltatók által hozzáférhetővé tett azon információkra, amelyek a jogosultnak a védjegyek és a földrajzi árujelzők oltalmáról szóló törvényben meghatározott, a védjegyoltalomból eredő kizárólagos jogait sértik.

A 8. §-hoz

A módosítás célja nyelvi pontosítás és belső koherencia megteremtése. Mivel a törvény bevezeti az elektronikus hirdetés fogalmát, ezért ennek megfelelően módosul a bekezdés.

Emellett a módosítás azon eleme, amely a „célzott” jelző helyébe a „címzett” jelzőt állítja, segít a rendelkezés értelmezésében. A szolgáltatáshoz szükséges adatkezelési célokon [(1)-(3) bekezdés] kívül eső adatkezelési célokat pontosítja. Nemcsak üzleti, kereskedelmi, hanem bármely tartalmú címzett közlés igénybe vevőnek történő eljuttatása céljából csak az igénybe vevő kifejezett hozzájárulásával kezelheti a szolgáltató az igénybe vevő személyes adatait (pl. jótékonysági tartalmú, közérdekű közlések is).

A 9. §-hoz

A szakasz alapos felülvizsgálatára Bizottság általános tájékoztatáskérése, másrészt alapos jogirodalmi kritikák miatt került sor. A felülvizsgálat kiterjedt az EKI átültetéséből eddig kimaradt 6. cikkel, továbbá az elektronikus hirdetés fogalmának bevezetéséből adódó módosításokra.

A szakasz (1) bekezdése valamennyi elektronikus hirdetésre kiterjedően fogalmaz meg kötelezettségeket, így azok nem csupán az elektronikus levélben küldött, hanem a bármely formában közzétett (pl. honlap reklámcsíkja, felugró ablak stb.) elektronikus hirdetés esetében alkalmazandók. A § (2)-(7) bekezdései az információs társadalommal összefüggő szolgáltatás felhasználásával küldött elektronikus hirdetésekre fogalmaznak meg különös rendelkezéseket.

A (2)-(7) bekezdések a hatályos jog opt-in rendszerét tartják fenn, mégpedig mind természetes személyekre, mind egyéb jogalanyokra nézve. Újdonság azonban, hogy a hozzájáruló nyilatkozatra a törvény nem írja elő az írásbeli alakot. A hozzájárulást bármely olyan módon meg lehet tenni, amely alkalmas a nyilatkozatot tevő személy és a nyilatkozat tárgyának azonosítására és aggálytalan összekapcsolására.

A 10. §-hoz

A szabály érdemben nem változott. A pontosítás célja az, hogy az értelmező rendelkezések közé bevezetett elektronikus hirdetés fogalommal összehangolt rendelkezés tartalmazza a szabályozott szakma gyakorlói számára irányadó elektronikus hirdetési szabályokat. Az Ektv. 14. § módosításaihoz is igazodik a pontosítás.

A 11. §-hoz

A jogirodalom alappal kritizálta, hogy az állam önszabályozást támogató szerepéről szóló, az EKI 16. cikkében foglalt rendelkezés átültetését szolgáló rendelkezés tartalma nem világos. A módosítás célja az, hogy az átültető szabály pontosabban tükrözze az EKI 16. cikk címét és tartalmát. A § megfogalmazza, hogy az állam ösztönzi a magatartási kódexek kidolgozását, továbbá a magatartási kódexek elektronikus úton, magyar nyelven és az Európai Gazdasági Térségről szóló megállapodás részes államaiban lakóhellyel, illetve székhellyel rendelkező igénybe vevők és más érdekeltek számára a részes államok hivatalos nyelvein is történő hozzáférhetővé tételét. Ugyancsak ösztönzi az állam az elektronikus úton történő alternatív vitarendezési eljárások működését, valamint azt, hogy az információs társadalommal összefüggő tevékenységet ellátó szervezetek az informatikai és hírközlési miniszterrel - amennyiben a szolgáltatás az Európai Gazdasági Térségről szóló megállapodás bármely részes államában is irányul, az Európai Bizottsággal is - együttműködve az érdekeltek számára tájékoztatást adhassanak a magatartási kódexeikről, azok alkalmazásának tapasztalatairól, az elektronikus kereskedelemre gyakorolt hatásairól.

A 12. §-hoz

A § a jogalkalmazás tapasztalatait figyelembe véve rendezi az elektronikus kereskedelmi jogsértések esetén eljáró hatóságok (Nemzeti Hírközlési Hatóság, Fogyasztóvédelmi Főfelügyelőség) önálló és szakhatósági hatáskörét. Az Ektv. 4-6. §-aiban és a 12. §-ban foglalt fogyasztóvédelmi kötelezettségek megsértése esetén az eljáró hatóság a Fogyasztóvédelmi Főfelügyelőség, illetve a megyei (fővárosi) fogyasztóvédelmi felügyelőségek, amelyek a fogyasztóvédelemről szóló 1997. évi CLV. törvény (a továbbiakban: Fgy. tv.) szabályai szerint járnak el. Az 5-6. §-ok megsértése esetében a Fgy. tv. 47. § (4) bekezdésében meghatározott érdekelt szakhatóság a Nemzeti Hírközlési Hatóság (a továbbiakban: Hatóság). A 14. §-ban 14/A. §-ban foglalt rendelkezések megsértése esetén a Hatóság nem szakhatóságként, hanem hatóságként jár el, eljárásában a Hatóság Hivatala az elsőfokú szerv, amelynek határozata ellen a Hatóság Tanácsának elnökéhez lehet fellebbezni. Az elektronikus hirdetéssel összefüggő gazdasági reklámtevékenységre vonatkozó rendelkezések megtartását a Fogyasztóvédelmi Főfelügyelőség, illetve a megyei (fővárosi) fogyasztóvédelmi felügyelőségek ellenőrzik, amelyek a gazdasági reklámtevékenységről szóló 1997. évi LVIII. törvény szerint járnak el. A Hatóság eljárására a közigazgatási hatósági eljárás és szolgáltatás általános szabályairól szóló 2004. évi CXL. törvényt kell alkalmazni. Az eljárásban ügyfélnek minősül az eljárással érintett információs társadalommal összefüggő szolgáltatás nyújtásában közreműködő valamennyi szolgáltató. A Hatóság a Ket. által biztosított intézkedéseken túl a 14. §-ban, 14/A. §-ban foglalt rendelkezések megsértése esetén elrendelheti a jogsértő állapot megszüntetését, megtilthatja a jogsértő magatartás további folytatását, valamint elektronikus kereskedelmi bírságot szabhat ki, amelyet a Hatóság számlájára kell befizetni,

A 13. §-hoz

A hatályos Ektv. 17. § (1) bekezdésében foglalt rendelkezés a szankciórendszer átalakítása [ld. Ektv. 16. (5)-(12) bekezdés] meghaladottá vált. Az Európai Bizottság észrevételei nyomán azonban be kellett iktatni az Ektv.-be egy rendelkezést arról, hogy mely szerv hatáskörébe tartozik az EKI 9. cikk (3) bekezdésében meghatározott tájékoztatási és jelentéstételi kötelezettség. A tájékoztatás és jelentés célja az, hogy az Európai Bizottság folyamatosan megismerje, hogy a tagállamok milyen mértékben és miért tartják fenn az elektronikus úton köthető szerződések elismerése alól az EKI-ben megengedett kivételeket (EKI 9. cikk (2) bekezdés). E hatáskört a törvény az informatikai és hírközlési miniszterhez telepíti. A rendelkezés alapján egyszerűen kiegészíthető az informatikai és hírközlési miniszter feladat- és hatásköréről szóló 141/2002. (VI. 28.) Korm. rendelet.

-----STARTING---POINT---VEGE---

A 14-16. §-hoz

A törvény 14-16. §-ai hatálybaléptető rendelkezést, és jogharmonizációs klauzulát tartalmaznak.