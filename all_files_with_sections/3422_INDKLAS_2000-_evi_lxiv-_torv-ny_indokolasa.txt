2000. évi LXIV. törvény indokolása

a munkavállaló által hordozható legnagyobb megengedett teherről szóló, a nemzetközi munkaügyi konferencia 1967. évi 51. ülésszakán elfogadott 127. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül az egy munkavállaló által hordozható legnagyobb megengedett teherről szóló, 1967. június 7. napján elfogadott 127. számú Egyezmény rendelkezik a munkavállalók érdekében az általuk kézzel szállítható rakományok súlyáról.

Az Egyezmény értelmében a tagállamok arra vállaltak kötelezettséget, hogy megtiltják az egészséget és biztonságot veszélyeztető súlyú rakományok kézi szállítását. Kiemelten kezeli a nők és a fiatalkorú munkavállalók ez irányú védelmét.

Magyarország az Egyezményt a 40/1993. (VI. 11.) OGY határozattal erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítő okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.