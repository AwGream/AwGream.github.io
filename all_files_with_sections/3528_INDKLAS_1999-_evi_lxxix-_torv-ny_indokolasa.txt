1999. évi LXXIX. törvény indokolása

a Magyar Köztársaság Kormánya és az Olasz Köztársaság Kormánya között személyeknek az államhatáron történő visszafogadásáról szóló, Budapesten, 1997. május 20. napján aláírt Egyezmény kihirdetéséről

Indokolás

A Magyar Köztársaság Kormánya és az Olasz Köztársaság Kormánya között személyeknek az államhatáron történő visszafogadásáról szóló Egyezményt Budapesten, 1997. május 20-án írták alá a két kormány erre felhatalmazott miniszterei.

Az Egyezmény értelmében a felek kötelezettséget vállalnak, hogy a másik fél területén jogellenesen tartózkodó személyek közül minden formalitás nélkül visszaveszik saját állampolgáraikat, továbbá olyan harmadik állam polgárait, akik a megkereső fél jogszabályai szerint a beutazásra és tartózkodásra vonatkozó feltételeknek nem felelnek meg és bizonyítható vagy alapos okkal vélelmezhető, hogy a megkeresett fél államának területéről utaztak be. (Ezen ország érvényes tartózkodási engedélyével vagy érvényes vízumával rendelkeznek, illetve akik közvetlenül a megkeresett szerződő fél felségterületéről légi úton jogellenesen a megkereső fél felségterületére utaztak be.)

A nemzetközi szerződésben a felek szabályozták harmadik állam állampolgárainak átutazását vagy átszállítását harmadik országba, az átszállítás megtagadásának lehetséges eseteit.

Az Egyezmény az adatvédelmi törvénnyel összhangban részletes adatvédelmi szabályokat is tartalmaz.

A szerződést közrendi, közbiztonsági vagy közegészségügyi okból, részben vagy egészben átmenetileg fel lehet függeszteni.

Az aláírt Egyezmény az állampolgárok alapvető jogait érinti, személyes szabadságukat korlátozza. Ezért az alkotmányos szabályok, valamint a nemzetközi szerződésekkel kapcsolatos eljárásról szóló 1982. évi 27. tvr. 10. §-ában foglaltak alapján az az Országgyűlés megerősítését igényelte.

Az Országgyűlés a 64/1998. (XI. 6.) OGY határozatával azt meg is erősítette. Az Egyezmény 15. Cikkének (1) bekezdése alapján 1999. április 9-én hatályba lépett, így az 1982. évi 27. tvr. 13. § (1) bekezdése, valamint a jogalkotásról szóló 1987. évi XI. törvény 2. § c) pontja szerint gondoskodni kell annak törvénnyel történő kihirdetéséről.