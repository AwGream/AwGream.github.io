1994. évi XCII. törvény indokolása

a büntetőeljárásról szóló 1973. évi I. törvény módosításáról

-----STARTING---POINT---ALTALANOS--- 

Az emberi jogok és alapvető szabadságok védelméről szóló európai egyezmény és az ahhoz tartozó nyolc kiegészítő jegyzőkönyv (a továbbiakban: Egyezmény) 1992. november 5-én a Magyar Köztársaságra nézve hatályba lépett.

Az Egyezmény megerősítése azt a kötelezettséget rója a Magyar Köztársaság törvényhozására és jogalkalmazó szerveire, hogy gondoskodjanak a magyar jog és az Európai Emberi Jogi Bizottságnak és Bíróságnak az Egyezmény rendelkezéseit alkalmazó és értelmező gyakorlatának összhangjáról. 

Az Egyezménnyel való összhang esetenként jogalkotás nélkül, a jogalkalmazás megváltoztatásával is megteremthető. Vannak ugyanakkor olyan területek, ahol az Egyezménynek megfelelő joggyakorlat csak törvényhozás útján, a hatályos jogszabályok módosításával, illetve kiegészítésével alakítható ki. A Javaslat mindenek előtt ezeket a szükséges módosításokat és kiegészítéseket tartalmazza.

A Javaslatban szerepelnek ugyanakkor olyan rendelkezések is, amelyek nem állnak közvetlen kapcsolatban az Egyezmény előírásaival. Ezek a rendelkezések az 1973. évi I. tv. (a továbbiakban: Be.) előírásait a már hatályba lépett egyéb jogszabályokhoz igazítják és felszámolják a gyakorlatban esetenként megfigyelhető következetlenséget, bizonytalanságot. Felvételüket az Egyezménnyel való összhangot biztosítani hivatott Javaslatba az indokolja, hogy valamennyi kapcsolódik az Egyezményben biztosított valamely emberi joghoz.

-----STARTING---POINT---RESZLETES---

Az 1. §-hoz

A Be. 25. §-ának b) pontja az állam elleni bűncselekmények elbírálását a megyei bíróság hatáskörébe utalja, a Btk. 148-149. §-ában meghatározott izgatás kivételével. A Btk-nak az 1989. évi XXV. törvénnyel történt módosítása az izgatást kivette az állam elleni bűncselekmények köréből és közösség elleni izgatás címmel a közrend elleni bűncselekmények között helyezte el. A Javaslat a Be. 25. §-ának b) pontját a büntető anyagi jognak ezzel a módosulásával hozza összhangba.

A 2. §-hoz

A Be. 29. §-ának (1) bekezdése felsorolja azokat a bűncselekményeket, amelyek miatt az eljárásra kizárólag a Fővárosi Bíróság illetékes. Ezek közül a más szocialista állam elleni bűncselekményt az 1989. évi XXV. törvény 17. §-ának (1) bekezdése elhagyta a Btk-ból. A Javaslat 2. §-a ennek megfelelően módosítja a Be. 29. §-ának (1) bekezdését.

A 3. §-hoz

A Javaslat a tanúk védelmének érdekében kiegészíti a Be-nek a tanúvallomásra vonatkozó szabályait. A hatóság dönt arról, hogy helyt ad-e a tanú kérelmének és elrendeli-e a személyi adatoknak az iratokban elkülönítve, zártan történő kezelését. Ugyanakkor a tanú védelmét szolgáló intézkedést a hatóság kérelem nélkül, hivatalból is elrendelheti.

A Be. 63. §-ának új (6) bekezdése gondoskodik arról, hogy a személyi adatokról - a hatóság tagjain kívül - a tanú kihallgatásánál jelenlévők ne szerezhessenek tudomást.

A 4. §-hoz

Az Egyezmény 6. cikke rendelkezik a tisztességes (fair) eljárás elvéről. Az Európai Emberi Jogi Bizottság és Bíróság gyakorlata szerint a tisztességes eljárás magában foglalja az ügyfelek egyenlőségének elvét.

A tisztességes eljárás olyan rendelkezéseket kíván, amelyek kizárják azt, hogy a vádlottban jogos kételyek merüljenek fel a bíróságok pártatlansága felől.

Ezeknek a követelményeknek kíván a Javaslat megfelelni azzal, hogy előírja: amennyiben a nyomozás során szakértőt rendeltek ki, az első fokú bírósági eljárásban kötelező más szakértőt is kirendelni, ha ezt a vádlott vagy a védő kéri.

Az 5. §-hoz

A hatályos Be. kifejezetten nem rendelkezik arról, hogy felolvasható-e a tárgyaláson a terheltnek a nyomozás során tett vallomása, ha a tárgyalási szakaszban él a vallomás megtagadási jogával.

Egyes esetekben a tényállás tisztázása végett akár más terhelt vagy a sértett érdekében is - szükségessé válhat, hogy a bíróság a tárgyalás anyagává tegye annak a terheltnek a korábbi vallomását, aki a tárgyaláson a vallomás tételét megtagadja.

A Javaslat ezért a Be-nek az okiratról szóló 83. §-ának (3) bekezdését azzal a rendelkezéssel egészíti ki, hogy az okirat felhasználható, ha a vallomást tevő megtagadja a vallomást.

A 6. §-hoz

Az Egyezmény 5. cikkének 3. pontja kimondja, hogy az őrizetbe vett személyt haladéktalanul bíró elé kell állítani. (Hasonló rendelkezést tartalmaz az 1976. évi 8. törvényerejű rendelettel kihirdetett Polgári és Politikai Jogok Nemzetközi Egyezségokmánya 9. cikkének 3. pontja.)

A Be-nek az 1989. évi XXVI. törvénnyel történt módosítása megteremtette ugyan az előzetes letartóztatás elrendelésére a bíróság hatáskörét az eljárás nyomozási szakaszában is, de a Be. 91. §-ának módosított (2) bekezdése az őrizet leghosszabb tartamát az addigi hetvenkét óra helyett öt napban határozta meg.

Az Emberi Jogi Bíróság ítéletei azt mutatják, hogy a terhelt bírósági határozat nélküli fogvatartásának öt napos leghosszabb tartama ellenkezik az Egyezmény 5. cikke 3. pontjában foglalt "haladéktalan" bíró elé állítás követelményével. Ezért a Javaslat a Be. 91. §-ának (2) bekezdését úgy módosítja, hogy az őrizet leghosszabb tartamát hetvenkét órában állapítja meg.

A Javaslat szövege nem utal arra, hogy a hetvenkét órás időtartamon belül az ügyész indítványozhatja az előzetes letartóztatást. Ezt a Be. 379/A. §-ának (1) bekezdése rendezi.

A 7. §-hoz

Az Egyezmény 5. cikkének 4. pontja szerint: "Szabadságától letartóztatás vagy őrizetbe vétel folytán megfosztott minden személynek joga van olyan eljáráshoz, melynek során őrizetbe vételének törvényességéről a bíróság rövid határidőn belül dönt, és törvényellenes őrizetbe vétele esetén szabadlábra helyezését rendeli el. "

A hatályos eljárási törvény csak az előzetes letartóztatás szükségességének rendszeres felülvizsgálatáról szól, ha az ügyben a vádiratot már benyújtották.

Az ideiglenes kényszergyógykezelés esetében a hat hónapos időtartam eltelte után csak akkor kerül sor a kényszerintézkedés szükségességének vizsgálatára, ha az ügyész a vádiratot még nem nyújtotta be.

Az Egyezmény 5. cikkének 4. pontjában foglalt követelményének tesz eleget a Javaslat azzal, hogy előírja: "Ha a vádirat benyújtása után elrendelt vagy fenntartott ideiglenes kényszergyógykezelés tartama hat hónapot meghalad, és az első fokú bíróság még nem hozott ügydöntő határozatot, az első fokú bíróság ... a kényszergyógykezelés indokoltságát felülvizsgálja".

Amennyiben az ideiglenes kényszergyógykezelés elrendelésétől (bírósági fenntartásától) egy év eltelt az előzetes letartóztatásra vonatkozó rendelkezésekhez hasonlóan - mind a nyomozás, mind a bírósági eljárás szakaszában a Legfelsőbb Bíróság vizsgálja felül az ideiglenes kényszergyógykezelés indokoltságát.

A 8. §-hoz

A Be. 99. §-ában szabályozott lakhelyelhagyási tilalom olyan kényszerintézkedés, amely az Egyezmény Negyedik Kiegészítő Jegyzőkönyve 2. cikkében biztosított mozgásszabadságot korlátozza. Az Egyezmény ebben az esetben nem kívánja meg, hogy a kényszerintézkedésről a nyomozás szakaszában bíró döntsön.

A Be-nek az előzetes letartóztatás bírói elrendeléséről és meghosszabbításáról szóló rendelkezései értelmében a bíróság vagy helyt ad az ügyészi indítványnak és elrendeli a terhelt előzetes letartóztatását, vagy pedig a terheltet szabadon bocsátja. 

A Javaslat felhatalmazza a bíróságot arra, hogy az ügyészi indítványtól eltérően ne előzetes letartóztatást, hanem lakhelyelhagyási tilalmat rendeljen el abban az esetben, ha ezt is elegendőnek tartja. Ez a rendelkezés hozzájárulhat ahhoz, hogy az előzetes letartóztatások száma csökkenjen.

A 9. §-hoz

Az államtitokról és szolgálati titokról szóló 1987. évi 5. törvényerejű rendelet és a végrehajtására kiadott 17/1987. (VI. 9.) MT. rendelet a büntetőeljárást illetően nem tartalmaz külön előírásokat a titkos iratok kezelésére. Ezekről utasítások rendelkeztek. Az utasítások egyes előírásai azonban nem ügyviteli jellegű, hanem ténylegesen olyan eljárási szabályokat tartalmaztak, amelyek nem voltak összhangban a Be. egyes rendelkezéseivel, különösen a kézbesítésre vonatkozó előírásaival.

Az Alkotmánybíróság a 25/1991. (V. 18.) AB. határozatával az utasítások korlátozó előírásait 1991. december 31-i hatállyal megsemmisítette. Elismerte, hogy a büntető eljárásban szükség lehet az államtitok és szolgálati titok megfelelő védelmére. Határozatában megállapította azt is, hogy az államtitok és a szolgálati titok védelmét célzó olyan rendelkezéseket, amelyek az eljárás alanyainak jogait érintik, korlátozzák vagy gyakorlásukat megnehezítik törvényi szinten, magában a büntető eljárásról szóló törvényben kell elhelyezni.

A Javaslat ezért az államtitok és szolgálati titok megőrzése érdekében kiegészíti a Be. 114. §-át, és ezzel a büntetőeljárás egészére nézve biztosít titokvédelmet. Az államtitkot vagy szolgálati titkot tartalmazó iratot hatóságtól elvinni azért nem lehetséges, mert a titok megfelelő védelme csak ott biztosított. A címzett az ilyen iratot a hatóságnál tanulmányozhatja, az abból készített titkos adatot nem tartalmazó kivonatot pedig megkapja, tehát e szabályozás az alapvető jogait nem csorbítja.

A 10. §-hoz

A személyes adatok védelméről és a közérdekű adatok nyilvánosságáról szóló l992. évi LXIII. törvény (a továbbiakban: adatvédelmi törvény) 3. §-a (1) bekezdésének b) pontja előírja, hogy személyes adat csak akkor kezelhető, ha azt törvény elrendeli. A személyes adatok kezelésének további feltétele az adatkezelés célhoz kötöttsége (adatvédelmi törvény 5. §).

A személyes adatok törlését az adatvédelmi törvény meghatározott feltételek mellett kötelezően előírja. E szabály alól kivételt csak törvényben, az állam külső és belső biztonsága, így többek között a bűnmegelőzés vagy a bűnüldözés érdekében lehet tenni (adatvédelmi törvény 16. §).

A Javaslat az adatvédelmi törvénnyel összhangban rendelkezik a személyes adatok kezeléséről, valamint a személyes adatok törlésének tilalmáról.

A 11. §-hoz

A Javaslat az adatvédelmi törvénnyel összhangban rendelkezik arról, hogy a hatósági tanú mely személyes adatait kell jegyzőkönyvbe rögzíteni. A tanú védelmét célzó rendelkezéseket a hatósági tanúra is alkalmazni rendeli.

A 12. §-hoz

A Javaslat 12. §-a, hasonlóan a Be. 127. § (4) bekezdéséhez, kötelezővé teszi a büntető eljárás folytatását - ha az eljárás megszüntetésének egyéb okból nincs helye -, amennyiben a hatóság a nyomozás megszüntetése mellett megrovást alkalmazott, és ez ellen a terhelt panasszal élt. A Javaslat ezzel az Egyezmény 6. cikkének azon rendelkezését hivatott biztosítani, hogy mindenkinek joga van a független és pártatlan bíróság döntését kérni, ha büntetőjogi intézkedést alkalmaztak vele szemben.

A 13. §-hoz

1. A Be. 203. §-a az okiratoknak a tárgyaláson való felolvasását szabályozza. A Javaslat ezt új (2) bekezdéssel egészíti ki, amely a tanú korábbi vallomásának a tárgyaláson való felolvasását szabályozza.

Ez arra az esetre vonatkozik, amikor a tanú az eljárás során korábban vallomást tett, a tárgyaláson viszont él a Be. 66. §-ában szabályozott mentességi jogával. Ebben az esetben a Javaslat kizárja a korábban tett vallomás tárgyalási felolvasását.

A tanú esetében az alapvető szabály az, hogy vallomástételi kötelesség terheli, a Be. 66. §-a kivételként adja meg a tanúnak azt a jogot, hogy a vallomás tételét a saját elhatározásától függően megtagadhassa.

Ennek a célja egyrészt a tanú és a hozzátartozója személyes érdekeinek a védelme, másrészt a foglalkozási titoktartáshoz fűződő bizalom megóvása azáltal, hogy az érdekelt hozzájárulásától teszi függővé a tanúvallomás tételét. Ezeknek az érdekeknek a védelme azt kívánja meg, hogy ha a tanú a tárgyaláson él a mentességi jogával, a korábban tett vallomása se legyen felolvasható.

2. A vádlott vallomásának felolvasásáról a tárgyaláson a Javaslat 13. §-a nem rendelkezik; erre a Be. 83. §-ának a Javaslat 5. §-ában módosított (3) bekezdésében foglalt általános szabály az irányadó: ha a vádlott a nyomozás során vallomást tett, viszont a tárgyaláson a vallomást megtagadja, a bíróság a nyomozati vallomást felolvashatja.

Az emberi méltósághoz való jogot az Alkotmány biztosítja. Ebből következik az az elv, hogy senki sem köteles önmagával szemben bizonyítékot szolgáltatni. A terheltet ezért megilleti a hallgatás joga. Ennek a jognak a tényleges érvényesülését szolgálja a Be. 87. §-ának (2) bekezdése, amely az eljáró hatóság kötelességévé teszi, hogy a terheltet figyelmeztesse a vallomás megtagadásának jogára. Ha azonban a terhelt a nyomozási kihallgatása során a vallomás megtagadás jogára történt figyelmeztetés után úgy döntött, hogy vallomást tesz, ennek a vallomásnak a felhasználása az eljárás későbbi szakaszában nem aggályos. A hallgatás joga, a vallomástétel megtagadásának a lehetősége ugyanis nem hatalmazza fel a terheltet arra, hogy maga döntse el: mi legyen a sorsa az olyan vallomásnak, amelyet szabadon, a vallomás megtagadási jogára történt figyelmeztetést követően tett.

A hatályos törvény nem rendelkezik kifejezetten arról, hogy a bíróság felolvashatja-e a nyomozati vallomást, ha a vádlott a tárgyaláson a vallomástételt megtagadja. E vallomás tartalma azonban a hatályos szabályozás mellett is a tárgyalás anyagává tehető úgy, hogy a bíróság tanúként hallgatja ki a nyomozó hatóságnak azt a tagját, aki a nyomozás során a terheltet kihallgatta. Ez a módszer azonban nálunk nem vált gyakorlattá.

Ha a bíróság a nyomozás során tett vallomás tartalmát a bizonyítékok körébe kívánja vonni, ezt a vallomást a tárgyaláson - az általános szabályoknak megfelelően /Be. 203. § (1) bek./ - fel kell olvasni.

A 14-15. §-hoz

Az Egyezmény 6. cikkében foglalt tisztességes eljárás elemét képező ügyfélegyenlőség elvét hivatottak biztosítani a Javaslat azon rendelkezései, amelyek arról gondoskodnak, hogy a védelem alanyai időben tudomást szerezzenek az ügyész eljárási cselekményeiről, illetve ezek tartalmáról.

A 16. §-hoz

A Be. XVI. fejezetében szabályozott bíróság elé állítás esetén az őrizet tartamára a Be. 347. §-ának (1) bekezdése tartalmaz az általánostól eltérő rendelkezést: "Az őrizet - hetvenkét órán túl ügyészi jóváhagyással - az első tárgyalás befejezéséig tart." Az első tárgyalásra a bűncselekmény elkövetésétől számított nyolc napon belül kerülhet sor; minthogy a nyolc napos határidőre a Be. 109. §-ának (2)-(3) bekezdése az irányadó - a határidőbe nem számít be a kezdőnap és, ha a határidő utolsó napja munkaszüneti nap, a határidő a következő munkanapon jár le - előfordulhat, hogy a bíróság elé állított terhelt tizenegy vagy tizenkét napig van őrizetben.

Az Egyezmény 5. cikkének 3. pontjában foglalt azon előírásnak, amely szerint az őrizetbe vett személyt haladéktalanul bíró elé kell állítani, nyilvánvalóan minden esetben érvényesülnie kell, tekintet nélkül arra, hogy a terhelttel szemben az általános vagy valamely külön eljárás szabályai szerint jártak el.

A Javaslat a Be. 347. §-ának (1) bekezdését ezért úgy módosítja, hogy az őrizet tartamára nem tartalmaz az általánostól eltérő rendelkezést. Ez azt jelenti, hogy az őrizet a bíróság elé állítás esetén is legfeljebb hetvenkét óráig tarthat.

A 17. §-hoz

A Be. 379/A. §-ának (1) bekezdése szerint, ha az előzetes letartóztatás, illetőleg az ideiglenes kényszergyógykezelés elrendelése iránt az ügyész indítványt tesz, a gyanúsítottnak a bíróság elé állításáról a védőt értesíti. A bíróság meghallgatást tart, a Be. 379/A. §-a (2) bekezdésének második mondata szerint a meghallgatás a védő távollétében is megtartható. Figyelemmel arra, hogy a védő értesítése rendszerint rövid úton történik, a Javaslat - garanciális megfontolásból - úgy rendelkezik, hogy az értesítésről feljegyzést kell készíteni.

A 18. §-hoz

A Javaslat 8. §-a a bíróság számára lehetőséget ad arra, hogy az előzetes letartóztatás helyett lakhelyelhagyási tilalmat rendeljen el. A bíróság határozata elleni fellebbezéssel a Javaslat a Be. 379/B. §-ában írt - az előzetes letartóztatás, illetve az ideiglenes kényszergyógykezelés tárgyában hozott végzés elleni fellebbezésről szóló - szabályokat rendeli alkalmazni.

A 19. §-hoz

A Javaslat az ideiglenes kényszergyógykezelés felülvizsgálatára vonatkozó szabályokat az előzetes letartóztatás felülvizsgálatáról szóló rendelkezésekhez közelíti. Ennek keretében úgy rendelkezik, hogy a Be. hatályos 380. §-át az ideiglenes kényszergyógykezelés esetében is alkalmazni kell.

A 20. §-hoz

A Be-nek a kártalanításra vonatkozó szabályait a Javaslat az Egyezmény 6. cikkének 2. pontjára tekintettel alakítja át, egyben figyelemmel van a 66/1991. (XII. 21.) AB határozatban foglaltakra.

Az Egyezmény 6. cikkének 2. pontja - Alkotmányunk és a Be. szövegéhez hasonló megfogalmazásban - rögzíti az ártatlanság vélelmét. E szerint: "Minden bűncselekménnyel gyanúsított személyt mindaddig ártatlannak kell tekinteni, amíg bűnösségét a törvénynek megfelelően meg nem állapították."

Az Európai Emberi Jogi Bíróság gyakorlata szerint az ártatlanság vélelme - egyebek között - azt jelenti, hogy az a személy, akinek büntetőjogi felelősségét nem állapították meg, nem sújtható olyan jogkövetkezményekkel, amelyet a jog a bűnösség megállapításához kapcsol. Az ártatlanság vélelmének említett elemét a kártalanításra vonatkozó szabályok kialakításánál figyelembe kell venni.

A Javaslat 20. §-a az előzetes letartóztatásért és az ideiglenes kényszergyógykezelésért járó kártalanítás szabályait tartalmazza.

A Be. tervezett új 383. §-ának (1) bekezdése I. pontja azokat a kártalanításra jogosító eseteket sorolja fel, amikor az eljárás vagy a nyomozati, vagy pedig a bírósági szakaszban megszüntetéssel zárul, míg a II. pont a kizárólag a bíróság által hozható határozatokat tartalmazza.

Nem sérti az ártatlanság vélelmét a kártalanítás kizárása abban az esetben, ha az eljárást - megrovás alkalmazása mellett - a cselekmény társadalomra veszélyességének csekély foka miatt szüntették meg. Erről rendelkezik a Be. tervezett új 383. §-ának (2) bekezdése.

Ugyanez a helyzet akkor, ha a terhelt maga szolgáltatott okot arra, hogy személyi szabadságától megfosszák, illetve, ha elmeműködésének kóros állapota miatt felmentették ugyan, de elrendelték kényszergyógykezelését. Ezért a Javaslat a hatályos jogban meglévő (Be. 383. § (2) bekezdés), a kártalanítási igényt kizáró okokat megtartja.

A 21. §-hoz

A hatályos eljárási törvény szerint a szabadság elvonásával járó intézkedések közül csak a kitöltött kényszergyógykezelésért illeti meg az érintettet a kártalanítás.

A jogerős ítélet alapján elszenvedett szabadságelvonásért kártalanítás jár a terheltnek egyebek között abban az esetben, ha őt a perújítási vagy a felülvizsgálati eljárás eredményeképp enyhébb büntetésre ítélik. Ezzel szemben nem illeti meg a terheltet kártalanítás abban az esetben, ha a perújítás vagy a felülvizsgálat folytán próbára bocsátották, illetve - a vádelejtés esetét kivéve - az eljárást vele szemben megszüntették (Be. 384. § (1) bek.).

A hatályos szabályozás nyilvánvaló ellentmondásait számolja fel a Javaslat azzal, hogy a kártalanításra jogosultságot a kitöltött javítóintézeti nevelésért is elismeri, továbbá azzal, hogy kártalanítást biztosít abban az esetben, amikor a perújítás vagy a felülvizsgálat folytán a terheltet próbára bocsátották vagy az eljárást vele szemben megszüntették.

A 22. §-hoz

Az Alkotmánybíróság a 66/1991. (XII. 21.) AB határozatában kifejtette, hogy a törvénytelen letartóztatás vagy fogvatartás áldozatának járó kártérítés (Alkotmány 55. § (3) bekezdés) és a Be-ben szabályozott kártalanítás között "a jogalap tekintetében különbség van, mértékük azonban megegyezik: az okozott kár". Az Alkotmányban biztosított kártérítési igénnyel kapcsolatban pedig megállapította, hogy az "érvényesítésénél irányadó szabályokat a Ptk-nak a szerződésen kívüli kárfelelősségről szóló rendelkezései tartalmazzák".

A Javaslat az Alkotmánybíróság határozatában foglaltaknak megfelelően rendelkezik a kártalanítás módjára és mértékére alkalmazandó szabályokról.

A 23. §-hoz

A kártalanítási igény előterjesztését szabályozó rendelkezéseket a Javaslat a kártalanítási igényt megalapozó határozatokra, valamint a kártalanítás módjára és mértékére vonatkozó új előírásokra figyelemmel módosítja.

Ha a kártalanítási igényt megalapozó határozatot bíróság hozta, úgy a jogosult hat hónapon belül terjesztheti elő az igényt. A határidőt a jogerős határozat közlésétől kell számítani (385. § (1) bek.).

A Javaslat nem ír elő különleges hatásköri és illetékességi szabályt. Így a Be. 356. § (2) bekezdés b) pontja alapján az a bíróság jár el, amely az alapügyben első fokon ügydöntő határozatot hozott. Ennek megfelelően a kártalanítási igényt is ennél a bíróságnál kell benyújtani.

A Be. tervezett új 385. § (3) bekezdése azt az esetet szabályozza, amikor az eljárás nem jutott el a bírósági szakaszba. Ilyenkor a kártalanítási igényt a nyomozás megszüntetéséről szóló határozat közlésétől számított hat hónapon belül kell előterjeszteni annál a bíróságnál, amely a kényszerintézkedést elrendelte.

A 24. §-hoz

A kártalanítási igény elbírálására vonatkozó új szabályokra tekintettel a Be. tervezett új 385/A. §-a kimondja, hogy az eljárásban a Magyar Államot az igazságügyminiszter képviseli.

A 25. §-hoz

A Javaslat 25. §-a szerint a kártalanítás módjára és mértékére a Polgári Törvénykönyvnek a szerződésen kívül okozott kárért való felelősségre vonatkozó szabályait kell alkalmazni. Előfordulhat, hogy a kártalanítási igény ténybeli és jogi feltételeit csak nagy nehézséggel lehet tisztázni, illetve megállapítani a különleges eljárás keretében. Ezért a Javaslat ebben az esetben az iratoknak a polgári bírósághoz történő megküldését engedélyezi.

Közigazgatási jogkörben okozott kárról lévén szó, a Polgári Perrendtartásról szóló 1952. évi III. törvény 23. § (1) bekezdése szerint ilyenkor az eljárás lefolytatása a megyei bíróság hatáskörébe tartozik.

Az iratoknak a polgári bíróságnak megküldésére a másodfokú eljárásban is sor kerülhet. Erről a Javaslat 26. §-a rendelkezik.

A Be. tervezett új 385/B. §-ának (2) bekezdése az egyébként fellebbezésre jogosultak közül senkinek sem engedélyezi a fellebbezést az iratoknak a polgári bírósághoz történő megküldését elrendelő végzés ellen.

A 26. §-hoz

A Javaslat 24. §-a szerint a kártalanítás iránti eljárásban a Magyar Államot az igazságügyminiszter képviseli. Ebből értelemszerűen következik, hogy a Be. 356. § (2) bekezdésének g) pontjában írtakon kívül az igazságügyminiszter is fellebbezhet a bíróság határozata ellen.

A 27. §-hoz

A Javaslat 22. §-a szerint a kártalanítás módjára és mértékére a Ptk-nak a szerződésen kívül okozott kárért való felelősségre vonatkozó rendelkezéseit kell alkalmazni. Erre figyelemmel indokolt, hogy a bíróság a Polgári Perrendtartás szabályai szerint járjon el, a Be-ben foglalt eltérésekkel. Ilyen eltérő rendelkezést tartalmaz a tervezett új 385/D. § (2) bekezdése: e szerint a perben felperesként a terhelt, illetve az örököse, alperesként pedig az igazságügyminiszter vesz részt.

A 28. §-hoz

A Javaslat 28. §-a a visszatérítés szabályainak módosításával törvényi szintre emeli azokat a fontosabb rendelkezéseket, amelyeket eddig alacsonyabb szintű jogszabályok tartalmaztak. Egyúttal gondoskodik arról, hogy vagyonelkobzás és elkobzás esetén amennyiben az elkobzott dolog már természetben nem adható vissza - a jogosult olyan mértékű ellenértéket kapjon, amely valóságos reparációt jelent a számára.

A Javaslat a visszatérítési eljárásra a kártalanítási eljárás szabályait rendeli alkalmazni azzal az eltéréssel, hogy az igényérvényesítés lehetőségének időbeli korlátot nem állít.

A 29. §-hoz

A kiadatási letartóztatás elrendelésének szabályait a Javaslat az 1994. évi XVIII. törvénnyel kihirdetett Európai Kiadatási Egyezmény 12. cikkével összhangban úgy módosítja, hogy a külföldi hatóság megkereséséhez bűnösséget megállapító, végrehajtható ítéletet vagy elfogató parancsot kíván meg. A Javaslat továbbra is megtartja azt a hatályos rendelkezést, hogy az ítélettel vagy elfogató paranccsal azonos hatályú más határozat is alapját képezheti a kiadatási letartóztatásnak.

Ugyancsak az Európai Kiadatási Egyezményben foglaltakkal öszhangban módosítja a Javaslat a Be. 390. §-a (2) bekezdését, amikor a kiadatási megkeresés megérkezése előtt a letartóztatást csak akkor engedélyezi, ha a szökés veszélye fennáll. Az ideiglenes kiadatási letartóztatás leghosszabb tartamát 40 napban határozza meg.

A 30. §-hoz

A Be. 47. §-ának b) pontja kötelezővé teszi a védő részvételét az eljárásban, ha a terheltet fogva tartják, az őrizetbevételt kivéve. A Be-nek a különleges eljárások során követendő általános szabályokról szóló 356. § (1) bekezdése szerint: e törvény rendelkezéseit a különleges eljárásokban az e fejezetben foglalt eltérésekkel kell alkalmazni. Sem a különleges eljárások során követendő általános szabályok, sem pedig a valamennyi nemzetközi vonatkozású eljárásra irányadó 388. § nem tartalmaznak olyan rendelkezést, amely eltérne a Be. 47. §-ának b) pontjában foglalt előírástól. Nem tartalmaznak ilyen rendelkezést a Be-nek a kiadatási eljárásról szóló 389. és 390. §-ai sem.

Az eljárás sajátos jellege miatt azonban a gyakorlat nem egységes abban, hogy a kötelező védelemre vonatkozó általános szabály alkalmazandó-e a kiadatási eljárásban. A jogbizonytalanság felszámolására a Javaslat 30. §-a kimondja, hogy a kiadatási eljárásban a védő részvétele kötelező.

A 31. §-hoz

A Javaslat 31. §-a a kegyelmi eljárás szabályait módosítja. Jelenleg a kegyelemmel kapcsolatos eljárás egyes rendelkezéseit a 107/1979. (IK. 8.) IM utasítás szabályozza. A Javaslat törvényi szintre emeli a legfontosabb rendelkezéseket: meghatározza, hogy ki jogosult kegyelmi kérelem előterjesztésére, hogy a kérelmet melyik hatóságnál, illetve bíróságnál kell előterjeszteni. Egyúttal az adatvédelmi törvény előírásainak megfelelően feljogosítja a hatóságot arra, hogy a terheltnek a kegyelmi döntéshez szükséges személyes adatait beszerezze.

A 32. §-hoz

A Javaslat 32. §-a a kegyelmi kérelem és az elbírálásához szükséges iratok felterjesztéséről rendelkezik. A hatályos szabályokkal egyezően feljogosítja az igazságügyminisztert a büntetés végrehajtásának a köztársasági elnök döntéséig történő elhalasztására vagy félbeszakítására.

A 33. §-hoz

Az ártatlanság vélelmével és az ehhez kapcsolódó kártalanításra jogosultsággal függ össze a Javaslat 33. §-a, amely módot ad a terheltnek, hogy kérhesse az eljárás lefolytatását, amennyiben a büntető eljárás kegyelemből történő megszüntetését a hatóság hivatalból kezdeményezte.

-----STARTING---POINT---VEGE---

A 34. §-hoz

A törvény 1995. február 15-én lép hatályba. Azon rendelkezését, amely szerint a hatósági szakértővel szemben ellen-szakértő kirendelése is kérhető 1995. július 1-jétől kell alkalmazni.