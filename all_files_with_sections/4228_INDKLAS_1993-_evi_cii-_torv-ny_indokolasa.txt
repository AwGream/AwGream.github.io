1993. évi CII. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

Az adózás rendjét szabályozó, 1990. évi XCI. törvény jelenlegi módosítása szándékai szerint a folyamatosan változó gazdasági és jogi környezet adta új adókikerülési módok megszüntetését, illetve az adózási fegyelem javítását célozza meg. Így elsősorban az adónyilvántartások szabályozásában, illetve a szankciók és a végrehajtás rendszerében vezet be új rendelkezéseket.

-----STARTING---POINT---RESZLETES---

1-5. §-hoz

Az eddigi szabályozás szerint az adókötelezettséget, illetőleg a bevételszerző tevékenységet annak keletkezésétől (a tevékenység megkezdésétől) számított 15 napon belül kellett az adóhatósághoz bejelenteni, függetlenül attól, hogy társas vagy egyéni vállalkozási formában végzett tevékenységről volt-e szó. A módosítás az egyéni vállalkozói igazolványhoz, illetőleg cégbejegyzéshez kötött vállalkozások bejelentési kötelezettségét elválasztja az egyéb módon keletkező adókötelezettségtől. Előírja azt, hogy 1994-től egyéni vállalkozók vagy társaságok csak abban az esetben kezdhetik meg vállalkozási tevékenységüket, ha előtte az adóhatóságnál bejelentkeztek, s adószámot kaptak.

Az adószámot az adóhatóság vezeti rá az erre szolgáló nyomtatványra, ami a polgármesteri hivatalokban, illetve a cégbíróságon szerezhető be, s ugyanott adandó le. Az adószámot a vállalkozói igazolványba, illetőleg a cégnyilvántartásba is bejegyzik.

Ez a szabály csak az 1994. január 1-je után induló vállalkozásokra érvényes. Azoknak az egyéni vállalkozóknak, akik már rendelkeznek vállalkozói igazolvánnyal 1994. június 30-áig kell bejegyeztetniük adószámukat a vállalkozói igazolványt kiadó helyi önkormányzat jegyzőjével. A cégbejegyzésre kötelezett társaságok adószámát a jelzett időpontig az állami adóhatóság adja át a cégbíróságnak.

Jelentősen bővül az állami és az önkormányzati adóhatósághoz bejelentendő adatok köre. A vállalkozói igazolvány vagy a cégbejegyzés iránti kérelem bemutatásával egyidejűleg be kell jelenteni az eddigieken túl a cég vezető tisztségviselőinek nevét, lakcímét, valamint a - részvénytársaság kivételével - tulajdonosok adatait (név, székhely illetőleg lakcím, adószám vagy személyazonosító jel), továbbá a társasági adóról szóló törvény szerinti kapcsolt vállalkozással érintett személy nevét, rövidített cégnevét, adószámát vagy személyazonosító jelét.

A már működő vállalkozásoknak a pótlólagos adatbejelentést szintén 1994. június 30-áig kell teljesíteniük.

A nyilvántartott adatok körének bővülésével egyidejűleg módosult a gazdasági társaságokról szóló 1988. évi VI. törvény is. E szerint a társaság megszünését követő két évig nem lehet más gazdasági társaság vezető tisztségviselője az, aki olyan gazdasági társaságnál töltött be a társaság felszámolásának kezdő napját megelőző két évben legalább egy évig vezető tisztséget, amelyet a felszámolási eljárás során úgy szüntettek meg, hogy köztartozását nem egyenlítette ki. Bár ezt a szankciót csak az 1995. január 1-e után elrendelt felszámolásokat követően kell alkalmazni, a visszamenőleges két év már 1993. január 1-jétől számítandó. A köztartozások fogalmát nem definiálja a törvény, feltehetően majd a jogalkalmazói jogértelmezés és a gyakorlat dönti el ezek körét.

A 6. §-hoz

A törvény módosítása a hatósági adómegállapítás eseteit újabb móddal, az „azonnali ellenőrzéssel” egészíti ki. Ez az eszköz a gyakorlatban annyit jelent, hogy az adóhatóság az adóbevallás tartalmát - kétség esetén - a benyújtást követő 60 napon belül saját elhatározásából felülvizsgálhatja. Ennek érdekében az adózót a bizonyítékok (bizonylatok, könyvek, nyilvántartások) bemutatására szólíthatja fel. A tényleges ellenőrzésre abban az esetben kerül sor, ha a fent részletezett bizonyítékok hiányoznak, hiányosak, vezetésük nem jogszabályszerű, illetőleg az adatok nem alkalmasak a valós adóalap megállapítására. Ekkor az elrendelt ellenőrzés során becsléssel állapítja meg az adót az idevonatkozó szabályok szerint, és előírja az adó különbségét, bírságot és késedelmi pótlékot szab ki (16. §).

A 7. §-hoz

A törvény hatályon kívül helyezte azt a szabályt, amelynek alapján az előző évről benyújtott adóbevallás 30 napon túli késedelme esetén az adóhatóság az adóelőleget a rendelkezésére álló adatok alapján és az előző évi adóelőleg kétszeresének megfelelő összegben írta elő. E helyett bevallás benyújtását más úton - a mulasztási bírság szigorításával - kívánja kikényszeríteni.

A 8. §-hoz

A törvény módosítása érinti - pontosítja - az adószámla tartalmát, illetőleg az adóhatóság feladatává teszi, hogy évente augusztus 31-éig értesítse az adózót a számla egyenlegéről és a késedelmi pótlékról. Az így kiadott fizetési értesítés határozatnak minősül, ellene jogorvoslatnak van helye. A jogerőssé válása után azonban a meg nem fizetett késedelmi pótlékot a jövőben tőkésítik.

A 9. §-hoz

Bővítette a törvény az adótitkok lehetséges megtudóinak körét. 1994-től a nemzetbiztonsági szolgálatok, az Állami Számvevőszék és a pénzügyminiszter is jogosult arra, hogy az adóhatóságtól egyedi ügyekben adatokat kérjen. Garanciális szabályok kötődnek azonban e jogosítványhoz, mivel ez csak törvényben meghatározott célból és feladatkörben történhet.

A 10. §-hoz

A korábbi szabályozás szerint kizárólag az APEH Fővárosi Adóigazgatóságának volt hatásköre arra, hogy a külföldiek által Magyarországon vásárolt áruk után az ÁFA-visszatérítés ügyekben eljárjon. Lehetőséget ad a törvény arra, hogy jogszabály a jövőben a visszatérítési ügyintézés lehetőségét más szervre (akár kereskedelmi egységre is) átruházza.

A 11. §-hoz

Az államigazgatási eljárás általános szabályaival összhangban az adóhatóság is csak illetékességi területén láthatja el hatósági feladatait. Az illetékességet pedig az adózók székhelye, telephelye, lakóhelye határozza meg. Tekintettel arra, hogy a székhely szerint nyilvántartott adózó érdemi gazdasági tevékenységét a székhelyétől eltérő megyék területén lévő telephelyeken, gyáregységekben stb. folytathatja, a törvény lehetővé teszi, hogy adott esetben az adóhivatal külön engedély alapján illetékességi területén kivül is végezzen ellenőrzést.

1994-től az adóhatóságnak soron kívül kell ellenőrzést végeznie a felszámolási eljárás alá vont, átalakuló vagy megszünő vállalkozások esetében. A felszámolási eljárás során benyújtott adóbevallás ellenőrzését a felszámolást közzétételét követő 1 éven belül, míg végelszámolás során a záró adóbevallás ellenőrzését 30 napon belül be kell fejeznie.

A 12-14. §-hoz

Módosította a törvény az adóhatóság ellenőrzést követő intézkedési lehetőségeit. Vállalkozások esetén 100.000 forint, míg magánszemélyek esetén 50.000 forint adókülönbözetig nyílik mód az önellenőrzésre, amennyiben nem volt rosszhiszemű az adózó eljárása.

Gátat kíván szabni a törvény annak, hogy - különösen az általános forgalmi adónál - hogy az adózók valótlan bevallás benyújtásával jogtalanul igényeljen „vissza” meg nem fizetett adót. Az eddig jogszerűtlen, de szankcionálatlan cselekmény elkövetője a jövőben adóbírság alá vonható, ha a jogtalanságot az adóhatóság a kiutalást megelőzően feltárta.

Megváltoztak a mulasztási bírsággal kapcsolatos rendelkezések is. Különbséget kell tenni a jövőben késedelmes adóbevallás és az adóbevallás elmulasztása között. Az előbbi eset akkor történik, ha az adózó az adóhatóság felszólítását vagy ellenőrzését megelőzően pótolja a benyújtást. Ha viszont erre az adóhatóság hívja fel, úgy - sokkal szigorúbb jogkövetkezményekkel fenyegetett - adóbevallás elmulasztásának esete áll fenn.

A mulasztási bírság mértékei nem változtak, viszont megrövidűltek az egyes tételekhez rendelt időintervallumok. A bírság felső határa ezévtől 100 ezer forint lesz.

100 ezer forintig terjedő mulasztási bírsággal súlytható az, aki adóhatósági bejelentkezés nélkül tevékenykedik és ez a bírság többször - az előző alkalommal kiszabott bírság kétszereséig - ismételhető.

50 ezer forint a felső határa annak a bírságnak, ami az adófizetés kivételével az adózói kötelezettségek elmulasztása miatt szabható ki, ha az érintett nem az adóhatóság felszólítására pótolta a mulasztását.

Ez esetben ugyanis 100 ezer forint a felső határ csakúgy mint az ellenőrzés akadályozása miatt (felszólításra sem pótolta a hiányzó iratokat, bizonylatokat). Az újabb felszólítás itt is az előző bírság kétszereséig terjedhet.

A fenti szabály érvényes a hamis számla vagy nyugta kitöltése esetére is.

Általános szabály szerint a vállalkozások minimális bírsága 10 ezer forint, míg a magánszemélyek esetén ezer forint.

A 15. §-hoz

Lehetőséget biztosít a törvény arra, hogy az adóhatóság meghatározott esetekben az adóhatósági bejelentkezés nélkül tevékenykedők eszközeit és áruit helyben lefoglalja, a kiszabott és be nem fizetett bírság biztosítékaként.

Módja van az adóhatóságnak műhely, üzlet, telep lezárására is. Erre akkor kerülhet sor, ha 2 éven belül már legalább négy alkalommal megbírságolták az adózót ugyanazon helyiségben folytatott tevékenység során számla- vagy nyugtaadási kötelezettség elmulasztásáért. A bezárás ismétlődés esetén 3-5-10 napig terjedhet, kivétel ha ez a helyi szükségletek kielégítését megakadályozná.

Mind a lefoglalás, mind a helyiség bezárása a fellebbezésre tekintet nélkül végrehajtható, azonban gondoskodni kell arról, hogy ez indokolatlan kárt ne okozzon az adózónak (így élő állat, valamint gyorsan romló élelmiszer (20. §) lefoglalására nem kerülhet sor, illetve a bezárás során lehetővé kell tenni az elszállítását).

A 17-19. §-hoz

A törvény felhatalmazza az adóhatóságot arra, hogy 1994-től a végrehajtási eljárások során az ingatlanárveréseket a bírósági végrehajtási szervezet helyett maga végezze.

-----STARTING---POINT---VEGE---

A 21-25. §-hoz

A törvény hatálybalépésével együtt rendezni kell a folyamatban lévő ügyekre való alkalmazhatóságot azzal, hogy a szankció nem lehet magasabb a korábbi rendelkezésekben foglaltak felső határánál.

A jogharmónia megteremtése érdekében szükséges a kapcsolódó jogszabályok korrekciója.