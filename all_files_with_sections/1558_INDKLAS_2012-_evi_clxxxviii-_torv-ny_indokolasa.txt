2012. évi CLXXXVIII. törvény indokolása

a köznevelési feladatot ellátó egyes önkormányzati fenntartású intézmények állami fenntartásba vételéről

-----STARTING---POINT---ALTALANOS--- 

Az Országgyűlés 2011 decemberében nagy többséggel elfogadta a Magyarország helyi önkormányzatairól, a nemzetiségek jogairól, a szakképzésről, továbbá a nemzeti köznevelésről szóló törvényeket. Az új törvények alapján a helyi önkormányzatoknak az állami közfeladat ellátásban korábban betöltött szerepe a jövőben jelentősen átalakul. 2013. január 1-jétől a jelenleg a helyi önkormányzatok fenntartásában lévő köznevelési intézmények fenntartói feladatainak megszervezésében, a köznevelési feladatok irányításában is változás áll majd be, mert a nemzeti köznevelésről szóló 2011. évi CXC. törvény (a továbbiakban Nkt.) alapján az államnak kell gondoskodnia - az óvodai nevelés, a nemzetiséghez tartozók óvodai nevelése, a többi gyermekkel, tanulóval együtt nevelhető, oktatható sajátos nevelési igényű gyermekek óvodai nevelése kivételével - a köznevelési feladatok ellátásáról.

Az Országgyűlés a 2012 júliusában elfogadott 2012. évi CXXIV. törvénnyel módosította az Nkt. még hatályba nem lépett szabályait, a korábbi években alkalmazott intézményfenntartói fogalmat átalakította és bevezette a települési önkormányzatok vonatkozásában a működtető fogalmát. A fenntartási feladatokat 2013. január 1-jétől kezdve az Nkt. szabályai alapján minden esetben az állam látja majd el, és ez az állami fenntartás teremti meg a garanciáit annak, hogy az eltérő erőforrásokkal és lehetőségekkel rendelkező települési önkormányzatok által fenntartott köznevelési intézmények működtetésében az elmúlt évtizedekben kialakult jelentős különbségek kedvező irányba változzanak meg. Ennek célja, hogy a köznevelés közszolgálattá válva a felnövekvő nemzedék érdekében a magyar társadalom hosszú távú fejlődésének feltételeit teremthesse meg. Mindennek a garanciáit az államnak kell biztosítania úgy, hogy intézkedéseivel érdemben segítse a hátrányos helyzetű településeken, térségekben működő köznevelési intézmények kiemelt támogatását, az ott tanulók, dolgozók felzárkóztatását, egyúttal egységes és átlátható szabályozási mechanizmusokkal irányítva a köznevelés rendszerének legnagyobb, állami ágát.

Ezen szabályok alapján a 2012. december 31-éig a települési önkormányzatok és társulásaik fenntartásában lévő köznevelési intézmények közül azok, amelyek az Nkt. 4. § 1. pont c)-q), továbbá s)-u) alpontjaiban foglalt köznevelési alapfeladatot látnak el, továbbá a többi tanulóval együtt nevelhető, oktatható sajátos nevelési igényű tanulók iskolai nevelését-oktatását, kollégiumi ellátását biztosítják, átvételre kell, hogy kerüljenek az Nkt. felhatalmazása alapján a Kormány által 2012 nyarán létrehozott Klebelsberg Intézményfenntartó Központ (továbbiakban: Központ) fenntartásába.

A jogszabályok eddig még nem rendelkeztek arról, hogy a települési önkormányzatok és társulásaik fenntartásában működő köznevelési intézmények, az ott tanuló diákok és az ott dolgozók, továbbá a települési önkormányzatoknál foglalkoztatott, a köznevelés helyi irányítását ellátó közszolgálati tisztviselők hogyan, milyen szabályok alapján kerülnek át az önkormányzati fenntartású köznevelési intézménnyel egy időben a Központhoz. Ezeket az új szabályokat külön törvénynek kell szabályoznia, figyelemmel arra, hogy a köznevelési kérdések mellett számos olyan szabály megalkotására van szükség, amelyek egyebek mellett az önkormányzati ingó és ingatlan vagyonnak a Központ általi használatával, az önkormányzati köznevelési feladatok ellátásában közreműködő közszolgálati tisztviselők és egyéb alkalmazottak továbbfoglalkoztatásával, a hazai és Európai Uniós forrásból társfinanszírozott projektek fenntartásával és számos egyéb jogutódlási kérdésekkel kapcsolatosak. A törvény az állami, a Központ fenntartásába kerüléssel kapcsolatos szabályok mellett rendelkezik a Vidékfejlesztési Minisztérium fenntartásába kerülő azon szakképzési feladatot ellátó intézmények átvételéről is, amelyek a tárca szakképzési feladataival állnak összefüggésében. Módosítani szükséges egyes pontokon az Nkt.-t is figyelemmel arra, hogy a Központ fenntartásába kerülő köznevelési intézmények nevelőtestületei, továbbá a köznevelési intézmények magasabb vezetőinek az egyes, az intézményben alkalmazottak foglalkoztatásához kapcsolódó munkáltatói jogait is szabályozni kell erre a sajátosan új helyzetre figyelemmel. Ez összefüggésben áll továbbá az Országgyűlés által 2012. szeptember 24-én elfogadott, a Magyarország 2013. évi központi költségvetését megalapozó egyes törvények módosításáról szóló törvénnyel, amely tartalmazza az Áht. 7. § (1) bekezdésének módosítását is. E szerint a költségvetési szerv jogszabályban vagy az alapító okiratban meghatározott közfeladat ellátására létrejött jogi személy, és az Nkt. szerinti állami intézményfenntartó központ egyes szervezeti egységei törvényben foglaltak szerint jogi személyiséggel rendelkezhetnek. Emiatt az Nkt. több rendelkezésén végig kell vezetni a Központ részeként működő tankerületi feladatok mellett a Központba 2013. január 1-jével beolvadó köznevelési intézmények működésével összefüggő megváltozó szabályokat is.

-----STARTING---POINT---RESZLETES---

Az 1. §-hoz

Meghatározza a törvényben használt fogalmak értelmezését.

A 2. §-hoz

Rendezi a 2013. január 1-jétől államivá váló és települési önkormányzati feladatot is ellátó többcélú intézmények sorsát.

Egyértelművé teszi, hogy csak azokat a többcélú intézményeket kell átszervezni, amelyek mind önkormányzati mind a jövőben államivá váló köznevelési alapfeladatokat is ellátnak. Vagyis az átszervezési kötelezettség az olyan többcélú intézményeket, amelyek kizárólag 2013. január 1-jétől államivá váló köznevelési alapfeladatot látnak el (pl. általános iskola és gimnázium intézményegységgel működő összetett iskola) nem vonatkozik, ezen intézmények egy az egyben olvadnak be a Központba.

A szabályozás kialakításánál a szándék a települési önkormányzatok és társulásaik (a továbbiakban: önkormányzatok) intézmény átadás-átvétellel összefüggő feladatainak minimalizálása. Emiatt az ilyen intézményt fenntartó önkormányzatoknak csupán annyi a teendőjük, hogy a 2013. január 1-jével állami feladattá váló köznevelési feladatot a többcélú intézményük alapító okiratából hagyják el, ezzel maga az intézmény az önkormányzatnál maradva a 2013. január 1-jét követően is önkormányzati feladatokat továbbra is el tudja látni.

Tekintettel arra, hogy az államháztartási szabályok értelmében az irányító szervnek kell megszüntetni a költségvetési szervet, ezért az önkormányzat feladata az állami fenntartásba kerülő, a Központba beolvadó intézmény megszüntetése.

A közoktatásról szóló 1993. évi LXXIX. törvény még hatályban levő 88. § (6) bekezdése szakértő igénybevételét írja elő az intézményátszervezéshez. Indokolt ez alól az eljárási szabály alól is felmentést adni a jelen törvény által előírt átszervezések esetében, ennek hiányában nem lesz elegendő idő az eljárás lefolytatására.

Előfordulhat, hogy a többcélú intézmény átszervezési kötelezettsége miatt az intézmény csupán egy feladatot fog ellátni 2013. január 1-jétől, vagy nem lát el minden olyan feladatot, amely az adott többcélú intézménytípus kritériuma. Emiatt kivételi szabályt kell alkotni az ilyen értelemszerűen adódó alapító okirat módosítások esetében is a nevelési, tanítási év közbeni átszervezési tilalom, illetve az erre vonatkozó eljárásrend alkalmazása alól.

Gondolni kell arra az esetre is, ha az önkormányzati fenntartó által fenntartott többcélú intézményt pedagógus-munkakörben foglalkoztatott vezeti. Mivel a törvény 7. § (2) bekezdés a) pontja alapján ez esetben az intézményvezető is a Központ foglalkoztatotti állományába kerül, lehetővé kell tenni, hogy legalább átmeneti időre pályázat nélkül adhasson megbízást az önkormányzati fenntartó a nála maradó intézmény vezetésére.

Azon többcélú intézmények esetében, ahol szakmailag indokolt az állami és önkormányzati, illetve a köznevelési és más ágazathoz tartozó feladatok egy intézményen belüli ellátása, felmentést kell adni a fenntartónak az átszervezési kötelezettség alól.

A következő tanévtől teszi lehetővé a gimnáziumok tekintetében, hogy azok működtetését a szakképző intézményegységtől különválasztva a települési önkormányzat működtesse.

A 3. §-hoz

Rendelkezni kell az állami feladattá váló köznevelési alapfeladatot ellátó vagy ilyen feladatot is ellátó önkormányzati társulások teendőiről. Ennek lényege - az önkormányzatok autonómiáját tiszteletben tartva -, hogy olyan döntést hozzanak 2012. december 31-ig, amelynek eredményeként az általuk fenntartott intézmény 2013. január 1-jétől nem lát el állami köznevelési feladatot. Ennek keretében a társulásnak nem kell megszűnnie, a továbbiakban is önkormányzati kötelező feladatra a fenntarthatják a társulást a részes önkormányzatok.

A 4-6. §-hoz

E szakaszok rendezik az államivá váló köznevelési alapfeladatokhoz kötődően az ilyen feladatot ellátó intézmények állami fenntartásba kerülésének, illetve többcélú intézmény esetében a feladat átvételének a fő szabályait. Ennek értelmében kétféle módon kerülnek át az önkormányzati köznevelési intézmények és feladatok a Központhoz:

a) azok az intézmények (lehet egycélú vagy többcélú), amelyek kizárólag olyan köznevelési alapfeladatot látnak el, amely 2013. január 1-jétől állami feladattá válik, beolvadnak a Központba 2013. január 1-jével,

b) az államivá váló és önkormányzati feladatot is ellátó többcélú intézményektől feladatot vesz át a Központ, melynek kapcsán a speciális jogutódlási kérdésekről is rendelkezni kell.

Ugyancsak meg kell határozni, hogy a Központ hogyan hozza létre önálló jogi személyiséggel rendelkező szervezeti egységeiként a korábban önkormányzati fenntartású intézményeket, illetve mi a teendő a b) pontban említett feladatátadás esetében.

A szabályozás logikája az, hogy a Központ alapvetően jogutódja a beolvadó köznevelési intézményeknek, illetve az átvett feladathoz kapcsolható jogviszonyoknak, ugyanakkor, ha települési önkormányzat működteti az adott intézményt 2013. január 1-jétől, akkor a működtetéssel összefüggő jogviszonyokba a működtető önkormányzat, illetve az általa e célra alapított, fenntartott költségvetési szerv vagy gazdasági társaság lép be jogutódként.

A 7. §-hoz

Az előző szakaszok indokolásában kifejtett szabályozási logika mentén meghatározza a törvény az átvételre kerülő önkormányzati köznevelési intézményeknél foglalkoztatottak jogviszonyának folyamatosságát biztosító szabályokat, külön választva a köznevelési alapfeladat ellátásában pedagógus-munkakörben, illetve nevelő-oktató munkát közvetlenül segítő munkakörben foglalkoztatottak és a funkcionális, kisegítő munkakörben foglalkoztatott technikai dolgozók jogviszonyát.

Külön kell rendelkezni arról, hogyha nem teljes intézmény, hanem csak a többcélú intézményből a feladat ellátásának kötelezettsége kerül a Központhoz, akkor kivételes eljárásban kell átmeneti időre intézményvezetőről gondoskodni a korábban csak intézményegységként működő, ám a Központ önálló jogi személyiségű szervezeti egységeivé váló köznevelési intézmények számára.

A 8. §-hoz

E szakasz rendezi a köznevelési intézmény feladatainak ellátását szolgáló vagyon sorsát, biztosítva a köznevelési közfeladatok ellátásának folyamatosságát.

A 9-10. §-hoz

Rendelkezni kell az állam által átvételre kerülő köznevelési feladatok, illetve köznevelési intézmények fenntartói feladatainak ellátásához szükséges személyi és tárgyi feltételek biztosításáról. Ez csak az önkormányzatnál megszűnő feladatok ellátására szolgáló emberi és vagyoni erőforrások átcsoportosításával lehetséges.

A Központ állományába kerülnek az önkormányzatoknál - bármely szervezeti formában - a fenntartói feladatokat ellátó foglalkoztatottak. A szóban forgó feladatokat szolgáló ingatlan és ingó vagyonra pedig használati jogot kap a Központ.

A 11. §-hoz

Rendelkezik arról, hogy a képesítési előírásoknak való megfelelés hiányában át nem vett foglalkoztatottak számával a Központ létszámának kialakításakor számolni kell.

A 12. §-hoz

Számolni kell azzal a ténnyel is, hogy az önkormányzat korábban nem saját tulajdonú ingatlanban, hanem bérleményben látta el a közneveléssel összefüggő feladatait. Erre az esetre ad szabályozás e szakasz első bekezdése.

Ugyancsak rendezni kell az e törvény szabályozási tárgykörébe tartozó ingatlanon fennálló jelzálogjog esetében követendő eljárást.

Meg kell adni a lehetőséget, hogy a Központ - ha megfelelőbb ingatlant talál - lemondhasson az ingyenes használati jogáról, illetve, hogy az önkormányzat is felajánlhasson a feladat ellátását jelenleg szolgáló ingatlannál jobb minőségű ingatlant. Ezen mozgások alapját is megteremti a törvény.

A 13-15. §-hoz

A konkrét átadás-ávételi eljárást is rendezi a törvény. Ennek letéteményesei a települési önkormányzatok polgármesterei, a fővárosi önkormányzat főpolgármestere és a társulások képviseletére jogosult személyek, az állam oldalán pedig a tankerületi igazgató.

Amennyiben a felek között nem vagy nem teljeskörűen jön létre a megállapodás, ebben az esetben az oktatásért felelős miniszter 2012. december 20. napjáig határozattal létrehozza a megállapodást. A határozattal szemben bírósági felülvizsgálattal lehet élni, de a határozat a felülvizsgálati kérelemre tekintet nélkül végrehajtható.

A 16-18. §-hoz

E szakasz rendezi a hazai és európai uniós forrásból társfinanszírozott projektek sorsát az állami átvételt követően. A szabályozás logikája következő szempontok figyelembevételén alapult:

a) a projekt infrastruktúrafejlesztést, vagy a köznevelési alapfeladathoz kötődő tartalomfejlesztést vagy mindkettőt célozta,

b) települési önkormányzat működteti-e az intézményt 2013. január 1-jétől vagy sem.

A fenti alapesetek variációi kapcsán, az érdekeltségi viszonyokat figyelembe véve vagy a Központ vagy a működtető települési önkormányzat vagy kettejük konzorciuma veszi át a projektben 2013-ra, illetve a későbbi évekre áthúzódó feladatokat.

Az intézményeket érintő infrastrukturális fejlesztést tartalmazó projektek esetén - tekintettel arra, hogy az ingatlan tulajdonosa az önkormányzat marad - célszerű megadni a lehetőséget a felek számára a jogutódlás kérdésében való megállapodásra.

A 19. §-hoz

A Központ a 2013. január 1-jével állami köznevelési feladattá váló feladatokra kötött közoktatási megállapodásokban/köznevelési szerződésekben is az önkormányzat helyébe lép.

A 20-21. §-hoz

Rendezi a 2012 decemberében még a települési önkormányzat, illetve intézménye alkalmazásában állók januári bérfizetéséhez szükséges intézkedéséket.

A törvény értelmében az átkerülő köztisztviselők és munkavállalók 2012. december havi, 2013. januárban esedékes illetményei, munkabérei és egyéb járandóságai, valamint azok közterhei a Központból kerülnek kifizetésre, ennek fedezetét szolgáló állami támogatás is itt került tervezésre a 2013. évi költségvetésben. Ezért az illetményszámfejtés, bérkifizetés, adóbevallás, valamint a közterhek megfizetése szempontjából célszerű és szükséges, hogy a Fővárosi Önkormányzattól, települési önkormányzatoktól és a köznevelési intézményeiktől a Központba átkerülő köztisztviselők, munkavállalók névsora már 2012. december 15-éig rendelkezésre álljon. Így, ezen munkavállalók részére a december hónapra járó, 2013. január elején esedékes illetmény, munkabér és annak közterhe már a Központba kerül megfizetésre. Ha nem így történne az önkormányzatoknak már 2013 januárjában nincs meg a fedezet a bérkifizetésre és a közterhekre. A nettó finanszírozás során megelőlegezett közterhek miatt behajthatatlan követelés keletkezne az önkormányzatok felé a Kincstárnál.

-----STARTING---POINT---VEGE---

A 22. §-hoz

A hatálybalépésről rendelkezik.

A 23. §-hoz

A 2012/2013. tanév zavartalan befejezéséhez elengedhetetlen, hogy a Központ és a települési önkormányzatok a tanulók utaztatása során is együttműködjenek. Emiatt ebben a tanévben még a Központ és a tanuló lakóhelye szerint illetékes települési önkormányzat közös felelőssége a kötelező felvételt biztosító iskolába történő utaztatás megszervezése. E téren olyan különféle megoldásokat alkalmazhattak az önkormányzatok - autonómiájukra tekintettel - hogy a Központ általános jogutódlása itt nem írható elő (pl.: nem csak iskolai célokra használt önkormányzati vagy társulási tulajdonú buszok). Csak esetről-esetre dönthető el, külön megállapodásban, hogy a folyó tanévben, hogyan lehet gondoskodni a tanulók utaztatásáról.

A 24-26. §-hoz

Módosítani szükséges egyes pontokon az Nkt.-t is figyelemmel arra, hogy a Központ fenntartásába kerülő köznevelési intézmények nevelőtestületei, továbbá a köznevelési intézmények magasabb vezetőinek az egyes, az intézményben alkalmazottak foglalkoztatásához kapcsolódó munkáltatói jogait is szabályozni kell erre a sajátosan új helyzetre figyelemmel. Ez összefüggésben áll továbbá az Országgyűlés által 2012. szeptember 24-én elfogadott, a Magyarország 2013. évi központi költségvetését megalapozó egyes törvények módosításáról szóló törvénnyel, amely tartalmazza az Áht. 7. § (1) bekezdésének módosítását is. E szerint a költségvetési szerv jogszabályban vagy az alapító okiratban meghatározott közfeladat ellátására létrejött jogi személy, és a nemzeti köznevelésről szóló törvény szerinti állami intézményfenntartó központ egyes szervezeti egységei törvényben foglaltak szerint jogi személyiséggel rendelkezhetnek. Emiatt az Nkt. több rendelkezésén végig kell vezetni a Központ részeként működő tankerületi feladatok mellett a Központba 2013. január 1-jével beolvadó köznevelési intézmények működésével összefüggő megváltozó szabályokat is.