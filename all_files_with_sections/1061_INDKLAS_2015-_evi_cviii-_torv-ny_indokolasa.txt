2015. évi CVIII. törvény indokolása

a csődeljárásról és a felszámolási eljárásról szóló 1991. évi XLIX. törvény és a kisajátításról szóló 2007. évi CXXIII. törvény módosításáról

-----STARTING---POINT---ALTALANOS--- 

A stratégiailag kiemelt jelentőségű gazdálkodó szervezetekre vonatkozó eltérő rendelkezéseket a csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) IV. fejezete tartalmazza. A Cstv. 65. §-a meghatározza a stratégiailag kiemelt jelentőségűvé minősítés eseteit, előírja az ilyen tárgyú kormányrendelet kihirdetésére nyitva álló határidőt, valamint meghatározza azokat a szempontokat, amelyek fennállása esetén a gazdálkodó szervezet stratégiailag kiemelt jelentőségűvé minősíthető.

A Cstv. 65. § (1) bekezdése értelmében a stratégiailag kiemelt jelentőségűvé minősítést a Kormány rendeletben írhatja elő a Cstv. 65. § (3) bekezdés a)-e) pontjában meghatározott szempontokra figyelemmel. A Cstv. 65. § (2) bekezdése határozza meg a fenti tárgyú kormányrendelet kihirdetésére nyitva álló határidőt.

A Cstv. 65. § (2) bekezdésének hatályos rendelkezései szerint a kiemelt jelentőségűvé minősítésre irányuló kormányrendeletet főszabályként csődeljárás esetén legkésőbb a csődeljárás kezdő időpontjától számított 30 napon belül [Cstv. 65. § (2) bekezdés a) pont], felszámolási eljárás esetén pedig legkésőbb a felszámolás kezdő időpontjától számított 365 napon belül [Cstv. 65. § (2) bekezdés b) pont] kell kihirdetni. Ennél hosszabb határidőt a törvény jelenleg csak a 65. § (2) bekezdés c) pontjában meghatározott esetben, a többségi állami befolyással működő gazdálkodó szervezetek, továbbá az olyan egyesületek, alapítványok esetén biztosít, ahol az alapítói jogokat, a tagokat megillető szavazati jogokat központi költségvetési szerv vagy állami szerv gyakorolja.

A törvény a stratégiailag kiemelt jelentőségűvé minősítésre irányuló kormányrendelet kihirdetésére nyitva álló határidőt meghosszabbítja abban az esetben is, amennyiben a stratégiailag kiemelt jelentőségűvé minősítést a Cstv. 65. § (3) bekezdés a) pontja szerinti katasztrófavédelmi, természetvédelmi vagy környezetvédelmi szempontok teszik indokolttá. A módosítás erősíti a környezeti szempontok érvényesítését a csődeljárások, illetve a felszámolási eljárások során azzal, hogy az ilyen indokból történő kiemelt jelentőségűvé minősítésre hosszabb határidőt biztosít. A stratégiailag kiemelt jelentőségűvé minősítés következménye a csőd- és felszámolási eljárásokban a bíróságra és a felszámolóra vonatkozó eljárási határidők rövidülése (pl. a zárómérleg benyújtására nyitva álló határidő a kétéves általános szabályoktól eltérően 270 nap), melynek egyértelmű célja az eljárás gyorsítása. A törvényben foglalt módosítás eredményeként folyamatban lévő felszámolási ügyekben is lehetőség nyílik a Cstv. 67. §-ában rögzített - és kifejezetten környezetvédelmi szempontokra alapított - speciális eljárási szabályok alkalmazására.

A törvény központi költségvetési forrásból történő környezeti kárelhárításra fordított költségek vonatkozásában lehetőséget biztosít a vagyon megszerzése helyett felszámolási költségként történő érvényesítésére.

A törvény kiegészíti a kisajátításról szóló 2007. évi CXXIII. törvényt a közérdekű célból történő kisajátítás tartós környezetkárosodás esetére vonatkozó részletes szabályaival.

-----STARTING---POINT---RESZLETES---

Az 1. §-hoz

Annak érdekében, hogy az állam kiadásai megtérüljenek, a törvény biztosítja a katasztrófavédelmi, természetvédelmi vagy környezetvédelmi indokból elvégzett környezeti kár-, és tehermentesítés költségei felszámolási költségnek minősítését.

Az 2. §-hoz

A Cstv. 65. § (1) bekezdése szerint a Kormány meghatározott esetekben és indokokkal rendeletben stratégiailag kiemelt jelentőségű gazdálkodó szervezetnek minősíthet vállalkozásokat. A törvény rögzíti e rendelet kihirdetésének határidejét attól függően, hogy csődeljárásról vagy felszámolási eljárásról van szó. Fennállhatnak olyan kiemelt érdekek, amelyek esetén egy adott gazdálkodó szervezet stratégiailag kiemelt jelentőségűvé nyilvánítása szükséges, azonban arra a határidők eltelte miatt már nincs jogszabályi lehetőség. A Cstv. 65. § (2) bekezdés c) pontja kizárólag a többségi állami befolyással működő gazdálkodó szervezet, továbbá az alapítói jogokat, a tagokat megillető szavazati jogokat központi költségvetési szerv vagy más állami szerv által gyakorolt egyesület, alapítvány esetében ad lehetőséget arra, hogy a stratégiailag kiemeltté minősítésre az eljárás alatt bármikor sor kerülhessen, feltéve, hogy még nem került sor egyezségkötésre, vagy felszámolás esetén a zárómérleg bírósághoz történő benyújtására.

A Cstv. 65. § (3) bekezdése szerint környezetvédelmi, természetvédelmi, közegészségügyi, katasztrófavédelmi szempontok is megalapozzák egy gazdálkodó szervezet stratégiailag kiemelt jelentőségűvé minősítését. E körbe tartoznak többek között az olyan tevékenységek, vagy mulasztások, amelyek a környezetvédelmi jogszabályok, hatósági előírások megsértése révén súlyosan veszélyeztetik vagy károsítják a környezetet. E tevékenységek vagy mulasztások tartós fennállása közegészségügyi vagy katasztrófavédelmi kockázatot is magában rejthet, és mögötte általában nehezen visszafordítható vagy egyáltalán nem visszafordítható folyamatok állnak, ezeket kell az állami beavatkozás fokozásával megelőzni. A Cstv. 65. § (2) bekezdésének módosítása azt a célt szolgálja, hogy ilyen kiemelt katasztrófavédelmi, környezetvédelmi érdekek fennállása esetén a Kormány azon gazdálkodó szervezetek tekintetében is dönthessen a stratégiailag kiemeltté minősítésről - az egyéb jogszabályi feltételek teljesülése esetén -, amelyekben nincs többségi állami befolyás, vagy egyesület, alapítvány esetében, ahol az alapítói jogokat, a tagokat megillető szavazati jogokat nem központi költségvetési- vagy más állami szerv gyakorolja.

A 3. §-hoz

A törvény módosítja az adós vagyonának zártkörű pályázat útján történő értékesítésére vonatkozó feltételeit. Az eddigi konjunktív feltétel helyett, a Cstv. 67. § (9b) vagy (9c) bekezdésében meghatározott cél elérése érdekében külön-külön is lehetőség van a zártkörű pályázati értékesítésre.

A 4. §-hoz

A kiemelt környezeti érdekek szükségessé teszik, hogy az új rendelkezéssel érintett gazdálkodó szervezetek esetében akkor is ki lehessen adni a Cstv. 65. § (1) bekezdése szerinti kormányrendeletet, ha az adott gazdálkodó szervezet esetében a Cstv. 65. § (2) bekezdés a) és b) pontja szerinti határidő már letelt. A törvény célja ugyanis éppen az, hogy környezetvédelmi okból az állam a felszámolási vagy csődeljárás bármely szakaszában, - függetlenül attól, hogy milyen az adott gazdálkodó szervezet tulajdonosi, alapítói struktúrája - érvényesíteni tudja a kiemelt eljárásrendet.

A kiemelt környezeti érdekek szükségessé teszik, hogy az új rendelkezéssel érintett gazdálkodó szervezetek esetében akkor is ki lehessen adni a Cstv. 65. § (1) bekezdése szerinti kormányrendeletet, ha az adott gazdálkodó szervezet esetében a Cstv. 65. § (2) bekezdés a) vagy b) pontja szerinti határidő már letelt és a felszámolási eljárás folyamatban van. Ezt a célt szolgálja a 2. §-ban foglalt módosításhoz kapcsolódó átmeneti rendelkezés.

Az 5. §-hoz

A kisajátítási törvény alapján az államnak, illetve az önkormányzatnak lehetősége van a környezeti károk felszámolása érdekében a kárral érintett ingatlant kisajátítani. Ez olyan esetet jelent, mikor a közérdekű cél nem valamely beruházás megvalósítása, hanem egy adott ingatlanban okozott károk felszámolása. Ez ügyekben a kisajátításra, mint végső eszközre akkor kerülhet sor, ha az ingatlan tulajdonosa (használója) nem hajtja végre az adott ingatlan védelmére vonatkozó környezetvédelmi jogszabályok és az annak alapján hozott hatósági határozatok előírásait, és tevékenysége (ideértve a mulasztást is) már jelentős károkat okozott.

A védelmi célú kisajátítás gyakran olyan ügyekben merül fel, ahol a kisajátítási eljárást megelőzően, illetve a kisajátítási eljárás időtartama alatt a kisajátítást kérő állam vagy annak szerve (pl. környezetvédelmi hatóság), vagy - ha erre hatásköre van - az önkormányzat vagy annak hatósága már több intézkedést is megtett a károk felszámolása érdekében. Abban az esetben, ha a kötelezett (az ingatlan tulajdonosa vagy használója) nem tett eleget az adott ingatlan védelmére vonatkozó kötelezettségének, vagyis nem hajtotta végre a hatósági kötelezést, a vonatkozó környezetvédelmi jogszabályok alapján a védelem tárgyára tekintettel a hatóságok maguk kell, hogy elvégezzék a károk elhárításához szükséges intézkedéseket. Ezen intézkedéseket a hatóságok a kötelezett költségére végzik el.

Ha az ingatlan védelme érdekében szükséges az ingatlan kisajátítása, indokolt kifejezetten megjeleníteni a szabályozásban, hogy az állam vagy szervei által a kártalanításra jogosult használó vagy tulajdonos költségére elvégzett, és ilyenformán az adott ingatlan értékét növelő kárelhárítási intézkedések költségei az ingatlan kisajátításáért járó kártalanításba beszámítanak (ha azok a kisajátítási kártalanítás megállapításakor a kötelezettől más módon még nem térültek meg). Előfordulhat, hogy az ingatlan értéke nagyobb összegben nőtt meg az intézkedések folytán, mint amennyibe az intézkedések kerültek, ezért indokolt erre az esetre a nagyobb összeg beszámításáról rendelkezni.

Előfordulhat az is, hogy a kisajátítást kérő (állam, önkormányzat) az ingatlan állapotának helyrehozatala érdekében szükséges tevékenységhez, beruházáshoz támogatást is nyújtott a kötelezett részére. Ezért ha ezt az ingatlant annak védelme érdekében ki kell sajátítani, indokolt, hogy a kártalanítás során a támogatást nyújtó kisajátítást kérő ne fizesse meg az általa nyújtott támogatás folytán megvalósult értéknövekedést.

A 6. §-hoz

Tekintettel arra, hogy a kisajátítási eljárás folyamatban léte alatt is indokolt lehet a kárelhárítási célú intézkedések folytatása, melynek teljes összköltsége csak a kárelhárítás befejezését követően számítható ki, lehetővé kell tenni a kisajátítási eljárás felfüggesztését arra az időtartamra, míg a kárelhárítási célú intézkedések be nem fejeződnek.

A 7. §-hoz

A törvény rendelkezéseit a hatálybalépését követően indult és megismételt kisajátítási eljárásokban kell alkalmazni.

-----STARTING---POINT---VEGE---

A 8. §-hoz

A törvény a kihirdetését követő napban határozza meg hatálybalépésének időpontját.