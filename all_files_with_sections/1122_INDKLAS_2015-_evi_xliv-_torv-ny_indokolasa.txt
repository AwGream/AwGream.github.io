2015. évi XLIV. törvény indokolása

egyes ingatlan-nyilvántartással és földméréssel összefüggő törvények módosításáról

-----STARTING---POINT---ALTALANOS--- 

A törvény a következő négy törvényt módosítja az ingatlan-nyilvántartással összefüggő kérdésekben:

- az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény,

- az ingatlan-nyilvántartásról szóló 1997. évi CXLI. törvény,

- a földmérési és térképészeti tevékenységről szóló 2012. évi XLVI. törvény,

- a hegyközségekről szóló 2012. évi CCXIX. törvény.

-----STARTING---POINT---RESZLETES---

Az 1. §-hoz

A részadat-szolgáltatás során átadott adatok felhasználásának jogszerűségével kapcsolatos szabály.

A 2. §-hoz

Tárgyi mentességi körbe tartozik a védett és a Natura területek, valamint a borszőlő termőhelyi kataszter és az állandó legelő vagy állandó gyep feljegyzése, valamint a zártkerti ingatlanok kivonásával járó adatváltozás. A korlátozások, tilalmak alá vetett területek, értékek ingatlan-nyilvántartási bejegyzésének huzamos elmaradása a jogbiztonság sérelme mellett alapjogi visszásság veszélyét veti fel, ezért a kérdés megoldása alapvető szükségességű. Ezen jogi jellegek tárgyánál fogva díjmentes körbe fognak tartozni.

A 3. §-hoz

Technikai pontosító rendelkezés.

A 4-5. §-hoz

Földnek felszámolási eljárásban történő értékesítése során ingatlan-nyilvántartási bejegyzésre alkalmas okiratok vonatkozásában nem tartalmaz egyértelmű rendelkezést a törvény arra nézve, hogy a mezőgazdasági igazgatási szerv jóváhagyó záradékát melyik okiratnak kell tartalmaznia. Ennek pontosítását végzi el a módosítás.

A 6-10. §-hoz

Technikai pontosító rendelkezések.

A 11. §-hoz

A módosítás lehetővé teszi, hogy átmeneti ideig 2016. december 31-ig a tulajdonos kérheti az ingatlan-nyilvántartásban zártkertként nyilvántartott ingatlana művelési ágának művelés alól kivett területként történő átvezetését. A zártkerti ingatlan művelési ágának művelés alól kivett területként történő átvezetése a zártkerti ingatlan meghatározott részére is kérhető. Ez esetben a zártkerti ingatlant meg kell osztani.

A 12. §-hoz

A részadat-szolgáltatással összefüggő rendelkezésekkel kapcsolatos rendeletalkotási felhatalmazás ellenőrző hatóság kijelölésére.

A 13. §-hoz

A módosítás elősegíti a tényállás tisztázásának körülményeit a nem közeli hozzátartozók között kötött és 2014. május 1-jén megszűnt haszonélvezeti jogosultságok törlése kapcsán azáltal, hogy az ügyfél reakciójának elmaradása esetén a földhivatal maga keresi meg az anyakönyvi hatóságot a közeli hozzátartozói kapcsolat ellenőrzésére.

Nem beszélhetünk a haszonélvezeti jog vagy a használat jogának szerződéssel történő alapításáról abban az esetben, ha a tulajdonos a dolog tulajdonjogát olyan formában ruházza át, hogy azzal egyidejűleg a maga javára haszonélvezeti jogot vagy a használat jogát tartja fenn. Erre figyelemmel az ilyen jogosultságokat a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény 108. § (1) bekezdésében foglalt rendelkezés sem szüntette meg, így azok ingatlan-nyilvántartásból való törlése sem indokolt.

A 14. §-hoz

Technikai pontosító rendelkezések.

A 15-16. §-hoz

Szövegcserés módosítások és hatályukat vesztő rendelkezések.

A 17. §-hoz

Technikai pontosító rendelkezések.

A 18. §-hoz

A 2012. évi XLVI. törvény (a továbbiakban: Fttv.) 6. § (3) bekezdése határozza meg az igazgatási szolgáltatási díjakat. Ezek közé tartozik az ingatlanrendező földmérő, a geodéziai tervezői, valamint a geodéziai szakértői minősítés megadásának igazgatási szolgáltatási díja. Az Fttv. korábbi 28. § (7a) bekezdésének, valamint 29/B. § (5) bekezdésének módosításával a fenti jogosultságok öt évig érvényesek. A meghosszabbítás alkalmával azonban újra meg kell fizetni az eljárás igazgatási szolgáltatási díját, melyről ez a módosítás fog egyértelműen rendelkezni. Az alaphálózati alappontok pótlására és áthelyezésére jogosult személyekről a földmérési és térinformatikai államigazgatási szerv országos beszállítói nyilvántartást vezet. A nyilvántartásba történő felvételért egyszeri igazgatási szolgáltatási díjat kell fizetni.

A jelenleg hatályos normaszövegben a „minőség ellenőrzési vizsgálatot követően” szófordulatot szükségessé vált pontosítani, ugyanis a jogszabály alkalmazása során eltérő értelmezések alakultak ki. A digitális domborzatmodell nem része az állami alapadatok adatbázisának, viszont az állami topográfiai térképből kerül előállításra és az ortofoto készítésének alapeleme, ami viszont az állami átvételt követően az állami távérzékelési adatbázis része lesz. Ezért indokolt, hogy a kompenzációs adatkörbe bekerüljön.

A 19. §-hoz

Technikai pontosító rendelkezések.

A 20. §-hoz

Az állami ingatlan-nyilvántartási térképi adatbázis minden adata tekintetében nem áll fenn a közhitelesség, ezért az ingatlan-nyilvántartásról szóló 1997. évi CXLI. törvénnyel összhangban szükséges meghatározni azokat az adatköröket, melyre a közhitelesség ténye biztosítható.

Az állami alapadatok hiteles formában történő kiadása célhoz kötötten történik. Ez azt jelenti, hogy a már megigényelt hiteles állami alapadat más célra történő újbóli felhasználása nem lehetséges.

A 21. §-hoz

A módosítás annak a lehetőségét teremti meg, hogy az ingatlanügyi hatóság, ha csak területszámítási hibát állapít meg, akkor lehetősége legyen hivatalból a nyilvántartott területi adatokat megváltoztatnia, a térképi adatbázis változatlanul hagyása mellett.

Az eltérően kialakult földhivatali gyakorlat szükségessé teszi a térképi hibakiigazítás feltételrendszerének pontosítását. A nem szakemberek általi jogértelmezés érdekében szükségesnek láttuk annak megfogalmazását is, hogy a természetbeni állapottal ellentétes földhivatali kiigazítás esetén milyen további alternatívák állnak az ingatlantulajdonosok számára.

Szükségessé vált a normaszöveg pontosítása a hatósági engedély mentesség megállapítására. A felmérési, térképezési vagy területszámítási hiba kijavítása nem irányulhat telekhatár rendezésre, vagy új telek kialakítására, hanem a felméréskori természetbeni állapot és az ingatlan-nyilvántartási térképi adatbázis közötti összhang megteremtésére, így ennek mentesülnie kell mindennemű hatósági engedélyezés alól is. A módosítás ezt pontosítja.

A 22. §-hoz

A topográfiai térképi adatbázishoz hasonlóan a részben vagy egészben közpénzek felhasználásával készült és átadott adatok tárolását és szolgáltatását a távérzékelt adatok tekintetében is szükségessé vált szabályozni.

A 23. §-hoz

A rendelkezést szükséges volt kiegészíteni a korábbi nem Egységes Országos Vetület (EOV) rendszerben készült topográfiai térképekkel.

A 24. §-hoz

Az alaphálózati alappontok biztosítják az ország geometriai rendjét, ezért indokolt, hogy ezen alappontok pótlását és áthelyezését kizárólag olyan szakképesítéssel rendelkező szakemberek végezhessék, akik megfelelő referenciával és geodéziai műszerekkel rendelkeznek. Ezt a minősítést az ingatlanrendezői minősítéshez hasonlóan kizárólag természetes személy kaphatja meg. A földmérési és térinformatikai államigazgatási szerv ezekről a személyekről mindenki számára elérhető nyilvántartást vezet. Szükségesnek tartja a jogalkotó kiemelni, hogy a közbeszerzési eljárás hatálya alá tartozó esetekben is kizárólag a fenti szempontoknak megfelelő, a beszállítói nyilvántartásba felvett személyt lehessen megbízni.

A 25. §-hoz

A jelenleg hatályos normaszöveget szükséges kiegészíteni azzal az esettel, amikor a bíróság rendeli el, hogy a perben állóknak kell a vázrajzot becsatolniuk.

Indokolttá vált az Fttv. ezen szakaszának módosítása, ugyanis a jelenleg hatályos normaszövegnek a gondolajelei között szereplő „- ideértve az egyéb önálló ingatlanok alaprajzait -” kitételt egyes földhivatalok úgy értelmezték, hogy az egyéb önálló ingatlanok alaprajzait vizsgálaton túl záradékolni is kell. Ezek az alaprajzok nem tartalmaznak állami alapadatot, így a jogalkotó szándéka nem ezek záradékolása volt. Az alapító okirattal történő egyezőséget az ingatlan-nyilvántartási átvezetéskor vizsgálja a földhivatal, az alapító okirat benyújtása nem feltétele a nyilvántartásba vételnek.

Az ingatlanrendező földmérő minősítés megadásának feltétele az Fttv. 6. § (3) bekezdés c) pontjában korábban már meghatározott igazgatási szolgáltatási díj megfizetése. Jelen kiegészítés ezzel a ponttal történő összhangot hivatott biztosítani.

A 26. §-hoz

Szükséges rendelkezni arról, hogy az ingatlan-nyilvántartási térképi adatbázis változását eredményező eredeti munkarészek nem selejtezhetők.

A 27. §-hoz

Mivel több esetben szétvált az alapadat előállíttatója, előállítója, vagy annak nevében eljáró személye, így indokolttá vált, hogy a törvény pontosan megfogalmazza, az állami átvételt követően egyik szereplő sem támaszthat tulajdonjogi igényt az állami alapadattal szemben.

A 28. §-hoz

Az Fttv. 25. §-a a jelenlegi módosítással kiegészül az alappontok áthelyezésére és pótlására jogosult beszállítók minősítési rendjére vonatkozó felhatalmazó rendelkezéssel, hogy a végrehajtási szintű jogi szabályozást az ágazat teljes körűen el tudja végezni.

A 29‒31. §-hoz

Pontosító rendelkezések.

A 32. §-hoz

A borszőlő termőhelyi kataszterbe sorolás egy földterülettel kapcsolatban számos jogot és kötelezettséget keletkeztet a földtulajdonos, illetve a földhasználó esetében. A borszőlő termőhelyi kataszterbe tartozás ténye a tulajdoni lapon azonban nem jelenik meg. Ezt a problémát szükséges kiküszöbölni azzal, hogy a termőhelyi katasztert vezető szerv a borszőlő termőhelyi kataszterrel kapcsolatos döntéseit a földhivatallal is közli. Az új rendelkezés szerint a tulajdoni lapon jogi jellegként fel kell tüntetni, hogy az ingatlan borszőlő termőhelyi kataszterbe sorolt. Egy földterület borszőlő termőhelyi kataszterbe tartozásának ismerete a földhivatal és az ügyfelek munkáját egyaránt segíti.

A 33. §-hoz

Pontosító rendelkezés arra nézve, hogy a hegyközségi tagot az előhaszonbérleti jog milyen ranghelyen illeti meg. Emellett pontosítás, hogy a hegybíró milyen adatkörökre nézve ad tájékoztatást.

A 34. §-hoz

A módosítás lehetővé teszi nemcsak ingatlan-nyilvántartáshoz, hanem a földhasználati nyilvántartáshoz való térítésmentes hozzáférést a hegybíró részére a telepítési és kivágási engedélyek megadásával, valamint az újratelepítési jogok nyilvántartásával kapcsolatos feladatai ellátása érdekében.

A 35. §-hoz

A módosítás összhangba hozza a Hktv. rendelkezéseit a Magyar Agrár-, Élelmiszergazdasági és Vidékfejlesztési Kamarának az agrárgazdasági tevékenységet is végző hegyközségi tagok kettős járulékfizetésének megszüntetése érdekében módosításra kerülő rendelkezésével.

-----STARTING---POINT---VEGE---

A 36. §-hoz

Hatályba léptető rendelkezés.