2010. évi I. törvény indokolása

az anyakönyvi eljárásról

-----STARTING---POINT---ALTALANOS--- 

Az anyakönyvi eljárásról szóló törvény az anyakönyvekről, a házasságkötési eljárásról és a névviselésről szóló 1982. évi 17. törvényerejű rendeletet korszerű új törvényi szabályozással kívánja felváltani. A közigazgatási hatósági eljárás és szolgáltatás általános szabályaival való összhang megteremtése mellett a törvény célja, hogy az anyakönyvi eljárásban érvényre juttassa az ügyfélközpontúság és a szolgáltató közigazgatás követelményeit, továbbá a nyilvántartási tevékenység során hasznosítsa a modern technika vívmányait.

A törvény kiemelt célja az elektronikus anyakönyv megteremtése. A komplex elektronikus anyakönyvi nyilvántartás kiépítése és adatokkal történő folyamatos feltöltése lehetővé teszi, hogy a jelenleg széttöredezetten kezelt anyakönyvi nyilvántartás egységes, megnövelt szolgáltató képességgel rendelkező rendszerré váljék.

Magyarországon az állami anyakönyvezés 1895. október 1-jén indult. Anyakönyvet a születésekről, a házasságkötésekről, a bejegyzett élettársi kapcsolatokról és a halálesetekről kell vezetni. Az anyakönyvet községben, városban, megyei jogú városban és fővárosi kerületben a települési önkormányzat polgármesteri hivatalának anyakönyvvezetője, valamint az anyakönyvi ügyekért felelős miniszter által rendeletben kijelölt szerv vezeti. Jelenleg a születési, házassági és halotti anyakönyvek vezetése fizikailag mintegy kétezer településen történik, a körjegyzőségi székhelytelepüléseken egyszerre több település anyakönyveit is vezetik. A magyar állampolgárok külföldön történt anyakönyvi eseményeinek magyarországi anyakönyvezésére, a hazai anyakönyvezésre központosítottan kerül sor.

Az anyakönyvek vezetése - több mint 100 éve létező - jól szervezett klasszikus közigazgatási tevékenység. A rendszerrel szemben támasztott követelmények azonban az utóbbi 20 évben jelentősen megváltoztak, mivel ezen időszakban jelentős társadalmi, politikai, gazdasági változások mentek végbe, amelyek az anyakönyvezés folyamataira is hatással vannak. Mind európai uniós, mind hazai vonatkozásban az e-közigazgatás megvalósításának egyik alappillére a hatósági nyilvántartások elektronizálása, melynek köszönhetően csökken az ügyfelek ügyintézési terhe, valamint gyorsul és egyszerűsödik az ügyintézés. Az anyakönyv mint alapnyilvántartás elektronizálására azonban mindeddig nem került sor, ami számos ügytípus esetében jelentősen növelte az ügyfélre nehezedő ügyintézési terhet, valamint az ügyintézés idejét.

A törvény célja a szolgáltató közigazgatás követelményének az anyakönyvi eljárásban történő érvényre juttatása, az anyakönyvi rendszer hagyományainak és a modern közigazgatás vívmányainak összehangolásával az állami alapnyilvántartás hatékony és korszerű működésének biztosítása, továbbá az elektronikus anyakönyv megteremtése.

-----STARTING---POINT---RESZLETES---

Az 1. §-hoz

A törvény rögzíti az anyakönyvi eljárás egységes fogalmát. Ennek értelmében anyakönyvi eljárás az anyakönyvi nyilvántartás vezetése, valamint a nyilvántartási esemény bekövetkezéséhez kapcsolódó, a nyilvántartás vezetését közvetlenül megalapozó eljárás. Tekintettel arra, hogy az anyakönyv deklaratív nyilvántartás, a közhitelűség az anyakönyv esetében azt jelenti, hogy az ellenkező bizonyításáig igazolja a benne foglalt adatok alapjául szolgáló események bekövetkeztét. A törvény meghatározza, hogy milyen eseményekről kell anyakönyvet vezetni. Ezek a családjog anyagi jogi szabályai szerint az ember családi kapcsolatait meghatározó események, illetve jogviszonyok, valamint az ezekhez kapcsolódó változások: a születés, a házasság, a bejegyzett élettársi kapcsolat, valamint a halál.

A 2. §-hoz

A törvény egyértelműen meghatározza a közigazgatási hatósági eljárás és szolgáltatás általános szabályairól szóló 2004. évi XL. törvény (a továbbiakban: Ket.) alkalmazásának körét az anyakönyvi eljárásban. A névváltoztatási eljárás, a házassági névviselési forma módosítására irányuló eljárás, valamint az anyakönyv vezetése közigazgatási hatósági eljárás, azaz rájuk a Ket. rendelkezéseit kell alkalmazni. A Ket. hatósági nyilvántartásokra vonatkozó szabályának megfelelően az anyakönyv vezetésére a Ket. szabályait a törvényben foglalt eltérésekkel kell alkalmazni.

A házasságkötési szándék bejelentésére irányuló eljárás, valamint a bejegyzett élettársi kapcsolat létesítése iránti szándék bejelentésére irányuló eljárás nem közigazgatási hatósági eljárás, ugyanakkor a törvény ezen eljárások tekintetében előírja a Ket. rendelkezéseinek a törvényben foglalt eltérésekkel történő alkalmazását.

A 3. §-hoz

Az egységes jogalkalmazás elősegítése érdekében a törvény értelmező rendelkezéseket fogalmaz meg az anyakönyvi eljárásban speciális tartalommal alkalmazandó, valamint a törvény megalkotása nyomán új tartalommal ellátott fogalmak tekintetében.

A 4-6. §-hoz

A törvény egységes szemlélettel egy alcím alatt gyűjti össze az anyakönyvi hatásköri szabályokat, amelyek mindeddig különböző jogszabályhelyeken és jogszabályi szinten kerültek megfogalmazásra.

Anyakönyvi hatáskört az anyakönyvvezető, a hazai anyakönyvezésért felelős szerv anyakönyvvezetője, a Kormány általános hatáskörű területi államigazgatási szerve, valamint az anyakönyvi ügyekért felelős miniszter gyakorol.

A 7-12. §-hoz

A törvény az azonos anyakönyvi hatáskörű szervek közötti feladatmegosztást meghatározó illetékességi szabályokat szintén egy cím alatt foglalja össze. A fő illetékességi okok mellett a törvény számos - az egyes anyakönyvi eseményekre vonatkozó - speciális illetékességi okot is meghatároz.

Az illetékességi szabályok számos esetben rugalmasabbá válnak, és az elektronikus anyakönyv által nyújtott lehetőségeket kiaknázva egyes eljárások kezdeményezését, illetve lefolytatását bármely anyakönyvvezetőnél lehetővé teszik.

A 13. §-hoz

A törvény szerint a továbbiakban is az anyakönyvi ügyekért felelős miniszter látja el a terület szakmai irányítását, míg a Kormány általános hatáskörű területi államigazgatási szerve gyakorolja a tevékenység felett a közvetlen felügyeletet.

A törvény az egyes speciális szakértelmet, illetve más közigazgatási szervek bevonását igénylő eljárások kapcsán fenntartja a Kormány általános hatáskörű területi államigazgatási szervének sajátos szerepét.

A 14. §-hoz

A törvény tartalmazza az anyakönyvi eljárásban bemutatásra kerülő okiratokra vonatkozó alapvető szabályokat. Az okirati és ezen belül lehetőleg közokirati bizonyítás előírásának célja a közhitelesség biztosítása. Ennek érdekében a törvény a személyes nyilatkozat megtételének lehetőségét csak kivételes esetekben teszi lehetővé.

Ha az anyakönyvi eljárás során bemutatott okiratok, hatósági igazolványok, bizonyítványok adattartalma az anyakönyv adataitól eltér, annak kijavításáig az anyakönyvi adatot kell irányadónak tekinteni. Ebben az esetben az anyakönyv közhitelességét garantálja, hogy mindaddig, amíg a kijavítási eljárás eredményeként az anyakönyv adata meg nem változik, az anyakönyvben szereplő adatot köteles mindenki elfogadni.

Előfordul, hogy az alapbejegyzés, illetve az utólagos bejegyzés valamely adata hibásan kerül bejegyzésre az anyakönyvbe, a bejegyzett adat nem felel meg a születés, a házasságkötés, a bejegyzett élettársi kapcsolat létesítése vagy a haláleset időpontjában fennállott állapotnak, az alapbejegyzés és utólagos bejegyzés teljesítése nem felel meg az anyakönyvek vezetésére vonatkozó rendelkezéseknek, vagy a bejegyzést hiányos adatokkal teljesítették, és azokat csak később állapították meg. Ezekben az esetekben az anyakönyvezett adatok kijavításával, illetve kiegészítésével van lehetőség a helyes adattartalom rögzítésére.

A 15. §-hoz

Az anyakönyvi eljárások jogi természetéből következően - elsősorban a személyes megjelenési kötelezettség előírása esetén - nem tehető minden esetben lehetővé az ügyfelekkel történő elektronikus kapcsolattartás. A törvény ugyanakkor a közigazgatás ügyfélbarát jellegét kívánja előtérbe helyezni azzal, hogy bizonyos anyakönyvi eljárásokban lehetővé teszi az ügyfelek részére kérelmük elektronikus úton történő előterjesztését.

A 16. §-hoz

Az anyakönyvi nyilvántartás személyi hatálya a Magyar Köztársaság területén bekövetkezett valamennyi anyakönyvi esemény érintettjére kiterjed függetlenül az érintett személy állampolgárságától. Mivel az anyakönyvi nyilvántartás családjogi szabályokon alapuló személyi nyilvántartás, ebből következően az érintettek személyes adatait, így többek között az állampolgárságra vonatkozó adatokat is kezeli. Ezek alapján lényeges, hogy az eljárás minden szakaszában vizsgálni kell az ügyfél állampolgárságát. Az állampolgárság megállapítása az alkalmazandó személyes jog megállapítása céljából nélkülözhetetlen az anyakönyvi eljárásokban.

A törvény megállapítja a nem magyar állampolgárság igazolására és anyakönyvezésére vonatkozó részletes szabályokat, a magyar állampolgárság igazolásának szabályairól a magyar állampolgárságról szólót 1993. évi LV. törvény rendelkezik.

A 17. §-hoz

Az anyakönyvvezető feladatai között kiemelkedő jelentőségű a házasságkötésnél történő közreműködés. A házasság közvetlenül az anyakönyvvezető előtt jön létre, ő személyesen és elsődlegesen tartozik meggyőződni mindazon tények és körülmények fennállásáról, amelyek szükséges ahhoz, hogy a házasság létrejöjjön, érvényes és ennek alapján az anyakönyvbe bejegyezhető legyen.

A törvény rendelkezik a házassági szándék bejelentésének helyéről és módjáról. Külön szabályozza azokat az eseteket, amikor az érintett magyarországi lakcímmel nem rendelkezik, illetve amikor 16 éven felüli kiskorú személy kíván házasságot kötni.

A 18-19. §-hoz

A törvény főszabályként továbbra is előírja a házasságkötéshez szükséges és arra alkalmas hivatali helyiség települési önkormányzat általi biztosítását. Egyre szélesebb társadalmi igény mutatkozik ugyanakkor a hivatali helyiségen kívüli házasságkötésre. Ezen igényeket kívánja kielégíteni a törvény azzal, hogy bizonyos - részletesen szabályozott - feltételek teljesülése esetén, jegyzői engedéllyel lehetőséget biztosít a házasulóknak a külső helyszínen történő házasságkötésre. A jegyző által a helyszín engedélyezése körében mérlegelhető körülményeket a helyi sajátosságokra figyelemmel az önkormányzat rendeletben szabályozza.

A törvény a gyakorlatban általános problémát orvosol azzal, hogy szabályozza a hivatali helyiségen kívüli, illetve a hivatali munkaidőn kívüli házasságkötés esetén felmerülő díjazás kérdéseit. Ezzel az önkormányzatok mozgásszabadságának fenntartása mellett az alkalmazott eltérő formájú és tartalmú szabályok egységes keretek közé kerülnek.

A 20-21. §-hoz

A házasságkötés után mind a feleség, mind a férj viselhet házassági nevet a családjog anyagi jogi szabályainak megfelelő formában. A viselni kívánt névről a házasságkötést megelőző eljárás során nyilatkozatot tehetnek. Ha a nyilatkozattétel jogával a házasulók a házasság megkötéséig nem élnek, házassági névként - ha azt a törvény nem tiltja - a házasságkötés előtt viselt nevüket viselik.

Ha a házasulók nem viselnek közös házassági nevet, úgy a házasságukból származó születendő gyermek családi nevéről is megállapodhatnak.

A 22. §-hoz

Az anyakönyvvezető csak akkor működhet közre a házasságkötésnél, ha annak mind anyagi, mind eljárásjogi előfeltételei fennállnak. A törvény tételes felsorolást tartalmaz arra vonatkozóan, hogy az anyakönyvvezető mely esetekben tagadhatja meg a házasságkötésnél való közreműködést.

A 23. §-hoz

A nem magyar állampolgárok Magyarországon történő házasságkötéséről rendelkező szabályok az általánostól eltérőek. Az anyakönyvvezető a külföldi jog által meghatározott házassági akadályokat nem ismerheti, ezért ha nem magyar állampolgár Magyarországon kíván házasságot kötni, a nemzetközi magánjogról szóló 1979. évi 13. törvényerejű rendeletnek megfelelően a hazája hatósága által kiállított tanúsítvánnyal kell igazolnia, hogy a házasságkötés a reá irányadó külföldi jog szerint nem ütközik akadályba. Ha ennek beszerzésére valamely okból nincs lehetőség, mert például az érintett állam nem állít ki tanúsítványt, vagy annak kiadására polgárháborús helyzet miatt nem kerülhet sor, a Kormány általános hatáskörű területi államigazgatási szerve indokolt esetben felmentést adhat.

A 24-26. §-hoz

Magyarországnak az Európai Unióhoz történő csatlakozásával, illetve a természetes személyek mobilitásának növekedésével egyre gyakoribb, hogy magyar állampolgár külföldön kíván házasságot kötni. A külföldi anyakönyvvezető vagy más, a házasságkötéssel megbízott hatóság nem ismerheti a vonatkozó magyar joganyagot, ezért a magyar állampolgárnak a magyar hatóság a külföldi házasságkötéséhez tanúsítványt bocsát ki, ha a tervezett házasságkötés helye szerinti ország ezt megköveteli. A törvény meghatározza a tanúsítvány kiadásának szabályait, valamint az adattartalmát.

A 27-30. §-hoz

A házasságkötés időpontja tekintetében a házasulók kívánságát - mind a nap kijelölésénél, mind pedig a házasságkötés időpontjának közelebbi meghatározásánál - az anyakönyvvezető a lehetőségekhez képest figyelembe veszi. A törvény ugyanakkor szem előtt tartja a Munka törvénykönyvének a pihenőidőre vonatkozó rendelkezéseit is, ezért munkaszüneti napon nem köthető házasság.

Garanciális szabály, hogy ha a házasságkötést megelőző eljárásról készített jegyzőkönyv felvétele óta hat hónap eltelt, - ha a házasságkötési szándék továbbra is fennáll - az eljárást meg kell ismételni.

Fontos annak figyelembevétele, hogy nem az anyakönyvvezető közreműködése és nem a házasságkötés anyakönyvi bejegyzése hozza létre a házasságot. A házasság a házasulóknak az anyakönyvvezető által - a törvényben meghatározott módon - feltett kérdésére adott, egybehangzó házasságkötési szándékot kifejező akaratkijelentésével jön létre. A törvény rendelkezik arról a helyzetről is, amikor a házasulók a feltett kérdésre nem egybehangzó igennel válaszolnak, a kijelentést feltételhez vagy időhöz kötik. Ebben az esetben a házasság nem jön létre.

Az a körülmény, hogy a házasuló nem beszél magyarul, a házasság megkötését nem akadályozza. A törvény részletezi a kisebbségi, illetve az idegen nyelven történő házasságkötés szabályait.

A 31. §-hoz

A törvény a hatályos bejegyzett élettársi kapcsolatról szóló törvénnyel, valamint az új Polgári Törvénykönyv Családjogi Könyvével összhangban szabályozza a bejegyzett élettársi kapcsolat létesítésére vonatkozó eljárást.

A bejegyzett élettársi kapcsolat létesítése az anyakönyvvezető előtt történik, aki személyesen és elsődlegesen tartozik meggyőződni mindazon tények és körülmények fennállásáról, amelyek szükségesek ahhoz, hogy a bejegyzett élettársi kapcsolat létrejöjjön, szabályszerű és ennek alapján az anyakönyvbe bejegyezhető legyen.

A törvény rendelkezik a bejegyzett élettársi kapcsolat létesítésére irányuló szándék bejelentésének helyéről, valamint külön szabályozza azt az esetet, amikor az érintett fél magyarországi lakcímmel nem rendelkezik.

A 32-33. §-hoz

A törvény főszabályként továbbra is előírja a bejegyzett élettársi kapcsolat létesítéséhez szükséges és arra alkalmas hivatali helyiség települési önkormányzat általi biztosítását. Minden bizonnyal a házasságkötéshez hasonlóan igény mutatkozik ugyanakkor a bejegyzett élettársi kapcsolat hivatali helyiségen kívüli létesítésére is. Ezen igényeket kívánja kielégíteni a törvény azzal, hogy bizonyos - részletesen szabályozott - feltételek teljesülése esetén, jegyzői engedéllyel lehetőséget biztosít a feleknek a bejegyzett élettársi kapcsolat külső helyszínen történő létesítésére. A jegyző által a helyszín engedélyezése körében mérlegelhető körülményeket a helyi sajátosságokra figyelemmel az önkormányzat rendeletben szabályozza.

A törvény szabályozza a bejegyzett élettársi kapcsolat hivatali helyiségen kívüli, illetve hivatali munkaidőn kívül történő létesítése esetén felmerülő díjazás kérdéseit.

A 34. §-hoz

Az anyakönyvvezető csak akkor működhet közre a bejegyzett élettársi kapcsolat létesítésénél, ha annak mind anyagi, mind eljárásjogi előfeltételei fennállnak. A törvény taxatív felsorolást tartalmaz arra vonatkozóan, hogy az anyakönyvvezető mely esetekben tagadhatja meg a bejegyzett élettársi kapcsolat létesítésénél történő közreműködést.

A 35. §-hoz

A nem magyar állampolgárok bejegyzett élettársi kapcsolatának Magyarországon történő létesítéséről szóló szabályok a házasságkötéshez hasonlóan az általánostól eltérőek.

A 36-38. §-hoz

A házasságkötéshez hasonlóan a bejegyzett élettársi kapcsolat létesítésével összefüggésben is jelentkezhet az igény, hogy magyar állampolgár külföldön kíván bejegyzett élettársi kapcsolatot létesíteni. A külföldi anyakönyvvezető vagy más, a bejegyzett élettársi kapcsolat létesítésével megbízott hatóság nem ismerheti a vonatkozó magyar joganyagot, ezért a magyar állampolgárnak a magyar hatóság a bejegyzett élettársi kapcsolat külföldön történő létesítéséhez tanúsítványt bocsát ki. A törvény meghatározza a tanúsítvány kiadásának részletes szabályait.

A 39-42. §-hoz

A bejegyzett élettársi kapcsolat létesítésének időpontja tekintetében a felek kívánságát - mind a nap kijelölésénél, mind pedig a bejegyzett élettársi kapcsolat létesítésének közelebbi meghatározásánál - az anyakönyvvezető a lehetőségekhez képest figyelembe veszi. A törvény ugyanakkor szem előtt tartja a Munka törvénykönyvének a pihenőidőre vonatkozó rendelkezéseit is, ezért kerül szabályozásra, hogy munkaszüneti napon nem létesíthető bejegyzett élettársi kapcsolat.

Garanciális szabály, hogy ha a bejegyzett élettársi kapcsolat létesítését megelőző eljárásról készített jegyzőkönyv felvétele óta hat hónap eltelt, és a bejegyzett élettársi kapcsolat létesítésére irányuló szándék továbbra is fennáll, az eljárást meg kell ismételni.

Fontos annak figyelembevétele, hogy nem az anyakönyvvezető közreműködése, és nem is a bejegyzett élettársi kapcsolat anyakönyvi bejegyzése hozza létre a bejegyzett élettársi kapcsolatot. A bejegyzett élettársi kapcsolat a feleknek az anyakönyvvezető által - a törvényben meghatározott módon - feltett kérdésre adott egybehangzó, bejegyzett élettársi kapcsolat létesítésének szándékát kifejező akaratkijelentésével jön létre. A törvény rendelkezik arról a helyzetről is, amikor a felek a feltett kérdésre nem egybehangzó igennel válaszolnak, illetve a kijelentést feltételhez vagy időhöz kötik. Ekkor a bejegyzett élettársi kapcsolat nem jön létre.

Az a körülmény, hogy a fél nem beszél magyarul, a bejegyzett élettársi kapcsolat létesítését nem akadályozza. A törvény részletezi a bejegyzett élettársi kapcsolat kisebbségi, illetve idegen nyelven történő létesítésének szabályait.

A 43. §-hoz

Az embernek azon joga, hogy nevet viseljen, és a saját nevével rendelkezzék, az emberi méltóságból részét képező alapjog, és ez a jog az állam által az alapvető jogok korlátozására vonatkozó alkotmányos keretek között szabályozható. A név az ember személyiségi jegye, identitásának meghatározója, amely arra szolgál, hogy a név viselőjét a másik embertől megkülönböztesse.

A törvény rögzíti, hogy a személy azt a nevet jogosult és köteles viselni, amelyen anyakönyvezték.

A 44-46. §-hoz

A törvény rögzíti a születési név fogalmát. Meghatározza az anyakönyvezhető családi és utónevek számát, az anyakönyvezés módját, valamint az utónév megválasztására vonatkozó szabályokat.

Meghatározza, hogy anyakönyvezni a Magyar Tudományos Akadémia Nyelvtudományi Intézete (a továbbiakban: MTA) által összeállított utónévjegyzékben szereplő utónevet lehet. Ezzel megszűnik a kereskedelmi forgalomban könyv formájában hozzáférhető utónévjegyzék kötelező használata figyelemmel arra, hogy az MTA bárki számára elérhetően, a saját honlapján közzé teszi és folyamatosan frissíti az anyakönyvezhető utónevek jegyzékét.

A törvény speciális rendelkezést tartalmaz arra az esetre, ha a szülők egyike nem magyar állampolgár, illetve a gyermek többes állampolgársággal rendelkezik.

A nemzeti és etnikai kisebbségek jogairól szóló törvénnyel összhangban a törvény részletes szabályokat tartalmaz a nemzeti és etnikai kisebbségi névviselésre vonatkozóan. A kisebbséghez tartozó személy jogosultsága a nemzeti és etnikai kisebbségi név viselése. E jog gyakorlása megvalósulhat oly módon, hogy a gyermek számára a szülők a születés bejegyzésekor kisebbségi utónevet adnak, avagy az érintett az anyakönyvezett családi, illetve utóneve helyett kéri a kisebbségi név anyakönyvi bejegyzését, amelytől fogva a kisebbségi név viselésére jogosult és köteles. Mindemellett a nemzeti és etnikai kisebbséghez tartozó személy kérheti a családi, illetve utóneve nemzeti és etnikai kisebbségi nyelven történő feltüntetését. Ez utóbbi jogosultság a név adott kisebbségi nyelv betűivel történő átírását jelenti, nem jár az anyakönyvezett név megváltozásával, és akkor is megilleti a nemzeti és etnikai kisebbséghez tartozó személyt, ha nem él a fenti, a törvény 46. § (1) bekezdés a)-c) pontjában meghatározott jogosultságával.

A 47-48. §-hoz

A törvény meghatározza a házassági név fogalmát, valamint a házassági név családi név részének képzésére irányadó szabályokat összhangban az új Polgári Törvénykönyv Családjogi Könyvének vonatkozó rendelkezéseivel.

A törvény rugalmasan határozza meg a házassági névviselési forma módosítására irányuló kérelem benyújtásának a helyét, egyúttal a külföldön élő magyar állampolgárok számára lehetővé teszi az illetékes konzuli tisztviselőnél történő kérelem-előterjesztést.

A törvény e helyen szabályozza a házassági névviselés formáját arra az esetre, ha a házasulók a házasság megkötéséig nem nyilatkoztak a viselni kívánt házassági nevükről.

A 49-51. §-hoz

A törvény meghatározza a születési név megváltoztatatására irányuló eljárás szabályait, egyúttal megteremti az összhangot az új Polgári Törvénykönyv cselekvőképességre vonatkozó rendelkezéseivel. A szabályozás kiterjed a névváltoztatási kérelem benyújtásának alapvető feltételeire és a kérelem tartalmára is.

A törvény erősíti az eljárás ügyfélbarát jellegét azzal, hogy az állampolgárok számára lehetővé teszi az ország bármely települési anyakönyvvezetőjénél a névváltoztatási kérelem előterjesztését.

Az eljárás ügyintézési határidejét a Ket. határidőszámítási módjának megfelelően a törvény munkanapokban határozza meg.

Az 52. §-hoz

A házassági nevet viselő személyek körében a XX. század második felében az anyakönyvezésre és a személyazonosító okmányokra vonatkozó szabályozás változásai nyomán több esetben olyan helyzet jött létre, amely indokolttá tette a házassági névváltoztatás intézményének a létrehozatalát. A törvény a házasság megszűnése után teszi lehetővé a házassági név névváltoztatási eljárásban történő korrekcióját, ha a kért nevet a volt házastárs okirattal igazolhatóan viselte.

Az 53-55. §-hoz

A törvény a megkülönböztető betűjel és a doktori cím bejegyzésére vonatkozó részletes rendelkezéseket tartalmaz. A törvény szabályozza az anyakönyvből történő adattovábbítást abban az esetben, ha az adattovábbítás alapját képező, korábbi anyakönyvi bejegyzés betű- vagy egyéb megkülönböztető jelzést tartalmaz. Meghatározza továbbá az 1953. január 1-je előtt a születési anyakönyvbe bejegyzett betűjel viselésére irányuló szándék megerősítésének a módját.

Az 56-60. §-hoz

A törvény célja a szolgáltató közigazgatás követelményének az anyakönyvi eljárásokban történő érvényre juttatása, továbbá az anyakönyvi rendszer hagyományainak és a modern közigazgatás vívmányainak összehangolásával az állami személyi alapnyilvántartás hatékony és korszerű működésének biztosítása, valamint az elektronikus anyakönyv megteremtése.

A törvény előírja, hogy az anyakönyveket a hatályba lépése után elektronikus formában és papíralapon is vezetni kell, megállapítja továbbá az anyakönyvek párhuzamos vezetésének, az alapbejegyzések, valamint az utólagos bejegyzések - elektronikus és papíralapú anyakönyvbe történő - teljesítésének részletes szabályait.

Az elektronikus anyakönyvbe teljesítendő bejegyzések meghatározásával a törvény egyben meghatározza a papíralapú anyakönyvről az elektronikus anyakönyvre történő áttérés ütemezését is. Tekintettel arra, hogy az elektronikus anyakönyv létrehozásával egyidejűleg nem történik meg az anyakönyvek adatállományának felvitele, az elektronikus nyilvántartás fokozatosan töltődik fel és válik teljes körűen alkalmazhatóvá. A törvény oly módon határozza meg, hogy mely bejegyzések felvitelét kell végrehajtani, hogy azzal egyrészt figyelemmel van az anyakönyvi rendszer működési sajátosságaira, a személyzeti, anyagi és infrastrukturális adottságaira, másrészt a lehető legprogresszívebb módon törekszik a minél előbb és minél szélesebb körben alkalmazható adatbázis kialakítására.

Figyelembe véve azt a tényt, hogy az 1895. október 1-je óta vezetett papíralapú anyakönyvek adattartalma eltérő, szükséges szabályozni azt, hogy ezen adatok közül csak azok kerüljenek be az elektronikus anyakönyvbe, amelyek a törvény szerint is adatai az anyakönyvnek. Így egy korabeli bejegyzésnek az elektronikus anyakönyvbe történő felvitelekor nem kerül rögzítésre például a vallás, a nemesi cím, rang, nemesi előnév, foglalkozás, halálok, valamint a lakcímadat.

A 61-62. §-hoz

Az anyakönyvi események közül a születés és a haláleset anyakönyvezése főszabály szerint bejelentés alapján történik. A törvény e körben meghatározza, hogy ki köteles a születést, halálesetet bejelenteni, mikor kell a bejelentést megtenni, mit kell a bejelentésnek tartalmaznia, illetve mivel kell alátámasztani a bejelentés valóságtartalmát.

A 63-64. §-hoz

Az anyakönyvvezető az anyakönyvet a hivatali helyiségében vezeti. Az anyakönyvvezető tevékenysége számos esetben igényli az ügyfelekkel történő személyes kapcsolattartást, amely során bizalmas információk, személyes és különleges adatok kezelésére kerül sor. Mindezek figyelembe vételével az önkormányzat jegyzőjének kötelezettsége, hogy az anyakönyvvezető feladatellátása számára olyan helyiséget biztosítson, ahol az ügyféli jogok nem sérülnek.

A törvény meghatározza az anyakönyvezés idejének alapvető szabályait. A születés és haláleset bejegyzése nem a történések idejének megfelelően, hanem értelemszerűen a bejelentések sorrendjében történik. A házasságkötés és a bejegyzett élettársi kapcsolat bejegyzésének sorrendje azonban mindig megegyezik az események sorrendjével tekintettel arra, hogy a házasságkötés és a bejegyzett élettársi kapcsolat anyakönyvi bejegyzését annak megtörténte után azonnal kell teljesíteni. A törvény szerint a születés és a haláleset bejelentése után azok anyakönyvi bejegyzését lehetőleg azonnal teljesíteni kell. Az azonnali teljesítés azt jelenti, hogy a bejegyzést lehetőleg a bejelentés napján kell teljesíteni, ha a bejegyzéshez szükséges adatok ismertek és igazoltak.

A törvényben felsorolt esetekben az anyakönyvi bejegyzést törölni kell, majd újból kell anyakönyvezni. A törlés nem jelenti a bejegyzés fizikai megsemmisítését, az minden esetben visszakereshető az anyakönyvben. A törölt bejegyzésből adattovábbítás ugyanakkor csak nagyon szűk körben lehetséges.

A 65-68. §-hoz

A hazai anyakönyvezés célja, hogy a külföldön bekövetkezett anyakönyvi eseményt a magyar anyakönyvbe a belső jognak megfelelően rögzítse, és ezáltal az anyakönyvezés belföldön joghatást válthasson ki.

A magyar állampolgárok külföldön történt anyakönyvi eseményeit Magyarországon is anyakönyvezni kell. A magyar állampolgár születését és házasságkötését, bejegyzett élettársi kapcsolata létesítését a magyar anyakönyv akkor is tartalmazza, ha a magyar állampolgárságot születése, házasságkötése vagy bejegyzett élettársi kapcsolata létesítése után bármely állampolgárság-szerzési jogcím alapján (honosítás, visszahonosítás, nyilatkozat) szerezte meg. A törvény a hontalan személyek külföldön történt anyakönyvi eseményei esetén is lehetőséget biztosít a hazai anyakönyvezésre, ha a bejegyzést olyan személy kéri, akinek a magyarországi anyakönyvezéshez valamilyen jogi érdeke fűződik.

A törvény szabályozásának célja, hogy az anyakönyv és a rá épülő egyéb személyi nyilvántartások közhitelességének javítását elősegítendő a hazai anyakönyvezés a lehető legszélesebb körben megtörténjék. Ennek érdekében rögzíti, hogy a hazai anyakönyvezés kezdeményezése az érintette kötelezettsége. A törvény egyúttal szélesíti a hazai anyakönyvezés hivatalból történő kezdeményezésének körét is.

A törvény meghatározza a kérelem benyújtásának módját, valamint a csatolandó okiratok körét.

A 69. §-hoz

A törvény meghatározza, hogy a születési anyakönyv milyen adatokat tart nyilván, illetve hogy abba mely adatok megváltozását kell utólag bejegyezni. A jogalkotó rendelkezik az utónév, valamint a nem adat anyakönyvezésének részletes szabályairól is.

A 70-72. §-hoz

A törvény meghatározza, hogy a házassági anyakönyv, a bejegyzett élettársi kapcsolatok anyakönyve és a halotti anyakönyv milyen adatokat tart nyilván, illetve hogy abba mely adatok megváltozását kell utólag bejegyezni.

A 73. §-hoz

A törvény felsorolja az elektronikus anyakönyvi rendszer részeit, valamint meghatározza az elektronikus anyakönyvi rendszer adatkezelőjét.

Az elektronikus anyakönyv az anyakönyvi bejegyzéseket elektronikus formában tartalmazó központi nyilvántartás. Az elektronikus anyakönyvi rendszer másik alkotóeleme az elektronikus anyakönyvhöz funkcionálisan kapcsolódó, elkülönült okmánynyilvántartás, amely az anyakönyvi eljárás során kibocsátott biztonsági okmányokkal és az okmánykibocsátással összefüggő adatokat rögzíti.

A 74-75. §-hoz

A közhitelességet szolgáló ellenőrzés megvalósíthatósága, valamint a visszaélések megakadályozhatósága érdekében az anyakönyvi eljárás során használt biztonsági okmányokról okmánynyilvántartást kell vezetni.

A törvény meghatározza az okmánynyilvántartás adattartalmát, valamint az e nyilvántartás részére adatszolgáltatásra kötelezettek körét.

A 76-78. §-hoz

A törvény a személyes adatok védelméről és a közérdekű adatok nyilvánosságáról 1992. évi LXIII. törvény szabályainak megfelelően rendelkezik az anyakönyvekben nyilvántartott személyes adatok kezelésének céljáról, az adatkezelés időtartamáról, az adatok továbbításának, továbbá az anyakönyvi adatokhoz való hozzáférésnek a módjáról.

Tekintettel arra, hogy az elektronikus anyakönyvek mellett a papíralapú anyakönyveket is tovább kell használni, a törvény arról is rendelkezik, hogy ezen papíralapú anyakönyvekből az anyakönyvvezető az arra jogosult részére milyen körben milyen típusú adattovábbítást teljesíthet.

A 79-80. §-hoz

Korábbi jogszabályi hiányosságot pótol a törvény azzal, hogy részletes szabályozást ad a levéltárak őrizetében lévő anyakönyvi másodpéldányokból történő adattovábbításra a személyes adatok megfelelő védelmének érdekében. A szabályozás egyúttal megtöri az anyakönyv örök zártságát, és a közlevéltári iratokra vonatkozó szabályok alkalmazásának elrendelésével lehetővé teszi az anyakönyvek szűk körben történő kutatását.

A törvény megfelelő felhatalmazást biztosít az anyakönyvvezető számára azon adatok kezelésére, amelyek nem szigorúan az anyakönyvi eljárás lefolytatása során, de azt érintően, a Központi Statisztikai Hivatal felé történő adatszolgáltatási kötelezettsége teljesítése körében kerülnek az anyakönyvvezető birtokába.

A 81-84. §-hoz

A törvény a személyes adatok kezelésére vonatkozó követelmények messzemenő figyelembevételével tételesen felsorolja azon személyek és intézmények körét, akik az elektronikus anyakönyv vonatkozásában közvetlen adathozzáféréssel, továbbá betekintési és adatátvételi jogkörrel rendelkeznek.

Külön szakaszban kerültek feltüntetésre azon jogosultak, amelyek a célhoz kötöttség elvét szem előtt tartva a fentieknél szűkebb körű adattartalomhoz, vagyis az anyakönyvi kivonat adattartalmát képező adatokhoz való közvetlen hozzáférésre jogosultak.

Garanciális szabályként fogalmazza meg a törvény az anyakönyvvezetőnek azon kötelezettségét, amely szerint a papíralapú anyakönyvekbe és az alapiratokba történő betekintésről hivatalos feljegyzést kell készítenie.

A törvény alapján adattovábbításra csak abban az esetben van lehetőség, ha törvény az adatkezelés céljának és az átvehető adatok pontos körének meghatározásával azt előírja. Ennek megfelelően a törvény részletesen felsorolja azon esetek körét, amikor a központi nyilvántartó szerv közvetlen hozzáférést biztosíthat az adatok kezelésére feljogosított adatkezelők részére. A törvény értelmében az adattovábbítási eljárás csak addig folytatható, amíg az adatigénylés megfelel a jogszabályi feltételeknek, ezek hiányában az eljárást meg kell szüntetni.

A 85-86. §-hoz

A törvény szabályozza az anyakönyvből kiállítható közokiratok típusait. Részletes rendelkezéseket tartalmaz arra nézve is, hogy ki, milyen típusú anyakönyvi közokirat igénylésére jogosult. Meghatározza az anyakönyvi kivonat fogalmát, továbbá a különböző típusú anyakönyvi kivonatok adattartalmát, és rendelkezéseket tartalmaz a hibásan kiállított anyakönyvi közokiratokra vonatkozóan.

Az anyakönyvi kivonatok külföldön történő felhasználására jelentősen megnövekedett az igény az ügyfelek részéről elsősorban külföldi munkavállalás, iskolai tanulmányok végzése céljából. Ha olyan országban kívánják felhasználni az anyakönyvi kivonatot, amellyel Magyarországnak nincs a felülhitelesítés szükségességét kizáró kétoldalú egyezménye, az anyakönyvvezető aláírását és bélyegzőlenyomatát hitelesíteni kell. Tekintettel arra, hogy az ügyfeleknél akár évtizedekkel korábban kiállított anyakönyvi kivonatok is fellelhetők, amelyek esetében az aláírás és bélyegzőlenyomat mintája nem áll rendelkezésre, szükséges meghatározni azt, hogy mely időpont után kiállított anyakönyvi kivonat esetén végezhető el a felülhitelesítés. Indokolja ezt az a tény is, hogy az anyakönyvi adatokban a kivonat kiállítása óta változás is bekövetkezhetett. A kivonatok adatai 2006. március 1-jét követően az elektronikus anyakönyvi szolgáltató rendszerben ellenőrizhetők.

A 87-89. §-hoz

A korábbi anyakönyvi jogszabályoktól eltérően a törvény egy helyen összegyűjtve sorolja fel azon eseteket, amelyekben az anyakönyvvezetőnek meghatározott anyakönyvi bejegyzések teljesítésekor értesítési kötelezettsége áll fenn a törvényben felsorolt szervek felé. Az értesítések biztosítják az egyéb személyi nyilvántartások adatainak rendszeres karbantartását, továbbá adatot szolgáltatnak az állami szervek számára a hatáskörükbe tartozó eljárások lefolytatása céljából.

A 90. §-hoz

A törvény a személyes adatok védelmére vonatkozó követelményeknek megfelelően megállapítja az okmánynyilvántartás adataihoz történő közvetlen hozzáféréssel felruházott szervek, valamint az okmánynyilvántartásból teljesített adatszolgáltatásra jogosultak körét.

A 91. §-hoz

Az anyakönyvi adatok védelme és a jogosulatlan hozzáférés megakadályozása indokolja azt, hogy az elektronikus anyakönyvhöz és az okmánynyilvántartáshoz közvetlen hozzáférési jogosultsággal rendelkezőkről nyilvántartást kell vezetni. A rendszer alkalmas arra, hogy utólagos ellenőrzéssel minden esetben vizsgálható legyen a jogosultság alkalmazásának indokoltsága. Erre garancia az is, hogy a rendszer minden betekintést naplóz, és az adatokat a jogosultság megszűnésétől számított öt évig megőrzi.

A 92-93. §-hoz

Az okmánynyilvántartáshoz hasonlóan - garanciális okok miatt - az adattovábbítások tekintetében is indokolt az események rögzítése, vagyis a törvény által létrehozott nyilvántartásokból teljesített adattovábbításokról is napló készül az adattovábbítás jogszerűségének megállapítása, valamint az érintettek esetleges tájékoztatása céljából.

A törvény konkrétan meghatározza azon szervek körét, amelyek az adattovábbítási nyilvántartáshoz közvetlen hozzáféréssel rendelkeznek, vagy abból adatokat igényelhetnek.

-----STARTING---POINT---VEGE---

A 94-97. §-hoz

A törvény meghatározza a végrehajtásához szükséges alacsonyabb szintű jogszabályok megalkotásához szükséges felhatalmazó rendelkezéseket.

A központi nyilvántartó szerv kijelöléséről, valamint a Kormány általános hatáskörű területi államigazgatási szerve anyakönyvi eljárásainak részletes szabályairól kormányrendeletet, az anyakönyvi eljárások részletes szabályairól, valamint a hazai anyakönyvezésért felelős szerv kijelöléséről miniszteri rendeletet, a hivatali helyiségen kívüli, valamint a hivatali munkaidőn kívül történő házasságkötés, illetve bejegyzett élettársi kapcsolat létesítése díjairól pedig önkormányzati rendeletet kell alkotni.

A 98-99. §-hoz

A törvény módosítja a polgárok személyi adatainak és lakcímének nyilvántartásáról szóló 1992. évi LXVI. törvényt (a továbbiakban: Nytv.) a lakcím-bejelentési eljárás biztonságosabbá, valamint egyszerűbbé tétele érdekében. A lakcím-bejelentési eljárás során a szállásadókat érintő visszaélések - a tulajdonos tudta nélküli, fiktív lakcímbejelentések - a bejelentési eljárás biztonságosabbá tételével visszaszoríthatóak. A bejelentés biztonságát a szállásadó védelmében növelni kell, amely ugyanakkor adminisztratívteher-növekedést csak az ügyfél kérelmére eredményezhet. E rendelkezések között alapvető fontosságú a címnyilvántartás kiegészítése, a hatásköri és illetékességi szabályok újragondolása, valamint az alapvető szabályok törvényi szintre emelése.

A címnyilvántartásnak az Nytv. 28/A. § (2) bekezdés h)-n) pontjaiban szabályozott adatkörrel történő bővítése a tulajdonos tudta nélküli lakcímbejelentések megelőzését szolgálja. A címnyilvántartás illetékességi szabályainak átalakításával lehetővé válik, hogy a lakó- vagy tartózkodási helytől függetlenül a bejelentkezés bármelyik települési önkormányzat jegyzőjénél a jelenleginél biztonságosabb és egyben a lakosság számára egyszerűbb módon kezdeményezhető legyen. Ennek korlátja mindössze az, ha a cím a címnyilvántartásban nem szerepel, amely esetben - tekintettel arra, hogy ez esetben a cím meglétének helyszíni vizsgálata is szükséges lehet - a jövőben is a lakóhely vagy tartózkodási hely szerint illetékes jegyző jár el.

A továbbiakban tehát a tulajdonos vagy haszonélvező szállásadó erre irányuló külön nyilatkozata esetén a lakcímre úgy lehet bejelentkezni, hogy a bejelentkezéskor a bejelentkezővel együtt a tulajdonos vagy haszonélvező szállásadó személyesen megjelenik, avagy a tulajdonos vagy haszonélvező szállásadó az ügyfélkapun előzetesen adja hozzájárulását a bejelentkezéshez, vagy a bejelentés a korábban fennálló eljárás szerint történik kiegészítve azzal a lehetőséggel, hogy a tulajdonos vagy haszonélvező szállásadó a bejelentkezésről értesítés küldését kérheti.

Azzal, hogy a szállásadói korlátozás címnyilvántartásban történő rögzítésére irányuló eljárás a tulajdonos vagy haszonélvező szállásadó kérelmére indul, és a hozzájárulás megadásának módját a szállásadó maga választja meg, az adminisztratív terhek vállalása során megfelelően érvényesül a tulajdonosok, szállásadók önrendelkezési joga.

A 100. §-hoz

A törvény a korszerű deregulációs elveknek megfelelően gondoskodik az új szabályozással felváltandó, az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet, valamint a törvényben szereplő módosító rendelkezések hatályon kívül helyezéséről.