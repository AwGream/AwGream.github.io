2016. évi LI. törvény indokolása

az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény, valamint az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény módosításáról

-----STARTING---POINT---ALTALANOS--- 

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvényt (a továbbiakban: Éhvt.) érintő módosítások főbb indokai, hogy a fluortartalmú üvegházhatású gázokkal kapcsolatos tevékenységekhez szükséges, az EU más tagállamai által kiadott képesítések elismerését érintő szabályok kerülnek az Éhvt.-be. A felügyeleti díj megfizetésének részletszabályai is kis mértékben módosulnak, valamint a jogalkalmazás során felmerült kérdések (különösen az adatbázisban történő regisztrációs kötelezettség egyértelműsítése) miatt az Éhvt. egyes rendelkezéseinek pontosítása vált szükségessé. A Nemzeti Klímavédelmi Hatóság képesítés felfüggesztéssel kapcsolatos eljárása és eljárási határideje kismértékben módosul. A bürokratikus terhek csökkentése érdekében a módosítás - a másodfokú közigazgatási szint kiiktatásával - lehetővé teszi a bírósági úton történő jogorvoslatot közvetlenül a Nemzeti Klímavédelmi Hatóság döntését követően. Ezáltal a másodfokú közigazgatási szintet már nem a Nemzeti Fejlesztési Minisztérium látja el.

A dereguláció érdekében a jogkövetkezményekre való ismételt hivatkozások törlésre kerülnek és csak egy helyen, a jogkövetkezményeknél való szerepeltetés segíti a jogalkalmazást. A törvény rendelkezik többek között a nemzetközi klímafinanszírozást érintő feladatokról is, melyek érintik az államháztartásért felelős miniszter hatáskörét. Ennek körében indokolt, hogy a nemzetközi klímafinanszírozást koordináló nemzetközi szervezet (Zöld Klíma Alap) döntéshozó testülete esetében, a szervezethez akkreditált nemzeti képviselő kijelölésekor az államháztartásért felelős minisztert tájékoztassák a jelölésről, valamint az is, hogy az államháztartásért felelős miniszter is részt vegyen a klímafinanszírozással kapcsolatos döntések meghozatalában.

Törvényi szinten is kimondásra kerül, hogy a fluortartalmú üvegházhatású gázokkal kapcsolatos nemzetközi és hazai feladatok ellátásáról az energiapolitikáért felelős miniszter gondoskodik; továbbá a Montreali Jegyzőkönyvvel kapcsolatos feladatok ellátásáról az energiapolitikáért felelős miniszter gondoskodik a környezetvédelemért felelős miniszterrel együttműködésben.

A törvény tartalmaz módosítást - az Éhvt. vonatkozásában - a Nemzeti Éghajlatváltozási Stratégia felülvizsgálatának időbeli ütemezésére is a nemzetközi kötelezettségvállalásoknak való megfelelés érdekében.

A törvény kiterjed az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr.) módosítására is.

Az Ügkr. módosításának általános indoka az eddigi joggyakorlat és jogalkalmazás során tapasztalt nehézségek, esetleges hiányosságok orvoslása, továbbá egyes intézkedések felülvizsgálata az eljárások racionalizálása érdekében.

A piaci stabilizációs tartalék EU kibocsátás-kereskedelmi rendszerében történő létrehozásáról és működéséről, továbbá a 2003/87/EK irányelv módosításáról szóló Európai Parlament és Tanács által 2015. október 6-án elfogadott 2015/1814/EU határozat hazai végrehajtása érdekében szükséges az Ügkr. értelmező rendelkezéseibe - új elemként - a piaci stabilizációs tartalék fogalmát beemelni, valamint az üvegházhatású egységek értékesítésére vonatkozó szabályozást egy helyen kiegészíteni.

-----STARTING---POINT---RESZLETES---

Az 1. §-hoz

Az Éhvt. törvény nem definiál minden, fluortartalmú üvegházhatású gázokkal kapcsolatos tevékenységhez köthető fogalmat, ezért szükséges az általános kiutalás a fluortartalmú üvegházhatású gázok vonatkozásában az 517/2014/EU rendeletre és végrehajtási rendeleteire.

A 2. §-hoz

A 2015. november 30. és december 12. között rendezett Párizsi Klímakonferencián a résztvevő államok létrehozták a „Párizsi Megállapodás” című klímapolitikai tárgyú globális nemzetközi szerződés szövegét. A Párizsi Megállapodás rögzíti - többek között -, hogy 2018-ban jelenik meg az Éghajlatváltozási Kormányközi Testület (IPCC - Intergovernmental Panel on Climate Change) speciális jelentése a 1,5 oC-os globális felmelegedés hatásaira vonatkozóan. A Párizsi Megállapodás szerint 2018-ban értékelik ki az aláíró Részes Felek (államok) a kollektív erőfeszítéseket a nemzetközi egyezményekben rögzített hosszú távú kibocsátás-csökkentési célok teljesülése tekintetében. 2018-ban kerül megrendezésre az ENSZ Éghajlatváltozási Keretegyezménye és annak Kiotói Jegyzőkönyve általi Részes Felek 24. Konferenciája. A fent említett nemzetközi folyamatokra tekintettel, tehát szükséges lesz a Nemzeti Éghajlatváltozási Stratégia 2019-ben, majd a nemzetközi döntésekben meghatározott ütemezés szerinti felülvizsgálata.

A 3. §-hoz

Az Éhvt. 10/B. § (1) bekezdésére vonatkozó módosítás szövegpontosítási célt szolgál, amely arról rendelkezik, hogy a képesítési igazolást a Nemzeti Klímavédelmi Hatóság adja ki, a vállalkozás általi hatósági adatbázisban történő regisztrációt követően és a benyújtott megfelelési nyilatkozat elfogadását követően.

A 4. §-hoz

Az Éhvt. 10/B. § új (4) bekezdéssel egészül ki a következő indokok miatt. Az Európai Unió tagállamainak kötelezettsége, hogy kölcsönösen elismerjék a más tagállamok által - az 517/2014/EU rendelet 10. cikke szerint - kibocsátott képesítési igazolásokat és képzési igazolásokat. A képesítési igazolás elismerését a klímavédelemért felelős hatóság végzi. Azon személyek esetében, akik a hazai képzési és képesítési rendszerben szerzik meg a képzési igazolást, a sikeres vizsga teljesítésével, a vizsga napján képesített személyeknek minősülnek. Ezen automatizmus a más tagállamban szerzett képesítésnél nem lehetséges, a benyújtott igazolásokat a hatóságnak meg kell vizsgálni, hogy azok alapján a személy képesítése az adatbázisban rögzíthető-e. Annak érdekében, hogy azon ügyfelet, aki nem hazai képzési és képesítési rendszerben vesz részt, hátrány ne érje, a Hatóság soron kívüli eljárás keretében folytatja le az elismerési eljárást a más tagállam által kiadott igazolások esetében.

Az 5. §-hoz

Az Éhvt. 10/C. § (1) bekezdése pontosításra kerül, a közvetlenül hatályos uniós jogi aktus nevesítésével.

A 6. §-hoz

A 10/C. §-ba új (4a) bekezdésként kerül be a rendelkezés a 2006/40/EK irányelv hatálya alá nem tartozó mobil légkondicionáló berendezések tulajdonosa vagy üzemeltetője vonatkozásában. Ezen tulajdonosoknak, illetve üzemeltetőknek nem áll fenn regisztrációs kötelezettsége, de mégis szükséges, hogy hitelt érdemlően dokumentálják - az 517/2014/EU rendelet 3. cikkében foglalt - szivárgás-megelőzésre és óvintézkedések betartására vonatkozóan előírt kötelezettségeik érdekében megtett intézkedéseket.

A 7. §-hoz

Az Éhvt. 10/C. § (5) bekezdése a képesítési kategóriákat szabályozza. Az 517/2014/EU európai parlamenti és tanácsi rendelet alapján a fluortartalmú üvegházhatású gázokat tartalmazó elektromos kapcsolóberendezések telepítését, szervizelését, karbantartását, javítását vagy használaton kívül helyezését vagy a fluortartalmú üvegházhatású gázok helyhez kötött elektromos kapcsolóberendezésekből való visszanyerését végző természetes személyek képesítésére vonatkozó minimumkövetelmények és kölcsönös elismerési feltételek meghatározásáról szóló (EU) 2066/2015 bizottsági végrehajtási rendeletnek megfelelően a kategóriák pontosításra, lebontásra kerültek. A korábbi, hatályos szabályozásból kimaradt az E-I képesített természetes személy, illetve a T kategória (mely a tűzvédelmi berendezésekkel foglalkozó vállalkozásokra vonatkozik) törvényi szintű nevesítése. Az NK hűtőközeg és NK berendezés illetve VE hűtőközeg és VE berendezés kategóriák vonatkozásában a fizetési kötelezettség a módosítással nem változik, a korábbi NK és VE kategóriákat bontja ketté a módosított melléklet alapján. A E-I képesített természetes személy alkalmazottal rendelkező vállalkozás esetében, tekintettel arra, hogy korábban fizetési kötelezettség nem volt meghatározva, csak 2016. II. félévre állapít meg fizetési kötelezettséget.

A 8. §-hoz

Az Éhvt. 10/C. § (6) bekezdésének módosítása lehetővé teszi a felügyeleti díj időarányos megfizetését szivárgásvizsgálatra kötelezett alkalmazások üzemeltetői és tulajdonosai számára.

A 9. §-hoz

Az Éhvt. 10/C. § (9) bekezdésében szabályozott, felügyeleti díj megfizetés határidejének módosítását a gyakorlati tapasztalatok, valamint a Magyar Államkincstár december 31. napját megelőző zárása, és az indokolta, hogy a 10/C. § (5) bekezdésének e) pontja szerinti felügyeleti díj megfizetésére kötelezettek részére az adott félévre vonatkozó felügyeleti díjfizetési kötelezettség mértéke a félév lezárását követően állapítható meg. Továbbá a vállalkozás tevékenységének felfüggesztése helyett a Nemzeti Klímavédelmi Hatóság a vállalkozás tevékenységét korlátozza, oly módon, hogy a vállalkozás új megbízást nem fogadhat el. Ezen módosítás indoka, hogy a tevékenység felfüggesztése aránytalanul sérelmes a vállalkozással szerződést kötött üzemeltetőkre, tulajdonosokra nézve.

A 10. §-hoz

Az Éhvt. 10/D. § (1) bekezdésének hatályos rendelkezése nem egyezik meg az 517/2014/EU rendelet szabályaival, ezért módosítani szükséges. A törvény egy általános kiutalást tartalmaz az uniós rendeletre, annak érdemi szabályait nem érintve.

A 11. §-hoz

A Nemzeti Klímavédelmi Hatóság által vezetett adatbázisban nyilvántartható adatok vonatkozásában kerülnek szövegpontosító módosítások a törvénybe, melynek oka, hogy jelenleg tanúsítvány igazolja a természetes személy képesítését, képzettségét, nem pedig kártya.

A 12. §-hoz

A bürokratikus terhek csökkentése érdekében, a módosítás - a másodfokú közigazgatási szint kiiktatásával - lehetővé teszi a bírósági úton történő jogorvoslatot közvetlenül a Nemzeti Klímavédelmi Hatóság döntését követően.

A 13. §-hoz

Az Éhvt. 10/H. § (1) bekezdése a klímavédelmi bírság kiszabhatóságának feltételeit foglalja össze. Az Éhvt. több bekezdéséből hatályon kívül helyezésre került a jogkövetkezményekre való ismételt hivatkozás, ezért az egységes megfogalmazás, csak a 10/H. § (1) bekezdésben szerepel a módosítás következtében. A módosítás szövegpontosításra irányul, a hatályos rendelkezés kiegészül a klímavédelmi hatóságra való utalással, illetve azzal, hogy a fluortartalmú üvegházhatású gázokkal kapcsolatos jogszabályban, közvetlenül hatályosuló uniós jogi aktusban, vagy hatósági határozatban foglaltak nem vagy nem megfelelő teljesítése esetén is kiszabható a klímavédelmi bírság.

A 14. §-hoz

Az Éhvt. 13/F. §-ába új (5) bekezdésként kerül be a Montreali Jegyzőkönyvvel kapcsolatos hazai és nemzetközi feladatok ellátása, amelyet az energiapolitikáért felelős miniszter a környezetvédelemért felelős miniszterrel együttműködésben lát el.

Új (6) bekezdésként kerül be a fluortartalmú üvegházhatású gázokkal kapcsolatos feladatoknak az energiapolitikáért felelős miniszter általi ellátása, melynek törvényi szintű szabályozása eddig hiányzott.

A 15. §-hoz

A jogharmonizációs záradék kiegészítése.

A 16. §-hoz

a) Az Éhvt. 8. § (2) bekezdését érintő módosítás célja szövegpontosítás. Az államháztartásért felelős miniszter az energiapolitikáért felelős miniszterrel együttműködésben az adott elszámolási időszak végén - a jegyzékkezelő útján - gondoskodik az adott kötelezettségvállalási időszak alatt kibocsátott üvegházhatású gáz mennyiségnek megfelelő kiotói egység törléséről.

b) Az Éhvt. 10/B. § (3) bekezdése szabályozza a fluortartalmú üvegházhatású gázokkal kapcsolatos képzési, képesítési feladatait a Nemzeti Klímavédelmi Hatóságnak (a továbbiakban: NKvH). A módosítás arra irányul, hogy az NKvH ezt a feladatot nem közvetlenül saját maga látja el, hanem a feladatok ellátásáról gondoskodik. A fluortartalmú üvegházhatású gázokkal és az ózonréteget lebontó anyagokkal kapcsolatos tevékenységek végzésének feltételeiről szóló 14/2015. (II. 10.) Korm. rendelet 27. § (1) bekezdése rögzíti, hogy az NKvH az általa kötött képzési megállapodás alapján, a szakképzésért és felnőttképzésért felelős miniszter irányítása alatt álló Szakképzési Centrumok közreműködésével látja el a képzési és vizsgáztatási feladatokat.

c) Az Éhvt. 10/C. § (2) bekezdése kiegészül az 517/2014/EU rendeletre való hivatkozással, szövegpontosító céllal.

d) Az Éhvt. 10/F. § (4) bekezdése nyelvhelyességi okok miatt módosul. A visszanyerés, újrahasznosítás és regenerálás nem a termékekre, berendezésekre, hanem az azokban lévő fluortartalmú üvegházhatású gázokra vonatkozik.

e) Az Éhvt. 13/F. § (1) bekezdése rendelkezik arról, hogy az energiapolitikáért felelős miniszter ellátja a nemzetközi klímavédelmi erőfeszítéseket támogató multi- és bilaterális szervezetekben a hazai képviseletet és koordinálja a részvételt. Ennek keretében kijelöli a külpolitikáért felelős miniszter egyetértésével a Zöld Klíma Alap döntéshozó testületéhez akkreditált nemzeti képviselőt, melyről tájékoztatja - a módosítás következtében - az államháztartásért felelős minisztert.

f) Az Éhvt. 13/F. § (3) bekezdés módosításának indoka, hogy a nemzetközi klímafinanszírozással kapcsolatos döntések előkészítésébe az államháztartásért felelős miniszter bevonásra kerül, tekintettel arra, hogy a nemzetközi kötelezettségvállalások teljesítése minden esetben költségvetési hatással jár.

g) A kormány tagjai közötti munkamegosztás miatt szükséges módosítás.

A 17. §-hoz

Az Éhvt. hatályát vesztő rendelkezéseit tartalmazza. Az Éhvt. 2. § 23. pontjában szereplő klímavédelmi bírságra vonatkozó fogalom-meghatározás pontatlan. Tekintettel arra, hogy ez a kifejezés, a fogalmi meghatározás nélkül is közérthető, illetve az Éhvt. 10/H. § (1) bekezdése már rendelkezik róla, ezért nem indokolt az alapfogalmak körében szabályozni.

Az Éhvt. 10/C. § (8) bekezdése, 10/D. § (4) bekezdése, 10/E. § (2) bekezdése és 10/F. § (5) bekezdése a jogkövetkezményekre való ismételt hivatkozások csökkentése érdekében kerülnek hatályon kívül helyezésre. A jogkövetkezményekre való egységes hivatkozás a továbbiakban egy helyen, az Éhvt. 10/H. § (1) bekezdésében fog szerepelni.

A 10/D. § (5) bekezdése hatályon kívül helyezésre kerül, mert ezen rendelkezéseket már kimondja az Éhvt. 10/C. § (2) bekezdése.

Az Ügkr. 9. § (1) bekezdésében szereplő „felülvizsgálatára” szövegrész hatályát veszti azon indok miatt, hogy a kibocsátási engedély felülvizsgálatára irányuló eljárás hivatalból indul, ezért az nem igazgatási szolgáltatási díj-köteles.

A 18. §-hoz

Az Ügkr. értelmező rendelkezési közé, a 2. § új 42. pontjaként kerül be a szezonális üzemmód fogalma. A fogalom bevezetésére azért van szükség, mert bizonyos létesítményeket kvótakiosztás szempontjából a 2011/278/EU határozat 22. cikk (2) bekezdése értelmében - ami a 410/2012. (XII. 28.) Korm. rendelet 12. § (3) bekezdésébe került átültetésre - bezártnak kellene minősíteni annak okán, hogy alig működnek, és nincsenek hivatalosan szezonális, tartalék- vagy készenléti üzemmódban működőnek beazonosítva, ami a fenti jogszabályhelyek értelmében jogalapot képezne arra, hogy az uniós kibocsátás-kereskedelmi rendszer hatálya alá tartozzanak, és ne minősüljenek bezáró létesítménynek. Tekintettel arra, hogy a hatályos jogszabályban nem került eddig definiálásra a szezonális üzemmód (a készenléti- vagy tartalék üzemmód azonban igen), az Országos Környezetvédelmi és Természetvédelmi Főfelügyelőség nem szerepeltette a létesítmények üvegházhatású gáz-kibocsátási engedélyeiben ezt a kategóriát, ami problémát okozott kvótakiosztási szempontból.

A 19. §-hoz

Az Ügkr. értelmező rendelkezéseihez, a 2. § új 43. pontjaként kerül be a piaci stabilizációs tartalék fogalmára történő utalás, melyet az üvegházhatású gázok uniós kibocsátás-kereskedelmi rendszeréhez piaci stabilizációs tartalék létrehozásáról és működtetéséről, valamint a 2003/87/EK irányelv módosításáról szóló Európai Parlament és Tanács 2015/1814/EU (2015. október 6.) határozata definiál. A piaci stabilizációs tartalékba kerül bele majd 2019-től a tagállamok által aukción értékesíthető uniós egységek egy bizonyos része a fent hivatkozott uniós határozatban foglaltak szerint.

A 20. §-hoz

Továbbá bekerül az értelmező rendelkezésekbe a 2. § új 44. és 45. pontként az üzemszerű működés kezdetének és a megváltozott működés kezdetének definíciója, mely kiutal a kibocsátási egységekre vonatkozó harmonizált ingyenes kiosztás uniós szintű átmeneti szabályainak a 2003/87/EK európai parlamenti és tanácsi irányelv 10a. cikke értelmében történő meghatározásáról szóló, 2011. április 27-i 2011/278/EU európai bizottsági határozatra.

A 21. §-hoz

Az Ügkr. 4. § (3) bekezdésére vonatkozó módosítását az indokolja, hogy a bürokráciacsökkentés keretében egyszerűsödjön a kibocsátási engedély felülvizsgálatának eljárása és hatékonyan, illetve gyorsan átvezethetőek legyenek az engedélyben történt változások.

A kibocsátási engedély felülvizsgálata a jelenleg hatályos törvénytől eltérően nem végzéssel történik, hanem a - törvény szerint - hatósági ellenőrzés keretében. Amennyiben az engedély kiadásakor fennálló feltételek megváltoztak a hatóság felhívja az üzemeltetőt a módosítás iránti kérelem benyújtására, amennyiben pedig az engedély kiadásához szükséges feltételek változatlanok, ezt jegyzőkönyvben rögzíti.

A 22. §-hoz

Az Ügkr. 4. § (5) bekezdése szabályozza a kibocsátási engedély kötelező tartalmi elemeit. A módosítás indoka, hogy az üvegházhatást okozó gázok kibocsátásának a 2003/87/EK európai parlamenti és tanácsi irányelvnek megfelelő nyomon követéséről és jelentéséről szóló, 2012. június 21-i 601/2012/EU bizottsági rendelet X. melléklet 4. pontja úgy rendelkezik, hogy nem a teljes jóváhagyott nyomonkövetési terv a kibocsátási engedély kötelező tartalmi eleme, hanem a nyomonkövetési terv jóváhagyása.

A 23. §-hoz

Az Ügkr. 5. §-nak új (3a) bekezdéssel való kiegészítése azt a célt szolgálja, hogy a korábbi üzemeltető átadja az új üzemeltető részére azon adatokat, melyek a tárgyévi kibocsátást tartalmazó hitelesített kibocsátási jelentéstételi kötelezettség teljesítéséhez szükségesek. Erre a törvényi határidő a módosítás szerint a korábbi üzemeltetőnek a létesítmény üzemeltetésével kapcsolatos tevékenysége megszűnésétől számított 30 nap.

A 24. §-hoz

Az Ügkr. 16. § (1) bekezdésének módosítása a következők miatt indokolt. A 2011/278/EU határozat megkülönbözteti az új belépők körét [2. § 29. a) és b) alpont] az üzemszerű működés megkezdését megelőző időszakban kiosztható kvótamennyiség vonatkozásában. A 2011/278/EU bizottsági határozat 19. cikke értelmében a megváltozott és az üzemszerű működésű új belépő esetekre azonos módszertan alkalmazandó a kiosztandó egységek száma meghatározása tekintetében. A 19. cikk (2) bekezdése, a 20. cikk, valamint a vonatkozó térítésmentes kiosztási útmutató dokumentumok viszont kizárólag az emisszió-kereskedelmi rendszerbe újként belépő létesítmények esetében engedélyezi az üzemszerű működés megkezdése előtt keletkezett kibocsátásra vonatkozóan is a kiosztást, a jelentős kapacitásnövekedés miatt benyújtott új belépő kérelmek esetében csak a megváltozott működés megkezdésétől számított működésre. A fentieknek megfelelően kerül pontosításra a 16. § (1) bekezdés, ugyanis a hatályos normaszöveg nem különbözteti meg az üzemszerű működés megkezdése előtti időszakra járó kiosztás tekintetében a 2. § 29. a) és b) alpontja szerinti új belépő létesítményeket.

A 25. §-hoz

Az Ügkr. 25. § (2) bekezdésére vonatkozó módosítás indoka, hogy a 2015/1814/EU európai parlamenti és tanácsi határozat létrehozta az uniós szintű piaci stabilizációs tartalékot, melyre vonatkozóan előírja, hogy a tagállamok által aukción értékesíthető egységmennyiségek bizonyos hányada, a fenti uniós határozatban foglaltak szerint levonásra és a piaci stabilizációs tartalékban történő elhelyezésre kerül. Ez az uniós határozat tehát csökkenteni fogja a tagállamok által értékesíthető árverés útján értékesíthető egységek mennyiségét.

A 26. §-hoz

Az Ügkr. 34. § új (5) bekezdésében foglalt rendelkezések eddig kimaradtak a korábbi szabályozásból és szükséges azoknak a törvényi szintű rögzítése.

A 27. §-hoz

Az Ügkr. jogharmonizációs záradéka kiegészül az üvegházhatású gázok uniós kibocsátás-kereskedelmi rendszeréhez piaci stabilizációs tartalék létrehozásáról és működtetéséről, valamint a 2003/87/EK irányelv módosításáról szóló, 2015. október 6-i, 2015/1814/EU európai parlamenti és tanácsi határozatra utalással.

A 28. §-hoz

Az Ügkr. 1. mellékletére irányuló módosítás indoka, hogy egyrészt hiányzik az ige a mondatból, másrészt pedig a 2003/87/EK irányelv 1. Melléklet 6. pont 1. tevékenysége az eredeti angol szöveg szerint így hangzik: „Combustion of fuels in installations with a total rated thermal input exceeding 20 MW (except in installations for the incineration of hazardous of municipal waste)”. Ennek megfelelően indokolt a változtatással érintett rész magyar fordításának módosítása.

A 29. §-hoz

Szövegcserés módosításokat tartalmaz.

a) Az Ügkr. 2. § 41. pontja végén a pont helyett vessző zárja le a fogalmi meghatározást, ugyanis új pontokkal egészül ki a 2. §

b) Az Ügkr. 15. § (7) bekezdésére vonatkozó módosítás indoka, hogy egy esetleges időközbeni változás követhető legyen.

c) Az Ügkr. 15. § (8) bekezdésére irányuló módosítás indoka az, hogy az új belépők esetében nem a Nemzeti Végrehajtási Intézkedést, hanem az Európai Bizottság által jóváhagyott új belépő kérelemnek megfelelő vagy jelentős változást tartalmazó táblát kell módosítani.

d) Az Ügkr. 24. § (1) bekezdésére vonatkozó módosítás oka, hogy a hatályos szabályozást összehangolni szükséges a 2003/87/EK európai parlamenti és tanácsi irányelv, valamint a 2004/280/EK és a 2009/406/EK európai parlamenti és tanácsi határozat szerinti uniós kibocsátásiegység-forgalmi jegyzék létrehozásáról, továbbá a 920/2010/EU és az 1193/2013/EU bizottsági rendelet hatályon kívül helyezéséről szóló, 2013. május 2-i 389/2013/EU bizottsági rendelet (RegReg) 67. cikkével. Ugyanis a gyakorlatban a visszaadás nem a Magyar Állam részére történik, hanem egy központi törlési számlára kerül a RegReg-nek megfelelően.

e) Az egységek visszaadása a RegReg értelmében a légi jármű üzemeltetők esetében sem a Magyar Állam részére történik, hanem egy központi törlési számlára.

f) Az Ügkr. 30/A. § (1) bekezdés módosításának indoka, hogy a forgalmi jegyzék kezelője, (az Ügkr.-ben nem nevesített Országos Környezetvédelmi és Természetvédelmi Főfelügyelőség) tagállami számlákat is kezel, és az összeférhetetlenségi kritérium a 389/2013/EU rendelet 8. cikk (1) bekezdése, 13. cikk (2) bekezdése értelmében kizárólag az üzemeltetői és légi jármű üzembentartói számlák, valamint az Országos Környezetvédelmi és Természetvédelmi Főfelügyelőség közötti viszonyra vonatkozik.

g) Az Ügkr. 35. § (6) bekezdése kiegészül a zárolás és a zárolás feloldásának tényéről szóló, jegyzékkezelő általi értesítés szabályaival.

h) Az Ügkr. 36. § (1) bekezdésében szabályozott jelentéstételi kötelezettséget a 2003/87/EK irányelv 21. cikke szabályozza, ezért a módosítás kiutal az uniós jogi aktusra.

A 30. §-hoz

Az Ügkr. hatályon kívül helyezendő rendelkezéseit tartalmazza.

a) Az Ügkr.) 9. § (1) bekezdésében a „felülvizsgálatára,” szövegrész hatályon kívül helyezésre kerül, ugyanis a felülvizsgálat hivatalból indul, az nem igazgatási-szolgáltatási díj-köteles.

b) Az Ügkr. 16. § (6) bekezdését helyezi hatályon kívül. Ezen rendelkezés megtalálható a 410/2012. (XII. 28.) Korm. rendelet 3. § (1) bekezdésének a) pontjában is. Várhatóan még 2016-ban változások következhetnek be a hitelesítést igénylő változás-típusok esetében, az uniós akkreditálási rendszer szabályainak tisztázását követően, ezért célszerű a szabályozást jelen esetben kormányrendeleti szinten tartani.

c) Az Ügkr. 24. § (1) bekezdésének utolsó mondata hatályon kívül helyezésre kerül, ugyanis az ÜHG-egységeket nem a jegyzékkezelő törli a forgalmi jegyzékből (tehát ez nem külön feladata), hanem a rendszer automatikusan törli.

d) A légi jármű üzemben tartók esetében is az egységek visszaadása törlési számla segítségével valósul meg, ebben az esetben a rendszer automatikusan törli az egységeket, nem a jegyzékkezelő törli azokat a forgalmi jegyzékből.

e) Az Ügkr. 25. § (5) bekezdése azért kerül hatályon kívül helyezésre, mert a hatályos megfogalmazás nem felel meg a 389/2013/EU bizottsági rendeletben szereplő szabályozásnak, ugyanis az aukción keresztül értékesíthető egységek nem jelennek meg a forgalmi jegyzékben, azok a fenti uniós rendelet 64. cikke szerint uniós aukciós számlán, illetve uniós légi közlekedési aukció számlán vannak, és onnan kerülnek továbbításra az árverési kézbesítő számlára.

f) Az Ügkr. 36. § (2) bekezdésének első mondata kerül hatályon kívül helyezésre, mert az Európai Unió felé teljesítendő jelentéstétel tartalmi elemeit a 2003/87/EK irányelv 21. cikke teljes körűen szabályozza.

-----STARTING---POINT---VEGE---

A 31. §-hoz

Hatályba léptető rendelkezések.

A 32. §-hoz

Jogharmonizációs záradék.