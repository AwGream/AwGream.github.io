2008. évi LXXVI. törvény indokolása

a vasúti közlekedésről szóló 2005. évi CLXXXIII. törvény módosításáról

-----STARTING---POINT---ALTALANOS--- 

A vasúti közlekedésről szóló 2005. évi CLXXXIII. törvény (a továbbiakban: Vtv.) 2006. január 1-jén lépett hatályba. A hatálybalépés óta eltelt időszak alatt több lényeges változás történt, valamint felszínre kerültek a Vtv. szövegében benne rejlő pontatlanságok és hiányosságok. A mostani módosítás ezekre a kérdésekre kíván választ adni.

A harmadik vasúti csomag és a hazai szabályozás

A Vtv. megalkotása óta elfogadásra került az ún. harmadik vasúti csomag, amelynek keretében kihirdetésre került:

- az Európai Parlament és a Tanács 1371/2007/EK rendelete (2007. október 23.) a vasúti személyszállítást igénybe vevő utasok jogairól és kötelezettségeiről (a szankciók átültetési határideje: 2010. június 3.),

- az Európai Parlament és a Tanács 2007/59/EK irányelve (2007. október 23.) a közösségi vasúti rendszereken mozdonyokat és vonatokat működtető mozdonyvezetők minősítéséről (átültetési határidő: 2009. december 4.), illetve

- az Európai Parlament és a Tanács 2007/58/EK irányelve (2007. október 23.) a közösségi vasutak fejlesztéséről szóló 91/440/EGK tanácsi irányelv, valamint a vasúti infrastruktúra-kapacitás elosztásáról, továbbá a vasúti infrastruktúra használati díjának felszámításáról szóló 2001/14/EK irányelv módosításáról (átültetési határidő: 2009. június 4.).

A harmadik vasúti csomagba tartozó irányelvek és rendelet átültetése a Vtv. 2009. I. félévre tervezett módosításának keretében fog megvalósulni.

1993-ban a korábbi vasútról szóló 1968. évi IV. törvény szellemétől merőben eltérő törvény született, amely tükrözte a bekövetkezett nagyarányú változásokat és a vasúti közlekedési alágazat vonatkozásában megteremtette az alapjait az Európai Unióhoz történő csatlakozásnak. A Magyar Köztársaság 2004. május 1-jén csatlakozott az Európai Unióhoz. A Vtv. elvi alapját képezte a vasúti közlekedéspolitika stratégiai kérdéseiről szóló 2185/2005. (IX. 9.) Korm. határozat, melynek fő célkitűzései között szerepelt többek között a Magyar Vasúti Hivatal létrehozása és a MÁV Zrt. szervezeti átalakítása. Az új törvény központi eleme a vasúti árufuvarozás fellendítését szolgáló európai piacnyitás, az új vállalkozó vasúti társaságok piacra lépésének megkönnyítése, továbbá a verseny erősítése a vasúti árufuvarozás területén.

A Vtv. 2006. január 1-jén történő hatálybalépése óta folyamatosan kerültek kihirdetésre a kapcsolódó végrehajtási rendeletek, amelyek egyrészt a korábbi törvényhez kapcsolódó rendeleteket váltották fel (pl.: vasúti közlekedési tevékenységek vasúti társaságon belüli számviteli elkülönítése), másrészt korábban nem szabályozott területeken járultak hozzá a vasúti közlekedés megfelelő szabályozási környezetének kialakításához (vasúti társaságok kötelező baleseti kárfedezete).

A vasúti piac helyzete

Vasúti árutovábbítás

Jelenleg 15, az országos vasúti pályahálózat használatára jogosult vasúti árutovábbítást végző vasúti társaság működik Magyarországon, a legjelentősebbek közülük a MÁV Cargo Zrt. és a GYSEV Zrt., amelyek a vasúti árutovábbítás 95%-át bonyolítják le. A többi vasúti társaság, a Szentesi Vasútépítő Kft., a G&G Növényvédelmi Kft., az Eurocom Zrt., a Bobo Kft., a Pannontrain Zrt., az MMV magyar Magánvasút Zrt., a Train Hungary Magánvasút Kft., a CER Zrt., a FLOYD Szolgáltató Zrt., a Mátrai Erőmű Zrt., a Vasútépítők Kft. és a Balatoni Iparvasút Szolgáltató Kft. osztozik a maradék 5%-on, illetve némelyik közülük ugyan rendelkezik működési engedéllyel, de tényleges tevékenységet átmenetileg, vagy már hosszabb ideje nem folytat. Ez az arány megfelel az európai uniós átlagnak, Magyarország nincs rosszabb helyzetben mint a többi tagország. A vasúti árufuvarozási piacon 2005. év végig tartó kedvezőtlen tendencia 2006. évben megállt, sőt a teljesítménymutatók kedvezően alakultak. A piacon végig érezhető volt a MÁV Cargo Zrt. dominanciája. A vasút térvesztésének üteme a közúthoz képest tovább lassult az előző évekhez képest, sőt 2007-ben a vasúti árufuvarozási piacon tovább folytatódott az EU csatlakozás óta tapasztalható folyamatos növekedés. Jelentős változást hozhat, ha a MÁV Cargo Zrt. értékesítésének versenyhivatali jóváhagyása megtörténik.

Vasúti személyszállítás

Az országos vasúti pályahálózat használatára jelenleg három vasúti társaság rendelkezik működési engedéllyel, a MÁV Start Zrt., a GYSEV Zrt. és a MÁV Nosztalgia Kft. (http://www.mavnosztalgia.hu) Ez utóbbi azonban tevékenységét idegenforgalmi és turisztikai célból végzi, így az országos közlekedésben elfoglalt szerepe nem meghatározó. A térségi személyszállításra jogosult társaságok többsége erdei kisvasút, amelyek főként turisztikai célból végeznek személyszállítást. Elővárosi és helyi személyszállításra vonatkozó működési engedéllyel jelenleg a BKV Zrt. rendelkezik. A Vtv. hatálybalépése óta eltelt időszakot vizsgálva elmondható, hogy a vasút a közúthoz képest megőrizte pozícióját, részesedése a távolsági személyszállításban viszonylag állandó, 22% körül mozog. Magyarországon keskeny nyomközű vasutak működnek térségi vasútként, melyek az országos személyszállítási forgalom kb. 1%-ának megfelelő utasforgalmat bonyolítanak le évente. A BKV Zrt. megközelítően 600 millió utast szállít évente metrón, villamoson és a HÉV-vonalakon.

Vontatás

Az MVH az Eurocom Zrt. részére adta ki az első hazai, kizárólag vasúti vontatási tevékenység végzésére feljogosító működési engedélyt. A MÁV Zrt. 2008. január 1-jével MÁV Trakció Zrt. néven önálló társaságba szervezte vontatási tevékenységét, úgy hogy mozdonyvezetőit és a teljes mozdonyállományát az új cég rendelkezésére bocsátotta. A Vtv. jelenleg hatályos szövege a 91/440/EGK irányelv vasúti társaságra vonatkozó fogalom meghatározása alapján a működési engedélyek tekintetében három fajta tevékenységet figyelembe véve három fajta működési engedélyt szabályoz: a vasúti személyszállítási működési engedélyt, a vasúti árutovábbítási működési engedélyt és végül a vontatási működési engedélyt. Annak ellenére, hogy Magyarország a Bizottság részére elküldte a Vtv. hatályba lépett szövegezését, és a Bizottság részéről észrevétel nem érkezett a működési engedélyek ilyen felosztása tekintetében, mégis a Vtv. alkalmazása a gyakorlatban nehézségbe ütközött. A Bizottság még 2004. áprilisában kiadott egy ajánlást a tagállamok számára, amelyben javaslatot tett a működési engedély kérelmek formájára vonatkozóan. A törvény pedig csak kétféle tevékenységet ismer: árutovábbítási és személyszállítási tevékenységet. Az Európai Vasúti Ügynökség feladata az EU-ban kiadott működési engedélyek nyilvántartása, mégpedig személyszállítási és árutovábbítási működési engedély szerinti megbontásban. A hatályos Vtv. alapján ugyan ki lehetne adni különálló vontatási engedélyt, de az nem felel meg az Európai Bizottság által preferált megbontásnak, és az Európai Vasúti Ügynökség sem tudja a nyilvántartásába felvenni. Az EU tagállamaiban nem egységes a gyakorlat. Van olyan ország, ahol egyfajta működési engedélyt lehet megszerezni, és ezen belül van meghatározva a vasúti társaság tevékenységének a jellege. Más ország ismeri a vontatási tevékenységre vonatkozó engedélyt is, úgy, hogy vagy a személyszállítási, vagy az árutovábbítási engedély alfaját képezi. A lényeg azonban az, hogy a működési engedély nem a tevékenységhez, hanem a vasúti társasághoz kapcsolódó jogintézmény.

Vasúti pályahálózat működtetése

Magyarországon az országos vasúti pályahálózatokat bármelyik hazai vagy más EGT-államban kiállított működési engedéllyel rendelkező vasúti társaság igénybe veheti. Az országos vasúti pályahálózat hossza 7700 km. A villamosított vonalak tekintetében hazánk elmarad az EU átlagától. Az országos vasúti pályahálózatot két vasúti társaság a MÁV Zrt. és a GySEV Zrt. működteti, amely pályahálózatokat a vasúti társaságok a VPE közreműködésével vehetik igénybe. Jelenleg a térségi vasúti pályahálózatok keskeny nyomközű, erdei kisvasutak. Elővárosi és helyi vasúti pályahálózat működtetésére engedéllyel a BKV Zrt. rendelkezik. Magyarország földrajzi elhelyezkedése folytán a nyugat-keleti irányú áruforgalom szempontjából kiemelkedő. Az Európai Unió által meghatározott tíz ún. Helsinki folyosó közül három halad át az országon. Záhony térsége az egyik kulcsfontosságú átrakodó helye az Ázsiából (Oroszországból, Kínából) érkező, illetve oda tartó áruszállítmányoknak. A földrajzi előnyökkel szemben áll azonban az infrastruktúra jelenlegi állapota. A pályahálózat állapota az elmúlt tíz évben folyamatosan romlott, mivel a karbantartásra, illetve a felújításra rendelkezésre álló források nem nyújtottak fedezetet a műszaki állapot szinten tartására. A vonalhálózat egészének mindössze 15,5%-a kétvágányú, míg az EU átlaga 41,5%. Magyarország EU-csatlakozása óta megvalósult beruházások a Helsinki folyosókon EU támogatással (ISPA, Kohéziós alap) megvalósult beruházások voltak. Magyarország a fejlesztésekhez elsősorban a Közlekedési Operatív Programban meghatározottak szerint járul hozzá, amely az elkövetkező 7 év európai uniós támogatással megvalósuló közlekedésfejlesztéseit megalapozó operatív program, elsősorban a versenyképesség támogatása, és a környezeti fenntarthatóság javítása céljából. A MÁV Zrt. 2006. augusztus 31-én alapította a Záhonyi Logisztikai és Rakománykezelési Szolgáltató Zrt-t, amely társaság létrehozásának célja a záhonyi átrakó kapacitások hozzáférhetőségének versenysemleges és független biztosítása, a szolgáltatások színvonalának emelése, logisztikai szolgáltatások kiépítése, az átrakási tevékenységek versenyképességének javítása a térségben.

A MÁV Zrt. szervezeti átalakítása

A Kormány a vasúti közlekedéspolitika stratégiai kérdéseiről szóló 2185/2005. (IX. 9.) Korm. határozatban rögzítette elképzeléseit a vasúti közlekedés jövőjével kapcsolatban. A határozat legfontosabb célkitűzései közé tartozott a MÁV által végzett vasúti árufuvarozási tevékenység külön gazdasági társaságba történő kiszervezése, valamint a MÁV Rt. szétválasztása önálló infrastruktúra-kezelő (vasúti pályahálózat működtető), illetve személyszállítást végző vasúti társaságokra. Ennek a döntésnek a szellemében került sor első lépésként 2006. január 1-jén a MÁV Cargo Zrt megalakulására a MÁV Zrt. árufuvarozási üzletágának kiszervezésével. Ezt követte a MÁV-START Vasúti Személyszállító Zrt. alapítása, amely cég tényleges működését 2007. július 1-jével kezdte meg, és végül 2008. január 1-jén jött létre a MÁV Trakció Zrt., amelynek tevékenysége vontatási szolgáltatás nyújtása a vasúti társaságok részére. A folyamat eredményeként a jelenlegi MÁV Zrt. feladatai leszűkültek a vasúti pályahálózat működtetésének feladatára, valamint a kiterjedt vállalatcsoport leányvállalatai tekintetében a tulajdonosi jogok gyakorlására. A MÁV Zrt. 2007-ben pályázatot írt ki leányvállalatának a MÁV Cargo Zrt.-nek a megvásárlására, amely tenderen a GySEV és a Rail Cargo Austria konzorciuma került ki győztesen, a tranzakció versenyhivatali jóváhagyása folyamatban van.

A Vtv. módosításának okai

A vasútra vonatkozó európai uniós jogalkotás olyan alapvető szemléletbeli változást eredményezett, amely a vasútról szóló 1993. évi XCV. törvény módosítása helyett új törvény megalkotását tette szükségessé 2005-ben. A Vtv. 2006. január 1-jén lépett hatályba, a hatálybalépés óta eltelt több mint két év alatt bekövetkezett gazdasági és jogszabályi változások szükségessé teszik a Vtv. korrekcióját. A változtatási javaslatok kidolgozása során figyelembe vételre kerültek a vasúti piac szereplői által felvetett problémák is.

A Vtv.-t a 2005/47/EK irányelv rendelkezéseivel összefüggésben is módosítani szükséges az Európai Uniós tagságunkból fakadó jogharmonizációs kötelességünk teljesítése érdekében. Az irányelv célja az Európai Vasúti Közösség (CER) és az Európai Közlekedési és Szállítási Dolgozók Szövetsége (ETF) között 2004. január 27-én létrejött, a határokon átnyúló interoperábilis szolgáltatásokat ellátó utazó munkavállalók alkalmazási feltételeinek egyes szempontjairól szóló megállapodás végrehajtása. A 2005/47/EK irányelv 5. cikke kimondja, hogy a tagállamok a szociális partnerekkel folytatott konzultációt követően hatályba léptetik azokat a törvényi, rendeleti és közigazgatási rendelkezéseket, amelyek szükségesek ahhoz, hogy az irányelvnek legkésőbb 2008. július 27-ig megfeleljenek. A Vtv. módosítása az előbbieken túlmenően tartalmaz olyan közösségi irányelvi rendelkezéseket is, amelyeknek átültetésére eddig még nem vagy nem pontosan került sor (2001/14/EK irányelv egyes rendelkezései).

A Vtv. hatálybalépésekor az országos vasúti pályahálózatot 2 integrált vasúti társaság működtette, így a vasúti társaságoktól független Vasúti Pályakapacitás-elosztó Szervezet (a továbbiakban: VPSZ) Vtv.-ben meghatározott feladatait csak integrált vasúti társaságok által működtetett nyílt hozzáférésű vasúti pályahálózat esetén végezte. A Vtv. hatályba lépése óta azonban a MÁV Zrt. jelentős szervezeti átalakításon ment keresztül. Tekintettel a MÁV Zrt. szervezeti átalakításának folyamatára (a vállalkozó vasúti tevékenységek külön gazdasági társaságba szervezésére), a szabályozás módosítására van szükség a diszkriminációmentes kapacitás-elosztás és díjmegállapítás jogszabályi garanciájának megteremtése érdekében. A Vtv. értelmező rendelkezései közé szükséges felvenni a pályahálózat-kapacitás elosztásának a VPSZ által történő ellátása esetén egy új fogalmat, ami az integrált vasúti társaság helyett szerepelne, pontosabban meghatározva, mely társaságok lehetnek szerződő partnerei a VPSZ-nek. Ez az új fogalom a nem független vasúti pályahálózat-működtető. A független kapacitás-elosztás és díjmegállapítás biztosítása érdekében szigorításra kerülnek a VPSZ-re vonatkozó összeférhetetlenségi szabályok.

2007. július 1-jén a Nemzeti Autópálya Fejlesztési Zrt-ből alakult NIF Zrt. átvett a MÁV Zrt-től egyes, Európai Uniós forrásokból megvalósuló vasúti pálya létesítési, fejlesztési és átalakítási feladatokat. A 2008. január 1-jétől hatályos Vtv. 2. §-a (5) bekezdésének 15. pontjában már bevezetésre került a fejlesztési közreműködő fogalma, a Vtv. 85/A. §-ában pedig a NIF Zrt. fejlesztési közreműködőként nevesítve szerepel. A Vtv.-módosításban a fejlesztési közreműködők jogai és kötelezettségei kerülnek meghatározásra.

A Vtv. megalkotásakor a jogalkotók a működési engedélyekre vonatkozó rendelkezések kialakításakor a vasúti társaság által végzett tevékenységekből indultak ki, így külön nevesítettek személyszállítási, árutovábbítási, valamint vontatási működési engedélyt. Az Európai Unió több tagállamában van külön vontatási engedélytípus, azonban az Európai Bizottság által 2004. április 7-én a működési engedélykérelmek egységes formájáról kiadott ajánlás alapján az Európai Unió tagállamai által alkalmazott gyakorlat szerint két fajta működési engedélyt lehet kiadni, személyszállítási engedélyt és árutovábbítási engedélyt. A javasolt új szabályozás alapján a vontatási tevékenységet folytatni kívánó vasúti társaságok a személyszállítási vagy árutovábbítási engedély birtokában jogosultak az adott tevékenységet (személyszállítást vagy árutovábbítást) végző vasúti társaságok részére vontatási szolgáltatás nyújtására.

A Vtv. módosításnak fontos eleme a saját célú vasúti pályahálózat fogalmának pontosítása. A módosítás azt eredményezi, hogy a vasúti pályahálózat tulajdonosának vagy használójának nem magának kell a vállalkozó vasúti tevékenységet végeznie, hanem arra specializálódott vasúti társaságot is megbízhat a tevékenység ellátására.

A Vtv. módosításban a közszolgáltatási szerződés a korábbinál részletesebben kerül szabályozásra. Az autóbusszal végzett és a vasúti közszolgáltatás tekintetében hasonló szabályozás kialakítása a cél az alágazat-semlegesség minél jobban történő érvényesítése érdekében. A módosítás eredményeként a vasúti közszolgáltatási szerződés kötelező tartalmi elemei meghatározásra kerülnek a Vtv.-ben, továbbá rögzítésre kerül a közszolgáltatási és az egyéb tevékenység közötti keresztfinanszírozás tilalmának elve is.

A Vtv. módosítása az előbbiekben felsoroltakon túlmenően tartalmazza a Vtv. végrehajtási rendeleteinek folyamatban lévő kidolgozásánál felmerült - törvényi szintű szabályozást igénylő - kérdések rendezését is: főbb rendelkezések Vtv.-ben történő meghatározása, valamint a hatóságok feladat- és hatáskörének, továbbá a Vtv. 88. §-a felhatalmazó rendelkezéseinek pontosítása. A módosítás tartalmazza továbbá a hatályos Vtv.-ben meglévő kodifikációs hibák kijavítását, valamint szövegszerű pontosításokat is.

-----STARTING---POINT---RESZLETES---

Az 1. §-hoz

A nem független vasúti pályahálózat-működtető fogalmának bevezetésére a MÁV szervezeti átalakítása miatt van szükség, mivel a 91/440/EGK tanácsi irányelv 6. cikkének (3) bekezdése, valamint a 2001/14/EK európai parlamenti és tanácsi irányelv 4. cikkének (2) bekezdése és 14. cikkének (2) bekezdése megköveteli a pályahálózat-kapacitás elosztását és a díjmegállapítást végző szervezettől, hogy független legyen a vállalkozó vasúti tevékenységet végző hozzáférésre jogosult vasúti társaságoktól. Jelenleg a vasúti pályahálózat-kapacitás elosztásának feladatát a VPSZ látja el a vasúti pályahálózatot működtető integrált vasúti társaság esetében. A MÁV Zrt. szervezeti átalakításával a MÁV Zrt. tevékenysége a vasúti pályahálózat működtetésére korlátozódik, azonban az irányelvek említett rendelkezésének értelmében nem független a hozzáférésre jogosult vasúti társaságoktól, mivel a MÁV-START Zrt., a MÁV Nosztalgia Kft. és a MÁV-TRAKCIÓ Zrt esetében anya- és leányvállalat viszonyáról van szó. A kapacitás-elosztás és a díjmegállapítás tekintetében az érdekeltség kizárása érdekében módosítani szükséges a Vtv. rendelkezéseit úgy, hogy a vasúti pályahálózat-kapacitás elosztásának feladatát továbbra is egy független szervezet (VPSZ) lássa el. Ezért szükséges a MÁV vállalatcsoport megváltozott helyzetéhez igazodóan a Vtv.-nek a VPSZ-re vonatkozó rendelkezésekhez kapcsolódóan az integrált vasúti társaságon kívüli további vasúti társaságokat is bevonni.

A saját célú vasúti pályahálózat fogalmának kialakításával a 91/440/EGK tanácsi irányelv szóhasználatához kívántak igazodni a törvény megalkotói. A régi vasúti törvény szóhasználatában ennek a fogalomnak az iparvágány felelt meg. A fogalom átvétele miatt a gyakorlat során felszínre kerültek a törvény rendelkezéseinek hiányosságából adódó problémák. A fogalom tartalmának módosításával és a Vtv. 6. § (7) bekezdésének módosításával pontosításra kerül a pályahálózat mibenléte, valamint az, hogy ki, kinek az érdekében és milyen feltételekkel végezhet vállalkozó vasúti tevékenységet a vasúti pályahálózaton. A hatályos Vtv. alapján a vasúti pályahálózatot abban az esetben lehetett saját célú vasúti pályahálózatnak minősíteni, ha rajta vasúti áruszállítási tevékenységet folytatott a tulajdonosa, azaz az áruszállításra vonatkozó működési engedély volt a feltétele annak, hogy a saját célú vasúti pályahálózatra pályahálózat működtetésre vonatkozó működési engedélyt lehessen kapni. A módosítás után elég, ha a tulajdonos vagy használó érdekében bármilyen, akár országos működési engedéllyel rendelkező vasúti társaság által végzett vasúti közlekedési tevékenység folyik. Tehát ezután a saját célú vasúti pályahálózat működtetése esetén nem kell, hogy a tulajdonos saját „belső vasútüzemet” működtessen (vasúti áruszállítást, vasúti személyszállítást végezzen), elég, ha erre vonatkozóan szerződéssel rendelkezik egy országos működési engedéllyel rendelkező vasúti társasággal.

A Vtv. 2. § (5) bekezdésének új 16. pontja által meghatározásra kerül, hogy a Vtv.-ben használt kapcsolt vállalkozás fogalma a számviteli törvény szerinti fogalommal megegyezik.

A Tanács az Európai Vasúti Közösség (CER) és az Európai Közlekedési és Szállítási Dolgozók Szövetsége (ETF) között létrejött, a vasúti szektorban a határokon átnyúló interoperábilis szolgáltatásokat ellátó utazó munkavállalók alkalmazási feltételeinek egyes szempontjairól szóló megállapodásról szóló 2005/47/EK irányelvének (2005. július 18.) átvételéhez szükséges fogalmak új (6) bekezdésben kerülnek meghatározásra a Vtv. 2. §-ában.

A 2. §-hoz

Az Európai Unió legtöbb országában a működési engedélyeknek két típusát (a vasúti személyszállítási működési engedélyt, valamint a vasúti árutovábbítási működési engedélyt) engedő szabályozás van érvényben. Ezzel szemben a vasúti vállalkozási tevékenységnek három fajtája van, úgymint vasúti személyszállítás, vasúti árutovábbítás és vontatási tevékenység. Mindkét működési engedély feljogosítja a tulajdonosát arra, hogy vontatási tevékenységet végezzen, azaz saját szerelvényeit vontassa, továbbá, hogy más vasúti társaságok részére nyújtson vontatási szolgáltatást. A Vtv. hatályos szövege a három fajta vállalkozó vasúti tevékenységhez igazodóan a működési engedélyeknek is három fajtáját ismeri. Ez azonban nem felel meg az EU tagállamok jelenlegi gyakorlatának, ami csak a vasúti személyszállítási és a vasúti árutovábbítási működési engedélyt ismeri. Mindezek alapján a törvényből törölni szükséges a vontatási működési engedélyre vonatkozó rendelkezéseket, valamint ki kell mondani, hogy vontatási tevékenység vasúti személyszállítási, illetve vasúti árutovábbítási működési engedély birtokában végezhető.

A Vtv. 6. §-ának (3) bekezdése módosításának eredményeként a működési engedély tartalmazza, hogy az adott vasúti társaság nem független vasúti pályahálózat-működtetőnek minősül-e. A vasúti igazgatási szerv így ellenőrizni tudja, hogy a függetlenség feltételei fennállnak-e, továbbá megfelelő időben értesül arról, ha a vasúti társaság e minőségében változás állna be.

A Vtv. 6. §-a (5) bekezdésének pontosítása azért szükséges, hogy a rendelkezés egyértelműen fejezze ki azon a szabályozási célt, amely szerint a térségi személyszállításra vonatkozó működési engedély megszerzésének elsődleges feltétele az, hogy a szolgáltatás - főszabály szerint - kizárólag térségi vasúti hálózaton valósuljon meg, nem pedig az, hogy térségi vasúti hálózat technológiailag nem kapcsolódhat az országos vasúti pályahálózathoz.

Az új 6. § (7) bekezdés a saját célú áruszállításra vonatkozó rendelkezéseket tartalmazza összhangban a 95/18/EK irányelv 2. cikk (1) bekezdésének d) pontjában foglaltakkal, valamint a módosítás 2. § (4) bekezdés 15. pontjában meghatározott saját célú vasúti pályahálózat fogalmára. Ezek alapján megállapítható, hogy saját célú pályahálózaton végzett vállalkozó vasúti tevékenységet az országos működési engedéllyel rendelkező vasúti társaság és a saját célú vasúti áruszállítási tevékenységre vonatkozó működési engedéllyel rendelkező vasúti társaság végezhet. A vasúti árutovábbítás a Vtv. fogalom-meghatározásai alapján gyűjtőfogalom, ami az árufuvarozást és az áruszállítást öleli fel [Vtv. 2. § (2) bek. 7. pont]. Az áruszállításnak az áru vasúti járművel saját célból történő továbbítása minősül [Vtv. 2. § (2) bek. 9. pont].

A 3. §-hoz

A közlekedési hatóság által kiadott üzembehelyezési engedélyek más EGT államban is érvényesek a kölcsönös elismerés elve alapján, így pontatlan a belföldi kifejezés használata a Vtv. 10. §-ának b) pontjában.

Az Európai Unió tagállamaiban a gyártás is engedélyköteles tevékenység, a magyar piac védelme, illetve a magyar gyártók versenyképességének fokozása szempontjából fontos, hogy a gyártás és javítás tanúsítása intézményi és engedélyezési háttere biztosítva legyen. A gyártás vasúthatóság szempontjából történő tanúsítása nem azt jelenti, hogy a gyártót a hatóság korlátozza tevékenységében, hanem csak azt ítéli meg a hatóság, hogy az adott termék gyártása során betartják-e a vasúti előírásokat, a termék előállítása megfelel a rá vonatkozó követelményeknek. Ha a vasúti hatóság a termék forgalmazását betiltja, vagy a gyártást nem tanúsítja, akkor annak vasúti alkalmazhatóságát nem ismeri el, és ez nem azt jelenti, hogy az adott termék az ipar valamely más területén ne lenne forgalmazható.

A vasúti járművek időszakos vizsgálatát végző személyek, valamint a veszélyes áruk fuvarozásával összefüggésben feladatokat végző tartályvizsgálók tevékenysége is engedélyhez kötött, alkalmasságának megítélése a vasúti hatóság feladata, hiszen ezek a személyek hatósági jogkörben járnak el a vasúti hatóság nevében.

A 4. §-hoz

Meghatározásra kerül, hogy a fejlesztési közreműködő a Vtv. 2. § (2) bekezdésének 2. pontjában meghatározott vasúti pályahálózat működtetési tevékenység elemei közül melyeket végezheti.

Az együttműködésre vonatkozó részletes szabályokat pályahálózat-működtető és a fejlesztési közreműködő közötti szerződés tartalmazza.

Az 5. §-hoz

Az önkormányzatok kötelezettségvállalásának (közreműködésének) lehetséges formái miniszteri rendeletben kerülnek meghatározásra.

A 6. §-hoz

A vasúti árutovábbításra kiadott működési engedély csak vasúti árutovábbítási tevékenységhez, a vasúti személyszállításra kiadott működési engedély pedig csak vasúti személyszállítási tevékenység végzésére jogosít. A vontatási szolgáltatást csak néhány piaci szereplő veszi igénybe, illetve nyújtja, így nem indokolt az általános szerződéses feltételek üzletszabályzatba foglalása (szemben pl. a személyszállítással és árufuvarozással).

A 7-8. §-hoz

Hazánk Európai Unióhoz történő csatlakozásának napjától jogrendünk részévé vált a Tanácsnak a vasúti, közúti és belvízi közlekedési közszolgáltatás forgalmában benne rejlő kötelezettségek terén a tagállamok tevékenységéről szóló, a 1893/91/EGK rendelettel módosított 1191/69/EGK rendelete, amely kizárja a szolgáltatók közszolgáltatásra való kötelezésének lehetőségét, illetőleg azt meghatározott feltételekhez köti. A rendelet értelmében közszolgáltatási kötelezettség minden olyan kötelezettség, amelyet a szolgáltató saját üzleti érdekeit szem előtt tartva egyáltalán nem vagy nem azonos mértékben, illetve nem azonos feltételekkel vállalna. Közérdek azonban megkövetelheti ilyen szolgáltatások biztosítását is. Ez esetben az ellátásért felelősnek arról más módon kell gondoskodnia, vagy a kötelezettséggel terhelt szolgáltató valós veszteségeit kompenzálnia kell.

Ezt az elvet fenntartja az azt 2009. december 3-án hatályon kívül helyező, az Európai Parlamentnek és a Tanácsnak a vasúti és közúti közszolgáltatásról, valamint a 1191/69/EGK és az 1170/70/EGK tanácsi rendelet hatályon kívül helyezéséről szóló rendelete is.

A módosuló Vtv. a közösségi előírásoknak megfelelően biztosítja a szolgáltatóknak a jogot, hogy felmentésüket kérjék az általuk közszolgáltatási kötelezettségnek ítélt szolgáltatás nyújtása alól. Egyidejűleg az ellátásért felelős szerveket arra kötelezi, amennyiben a szolgáltató mentesítése közérdeket sértene, indokolt utazási igényeket hagyna kielégítetlenül, úgy a szolgáltatást a közösség számára legkevésbé költséges módon biztosítsák. Ez történhet a közszolgáltatási menetrend racionalizálásával, az utazási igények más közlekedési eszközzel vagy más szolgáltatóval történő kielégítése útján, végső esetben veszteség-kiegyenlítéssel.

A fentieket már az autóbusszal végzett menetrend szerinti személyszállításról szóló 2004. évi XXXIII. törvény tartalmazza, azonban az ilyen jellegű ügyek alágazatsemleges, egységes kezelésének biztosítása miatt a Vtv.-nek is tartalmaznia kell ezeket a rendelkezéseket

A közpénzek ésszerű, takarékos felhasználása érdekében a Vtv. minden esetben a legkedvezőbb megoldás kiválasztását írja elő kötelezettségként. Ettől eltérést akkor sem engedélyez, ha új szolgáltató piacra lépése a korábbi szolgáltató szerződésben rögzített kizárólagos jogát érintené. Erre az esetre a kizárólagos jog korlátozását rendeli el.

A közszolgáltatási kötelezettség nem azonos a veszteséges szolgáltatások együttesével, nem jelenti azok automatikus finanszírozását. Veszteség-kiegyenlítésre - más megoldás hiányában - akkor kerülhet sor, ha a szolgáltató a gazdasági és üzletpolitikai érdekeit mérlegelve kéri valamely kötelezettség alóli felmentését, igazolva az abból származó gazdasági hátrányát is. A közösségi rendelet értelmében a gazdasági hátrányt annak számszerűsítésével kell bemutatni, hogy mennyivel tudna eredményesebben működni a szolgáltató, ha az adott kötelezettség nem terhelné. A rendelet előírásai szerint a kompenzáció összegét - hatékony működésre és megfelelő színvonalú szolgáltatásnyújtásra alapozva - egy évre előre kell meghatározni az esetleges évközi korrekciókra okot adó feltételek egyidejű rögzítésével, s azt részletekben kell fizetni. A veszteség ily módon történő ellentételezése a Római Szerződéssel összeegyeztethető támogatásnak minősül, azt előzetes bejelentési kötelezettség a Bizottság felé nem terheli.

Rendeleti közösségi szabályozásról lévén szó, annak előírásait a Vtv. nem ismétli meg, azok alkalmazásáról visszautalással rendelkezik. Kivételt képez ez alól a helyi vasúti személyszállítás, amelyre nézve a módosított Vtv. él azzal a lehetőséggel, hogy a közösségi rendeletet nem kötelező alkalmazni azon szolgáltatókra, amelyek tevékenysége kizárólag helyi, elővárosi és térségi vasúti személyszállításra korlátozódik. E felmentés azokon a területeken indokolt, ahol a szolgáltatási színvonal és a szolgáltató vesztesége járatszinten nem kezelhető, ezért a Vtv. az önkormányzati kompetenciába tartozó közszolgáltatásokat kivonja a közösségi rendelet hatálya alól. A rendelet mellett a közszolgáltatási szerződések tartalmának kialakítása során alkalmazandó az Európai Bíróság előzetes döntési eljárás keretében 2002-ben az Altmark Trans GmbH ügyében hozott ítélete (C-280/00) amely előre rögzített feltételekhez köti a személyszállítási közszolgáltatások támogatását. Ezzel elkerülhető, hogy e támogatásokra eseti engedélyt kelljen kérni az Európai Bizottságtól.

A személyszállítási tevékenység a jövőben sem engedheti meg a jövedelmező és a veszteséges járatok közötti keresztfinanszírozást, a transzparencia azonban e tekintetben is alapkövetelmény. Közpénzek felhasználásával működő területen nem engedhető meg sem a bevételek, sem a ráfordítások átcsoportosítása más tevékenységekhez, amely torz támogatási rendszert eredményezne. Ezt az Európai Unió támogatáspolitikája és a közszolgáltatási kötelezettségekre vonatkozó közösségi rendelet egyaránt tiltja.

A 9. §-hoz

A Vtv. 88. § (2) bekezdés 12. pontjában kapott felhatalmazás alapján készülő, az egyes vasúti munkaköröket betöltő szakemberek képzésének és vizsgáztatásának szabályairól szóló miniszteri rendelet tervezete jelenleg szakmai egyeztetés alatt van. A tervezet nevesíti az oktatási és képzési rendszer szereplőit, egyúttal meghatározza rendszerben elfoglalt helyüket.

A struktúra működtetése alapvetően a vasúti vizsgaközpont szakmai irányítása és a közlekedési hatóság felügyelete alatt zajlik. E rendszer működtetése érdekében az új 36. § meghatározza az alkalmazandó alapelveket, a működés alapjait. A 36/A. § rendelkezik a képzéshez, oktatáshoz történő diszkriminációmentes, az egyenlő elbánás mentén történő hozzáférésről [ezt jelenleg a Vtv. 36. §-ának (1) bekezdése tartalmazza].

A tervezet miatt hatályon kívül kell helyezni a Vtv. 36. § (2) és (3) bekezdését, tekintettel arra, hogy:

- a (2) bekezdés tárgyában szereplő, a kötelező tananyagot szabályozó rendelkezés kibontásra kerül a végrehajtási rendeletben,

- a (3) bekezdés feleslegessé válik, tekintettel arra, hogy a képzési, vizsgáztatási lehetőség nem marad kizárólagos privilégiuma egyetlen vasúti társaságnak sem.

A 10. §-hoz

A Vtv. 88. § (2) bekezdésének 21. pontjában a miniszter felhatalmazást kap a vasúti forgalom lebonyolítására vonatkozó szabályok rendeletben történő megállapítására azonban eddig ehhez a felhatalmazáshoz hiányoztak a Vtv.-ből a rendelkezések. Ezt kívánja pótolni a módosítás.

A 11. §-hoz

A fejlesztési közreműködő részére szükséges biztosítani, hogy feladatai sikeres ellátása érdekében bizonyos esetekben - így például a vasúti pályával szomszédos ingatlan használatának vonatkozásában - a vasúti pályahálózat működtetőjével megegyező jogosultságot kapjon. A (4) bekezdésben hatályon kívül helyezett törvény száma törlésre kerül.

A 12. §-hoz

A Vtv. 44. § (1) bekezdése nincs összhangban az épített környezet alakításáról és védelméről szóló 1997. évi LXXVIII. törvény által használt fogalmakkal. A módosítás során a létesítési engedély kifejezés helyett a hatósági építési és műszaki engedély kifejezés bevezetésére kerül sor.

A Vtv. 44. § (5) bekezdésének módosításával meghatározásra kerül, hogy a térségi és elővárosi vasúti pályahálózat esetén ki az engedély jogosultja, illetve ki teszi közzé a nyomvonal által érintett ingatlanok jegyzékét.

A 13. §-hoz

A Vtv. 49. §-ának (1) bekezdésében általános alapelvként rögzítésre kerül, hogy a vasúti pályahálózatokhoz való nyílt hozzáférést az egyenlő bánásmód elvének megtartásával kell biztosítani.

A vasúti pályahálózat működtetője a saját célú vasúti pályahálózathoz vezető összekötő vasúti pályához is köteles a nyílt hozzáférést biztosítani, amely kötelezettséget a hatályos Vtv. nem jeleníti meg, ezt pótolni kell.

A 14. §-hoz

Az (1) bekezdés a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról Európai Parlament és a Tanács 2001/14/EK irányelvének (2001. február 26.) 9. cikk (3) bekezdésének pontos átültetése.

A (2) bekezdés esetén a költség kiegészítésre kerül a ráfordítással (a szolgáltatásokkal összefüggő nem minden kiadás minősül költségnek) is, valamint eleget teszünk a 2001/14/EK irányelv 8. cikk (1) bekezdésének pontos átvételére vonatkozó kötelezettségnek (nem csak az alapszolgáltatás díja emelhető az általános felárral, hanem valamennyi szolgáltatás díja is.).

A (3) bekezdés esetén pedig a 2001/14/EK irányelv 8. cikk (2) bekezdése kerül átültetésre, amely korábban a 2008. január 1-jétől hatályon kívül helyezett 66/2003. (X. 21.) GKM-PM együttes rendeletben szerepelt.

A 15. §-hoz

A § felhatalmazást ad a közlekedésért felelős miniszternek, hogy teljesítményösztönző rendszerre (2001/14/EK irányelv 11. cikk) vonatkozó szabályokat rendeletben határozza meg. A felhatalmazás eredményeként a teljesítményösztönző rendszer nem a Hálózati Üzletszabályzat részét fogja képezni, hanem attól elkülönül.

2008. január 1-jén hatályba lépett a vasúti hálózat-hozzáférési díjrendszer kereteiről, valamint a hálózat-hozzáférési díjak képzésének és alkalmazásának alapvető szabályairól szóló 83/2007. (X. 6.) GKM-PM együttes rendelet, amely bevezette a Díjképzési Módszertan és Díjszámítási Dokumentum fogalmakat. Ezek a fogalmak azonban a rendelet megalkotása közben született, a vasúti piac szereplőivel folytatott megbeszélések során kialakult konszenzuson alapuló új fogalmak, amelyekhez kapcsolódóan a hatályos Vtv. rendelkezéseket nem tartalmaz, ezért legalább a legfontosabb rendelkezéseket törvényi szinten célszerű elhelyezni.

A 16. §-hoz

A 2001/14/EK irányelv 19. cikkének (4) és (5) bekezdéseinek átültetésével a hozzáférésre jogosult számára megkönnyíti a vasúti pályahálózathoz való hozzáférést azáltal, hogy több vasúti pályahálózatra is igényelhet kapacitást egyetlen egy kérelem benyújtásával. A rendelkezések átültetéséhez törvényi szint szükséges.

A 17. §-hoz

A § a 2001/14/EK irányelv 17. cikkének (1) és (3)-(4) bekezdésének átültetését valósítja meg. A rendelkezések átültetéséhez törvényi szint szükséges.

A 18. §-hoz

A pályavasúti társaság helyett a vasúti pályahálózat működtetője fogalom kerül alkalmazásra tekintettel arra, hogy az utóbbi saját célú vasúti pályahálózat működtetőjét is magában foglalja.

Az (1) bekezdésben a módosítás eredményeként az 59. § (1) bekezdésének b) pontja összhangban lesz a Vtv. 55. § (1) bekezdésével.

A (2) bekezdés esetében egyértelműen megfogalmazásra kerül, hogy a Hálózati Üzletszabályzat nem határozatlan időre szól, hanem egy menetrendi évre.

A 19. §-hoz

E § esetében a Vtv. 61. § (4)-(7) bekezdéseinek módosítására a szöveg pontosítása miatt kerül sor, valamint a 61. § (4) bekezdése rögzíti, hogy a Hálózati Üzletszabályzattól csak akkor térhet el a hozzáférésre jogosult és a vasúti pályahálózat működtetője között létrejött szerződés, ha ehhez a vasúti igazgatási szerv előzetesen hozzájárult. Ezzel a garanciális szabállyal biztosítható, hogy megfelelő kontroll működjön a szerződések felett. A Hálózati Üzletszabályzatot a vasúti pályahálózat működtetője köteles mindenki számára hozzáférhetővé tenni. A benne foglaltakat általános szerződési feltételeknek kell tekinteni, így a létrejövő szerződés nem tartalmazhat vele ellentétes rendelkezéseket. Elképzelhető, hogy bizonyos egyedi jellemzők indokolják az eltérést, ebben az esetben a vasúti igazgatási szerv mint külső, a szerződő felektől független szerv ellenőrizni tudja, hogy a létrejövő szerződés a jogszabályoknak, valamint a versenysemlegesség követelményeinek megfelel-e.

A (9) bekezdésben a Vtv. fogalmainak egységesítése érdekében a vasúti pályahálózat-kapacitás elosztását végző szervezet fogalom a vasúti pályahálózat működtetője fogalommal kerül felváltásra, valamint a Vtv. új 67. §-ával összhangban pontosan meghatározásra kerül, hogy mely feladatokat ellátó munkavállalók tartoznak az érdemi ügyintézők közé.

A 20. §-hoz

Az integrált vasúti társaság fogalma helyett a Vtv. 2. § (3) bekezdésének 10. pontjában bevezetett nem független vasúti pályahálózat-működtető fogalma kerül alkalmazásra, valamint a Vtv. új 55/B. §-ában meghatározott Díjképzési Módszertan és Díjszámítási Dokumentum elkészítésének feladatával bővül a Vtv. 62. §-a (2) bekezdésének c) pontja.

A 21. §-hoz

E § esetében a Vtv. eredeti szövegének pontosítása történik, valamint a 64. § (4) bekezdése - hasonlóan a Vtv. 61. § (4) bekezdésének módosításához - rögzíti a módosítás, hogy a Hálózati Üzletszabályzattól csak akkor térhet el a hozzáférésre jogosult és a vasúti pályahálózat működtetője között létrejött szerződés, ha ehhez a vasúti igazgatási szerv előzetesen hozzájárult. A különbség a két § között, hogy a 64. § esetében a kapacitás elosztásának feladatát egy független szervezet, a VPSZ látja el, de a szerződés a nem független vasúti pályahálózat-működtető és a hozzáférésre jogosult között jön létre.

A 22-23. §-hoz

A § a VPSZ-re vonatkozó összeférhetetlenségi szabályokat pontosítja, és egyben szigorítja. Beemeli a rendelkezései közé a vezető állású munkavállalókat, meghatározza, hogy mely tevékenységeket végzők az érdemi ügyintézők (díjszabási vagy kapacitás-elosztási feladatot ellátó munkavállalók). Külön rendelkezést alakít ki a közeli hozzátartozókra. Garanciális szabályt jelent annak rögzítése a Vtv.-ben, hogy a VPSZ részére a tulajdonosi jogokat gyakorló szerv egyedi utasítást nem adhat.

A 24. §-hoz

A Vtv. 68. §-ának (1) bekezdésében pontosításra kerül, hogy a vasúti közlekedés biztonságával összefüggő munkakört ellátó munkavállalóknak kell megfelelniük a külön jogszabályban foglalt képesítési és egészségügyi követelményeknek, illetve rendelkezniük kell megfelelő gyakorlattal.

A (2) bekezdés teremti meg az alapját a munkavállalói utazási kedvezményeknek.

A 25. §-hoz

Az e §-ban található rendelkezésekkel az Európai Vasúti Közösség (CER) és az Európai Közlekedési és Szállítási Dolgozók Szövetsége (ETF) között létrejött, a vasúti szektorban a határokon átnyúló interoperábilis szolgáltatásokat ellátó utazó munkavállalók alkalmazási feltételeinek egyes szempontjairól szóló megállapodásról szóló 2005/47/EK tanácsi irányelv (2005. július 18.) átvétele valósul meg.

A rendelkezések nem a Munka Törvénykönyve (a továbbiakban: Mt.) 117/A. § (1) bekezdésének d) pontjában meghatározott munkavállalókra vonatkoznak, mivel csak a kölcsönös átjárhatósághoz (interoperábilitáshoz) kapcsolódó tevékenységet végző utazó munkavállalókról szó.

A Vtv. új 68/B. § a megállapodás 1. szakaszát ülteti át úgy, hogy a 68/A-68/G. §-ok a Munka Törvénykönyvéhez képest speciális szabályokat fogalmaznak meg az interoperábilis szolgáltatásokat ellátó utazó vasúti munkavállalók esetében. Az 1. szakasz második és harmadik bekezdésének megfelelően nem kell alkalmazni az új rendelkezéseket helyi és térségi vasúti személyszállítás (utasforgalom) és a határ 15 kilométeres körzetét át nem lépő határokon átnyúló áruszállítási forgalom, valamint a hivatalos határállomások közötti forgalom tekintetében. Nem kell a rendelkezéseket alkalmazni - tehát az Mt. szabályai az irányadóak - abban az esetben sem, ha a vonat a Magyar Köztársaság területéről indulva keresztülhalad egy másik ország területén, és anélkül, hogy ott megállna, visszatér Magyarországra. Ebben az esetben úgy kell tekinteni a vonatot, mintha az végig a Magyar Köztársaság területén közlekedett volna.

A megállapodás 2. szakaszát fogalom-meghatározásait a módosítás a Vtv. 2. §-ának új (6) bekezdésében szabályozza, annak érdekében, hogy a fogalmak a Vtv.-ben egy helyen legyenek megtalálhatóak. A megállapodásban szereplő fogalmak közül csak azoknak az átvételére volt szükség, amelyek az Mt.-hez képest eltérő szabályokat állapítanak meg.

A megállapodás 3. és 4. szakasza a módosítás napi pihenőidő alcím alatt a 68/B. §-ban kerül átültetésre, ezektől a szabályoktól nem lehet eltérni. A megállapodás 4. cikkének harmadik mondatához fűzött megjegyzés alapján szabályozza a § a kollektív szerződés tartalmának szabályait.

A megállapodás 5. szakasza rendelkezéseinek megfelelő szabályok a 68/C. §-ban találhatóak. Ebben a szakaszban azonban nem szerepelnek a vasúti járművezetőre vonatkozó szabályok. Ezektől a rendelkezésektől nem lehet eltérni.

A megállapodás 6. szakaszának első bekezdését a 68/D. § tartalmazza. A 6. cikk második bekezdését nem kell átültetni, mivel az Mt. ezeket a kérdéseket részletesen és kielégítően szabályozza, különös tekintettel arra, hogy a megállapodás 9. szakasza kimondja, hogy „ezen irányelv végrehajtása semmi esetre sem adhat alapot a határokon átnyúló interoperábilis szolgáltatásokat ellátó utazó munkavállalóknak biztosított védelem már elért általános szintjének csökkentésére.”

A megállapodás 5. szakaszának első bekezdését, a 7. és 8. szakaszok rendelkezéseit a § a vasúti járművezetőkre vonatkozó rendelkezések alcím alatt a 68/F-68/G. §-okkal ülteti át. A közös elhelyezés indoka az, hogy a vasúti járművezetőkre vonatkozó szabályok átültetésével növelhető a vasúti közlekedés biztonsága. A rendelkezések alkalmazásával meghatározásra kerülnek a vezetés körülményei. Az új rendelkezések kimondják, hogy vasúti járművezető csak munkaviszony keretében végezheti e tevékenységét. Amennyiben több munkaviszonya van, bejelentési kötelezettsége áll fenn valamennyi munkáltatója felé. A munkáltató pedig köteles figyelembe venni a más munkáltatónál végzett járművezetés idejét, valamint a vasúti közlekedés biztonságával összefüggő más munkakörben töltött időt. Ezáltal ellenőrizhetővé válik a vasúti közlekedés biztonsága szempontjából meghatározó munkavégzés ideje, így elkerülhető, hogy a vasúti járművezető a megengedettnél több időt töltsön ezekben a munkakörökben. A nyilvántartással, valamint a munkaügyi és közlekedési hatóságok ellenőrzési lehetőségének megteremtésével kiépítésre kerül a szükséges mértékű kontroll intézményi háttere is.

A 26. §-hoz

Az utazási kedvezményekre jogosultak pontosabb definícióját szolgálja a korábbi, „közforgalmú személyszállítási tevékenységet végző vasúti társaság” meghatározás helyett „az országos, térségi vagy elővárosi vasúti közszolgáltatást végző vasúti társaság” kifejezés használata. Továbbá tekintettel a MÁV Cargo folyamatban lévő privatizációjára, valamint a vasúti munkavállalók által vasúton történő fuvaroztatás csekély mértékére, a fuvarozási kedvezmények köre kiürült, ezért indokolt azok megszüntetése.

A Vtv. felhatalmazása alapján az utazási kedvezmények mértékét, és igénybevételének feltételeit a miniszter rendeletben állapítja meg. Az utazási kedvezményrendszer átlátható, mérhető működése, későbbi felülvizsgálata érdekében szükséges az utazási kedvezményekről, a jogosultakról, az igazolványokról nyilvántartás vezetése, adatok kezelése a szolgáltató vasúti társaság részéről.

Tekintettel az egyes vasúti társaságok között az utazási kedvezmények elszámolására, annak adójogi következményeire, szükséges hogy a vasúti társaságon, illetve a közigazgatási szerven keresztül történjék a kedvezmény kérelmezése, és ezáltal a vasúti társaság, illetve a közigazgatási szerv az igényjogosult hozzátartozók adatainak kezelésére jogosult legyen.

A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. § (1) b) pontja értelmében az adatkezeléshez törvényi szintű felhatalmazás szükséges. Az utazási kedvezményekről szóló miniszteri rendeletben megfogalmazott adatkezelési rendelkezések törvényi szintű hátterét, felhatalmazását a Vtv. módosítása teremti meg.

A 27. §-hoz

A Kormány 2008. július 1-jétől kezdődően a Nemzeti Közlekedési Hatóságot jelölte ki a vasúti igazgatási szerv feladatainak ellátására. E szervezet a vasúti közlekedésen túl a többi közlekedési alágazat hatósági felügyeletét is ellátja, a vasúti igazgatási szerv feladat- és hatáskörével összefüggő tevékenységet ellátó köztisztviselők aránya nem éri el a 2%-ot a Nemzeti Közlekedési Hatóságnál. Erre tekintettel nem indokolt a korábbi vasúti igazgatási szerv, a húsz fővel működő Magyar Vasúti Hivatalra megfogalmazott széleskörű összeférhetetlenségi szabályok fenntartása, az összeférhetetlenségi kört elegendő azon köztisztviselőkre vonatkozóan meghatározni, akik a vasúti igazgatási szervi feladatok ellátására kihatással lehetnek.

A 28. §-hoz

A Vtv. 73. §-ának jelenleg hatályos (1) bekezdésében két i) pont van, a kodifikációs hiba érdekében szükséges az (1) bekezdés újbóli megállapítása.

A Vtv. 73. § (1) bekezdésének első i) pontjából törlésre kerül a vontatási üzletszabályzat jóváhagyása tekintettel arra, hogy a vontatási szolgáltatást csak néhány piaci szereplő veszi igénybe, illetve nyújtja, így nem indokolt az általános szerződéses feltételek üzletszabályzatba foglalása (szemben pl. a személyszállítással és árufuvarozással).

A Vtv. 73. § (1) bekezdésének d) pontjában a vasúti pályahálózat működtetője fogalom váltja fel a pályavasúti társaság vagy integrált vasúti társaság fogalmát, amely pontosabb, mert a pályavasúti társaság a saját célú vasúti pályahálózat működtetőjét nem foglalja magában, szemben a vasúti pályahálózat működtetője fogalommal.

A Vtv. 73. § (1) bekezdésének jelenleg hatályos második i) pontjának jelölése m) pontra változik.

Az n) pontban meghatározott feladat teljesítésének eredményeként a vasúti igazgatási szerv által gyűjtött és az alágazat egészére vonatkozó (nem egyedi társasági) adatok az alágazati kormányzati döntéseket alapozzák meg.

A 29. §-hoz

Az integrált vasúti társaság fogalma helyett indokolt a nem független vasúti pályahálózat-működtető kifejezés használata, valamint meghatározásra kerül a díjszabási rendszerrel kapcsolatos jogvita szabályozása a Vtv. 77. §-ának (1) bekezdésében (c) és d) pont).

A Vtv. 77. §-ának (2) bekezdését az (1) bekezdés módosításának eredményeként változó jelölésekkel való összhang megteremtésének érdekében szükséges módosítani.

A 30. §-hoz

Meghatározásra kerül a két új jogvitás eljárás esetén a vasúti igazgatási szerv hatásköre.

A 31. §-hoz

A Vtv. 80. § (4) bekezdésének új c) pontja tartalmazza a közlekedési hatóság azon hatásköreit, melyek gyakorlása egyben az új vasúti képzési és vizsgáztatási rendszer fölötti hatósági irányítást és ellenőrzést is biztosítani fogja.

A Vtv. 80. § (4) bekezdésének új l) pontja a 2005/47/EK irányelv átültetésre kerülő rendelkezései betartásának ellenőrzésére ad hatáskört a közlekedési hatóság részére. Ez a rendelkezés azonban nem érinti az OMMF-nek a munkaügyi ellenőrzésről szóló 1996. évi LXXV. törvény alapján a Vtv. új 68/A-68/H. §-ában foglalt rendelkezések ellenőrzése, mivel az 1996. évi LXXV. törvény alapján a munkaügyi hatóságnak általános hatásköre van valamennyi munkajogi szabály betartásának ellenőrzésére.

A 80. § (8) bekezdésének módosítását az indokolja, hogy a gyakorlatban a hiánypótlásra vonatkozó a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szerinti 15 napos határidő - az engedélyezési dokumentáció műszaki bonyolultságra tekintettel - csak a formai hiánypótlásra volt elegendő. A 30 napra emelt határidő biztosítja a dokumentáció formai és tartalmi hiányosságainak megfelelő feltárását, így a kérelmező hiánypótlást teljeskörűen, a formai és tartalmi kérdésekre is kiterjedően eleget tud tenni.

A vasúti hatóság feladat- és hatásköréről szóló 51/1994. (IV.8.) Korm. rendelet 5. §-ának (2) bekezdése a vasútbiztonsági tanúsítvánnyal (kiegészítő tanúsítvánnyal) és vasútbiztonsági engedéllyel kapcsolatos eljárási határidőt 90 napban, a vasúti szakhatósági eljárás ügyintézési határidejét pedig 30 napban állapítja meg. A Korm. rendeletet deregulálni szükséges, ezért célszerű a közlekedési hatóság Ket.-től eltérő eljárási határidejét egy jogszabályban, a Vtv.-ben meghatározni. A Vtv. 80. § (4) bekezdésének a) pontjában meghatározott eljárás esetén az ügyintézési határidő növelését az indokolja, hogy a többszöri helyszíni bejárás és a bonyolult műszaki dokumentáció egyeztetése időigényes, a jelenlegi határidő egyes ügyekben a hatósági munka megfelelő ellátását veszélyezteti, illetve a társhatóságok érdemi közreműködését sem biztosították. Érdemes megjegyezni, hogy a svájci, a német és az osztrák közlekedési hatóság engedélyezési eljárásában az eljárási határidő az utolsó hiánypótlás beérkezésétől számított hat hónap tekintettel arra, hogy nagy értékű beruházások, magas műszaki követelmények és összetett szakmai, eljárásijogi folyamatok jellemzik ezeket az ügyeket.

A Ket. 106. §-ának (2) bekezdése a fellebbezési fórumrendszer kialakítására általánosságban azt a követelményt fogalmazza meg, hogy „legyen a fellebbezés elbírálására jogosult, az elsőfokú hatóságtól szervezeti, illetve feladatkör szempontjából elkülönülő szerv.”

A Ket. 108. §-ának (2) bekezdése a következőképpen rendelkezik: „Ha valamely ügyfajta jellege indokolttá teszi az (1) bekezdésben, illetve a 107. §-ban foglaltaktól eltérő fellebbezési fórumrendszer kialakítását, a hatáskört megállapító törvényben, kormányrendeletben mind az elsőfokon eljáró, mind a fellebbezés elbírálására jogosult szervet meg kell jelölni.”

Fentiek alapján a Ket. két, egymással szoros kölcsönhatásban álló (részben egy hatásköri, részben pedig egy szervezeti) kívánalmat támaszt, amelynek célja mindkét esetben az, hogy legyen a fellebbezés elbírálására jogosult, az elsőfokú hatóságtól szervezeti, illetve feladatkör szempontjából elkülönül ő szerv.

A Nemzeti Közlekedési Hatóságról szóló 263/2006. (XII. 20.) Korm. rendelet (a továbbiakban: R.) 1. §-ának (1) bekezdése értelmében a Nemzeti Közlekedési Hatóság (a továbbiakban: NKH) központi hivatal, így e szervezetre is kiterjed a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény (a továbbiakban: Kásztv.) hatálya. A Kásztv. 5. §-ának (2) bekezdése szerint „ha jogszabály a központi államigazgatási szervnek címez hatáskört, azt a szerv vezetője gyakorolja”.

A közlekedési hatóság központi szervét az elnök közvetlenül vezeti, így központi szerv által elsőfokon hozott döntés meghozatalára vonatkozó hatáskört is az elnök gyakorolja. Ebből következően, a közlekedési hatóság központi szervének elsőfokon meghozott döntése esetében - erre vonatkozó anyagi jogi rendelkezés hiányában - nincs olyan, a Ket. rendelkezéseinek megfelelő, szervezetében és feladatkörében elkülönült szerv, amely biztosítaná az ügyfél számára, hogy jogorvoslati kérelmét az alapügyben eljárt szervtől különböző szerv bírálja el.

A fellebbezés lehetőségének törvényi szintű kizárása esetén az alkotmányos jogorvoslathoz való jog a közvetlenül a bírói fórumhoz fordulással, bírósági felülvizsgálat keretében biztosítható.

Az Alkotmánybíróság döntésével összhangban, a jogbiztonság érdekében egyértelműen meghatározásra kerül, hogy az NKH központi szervének első fokon hozott, a törvényben meghatározott döntéseivel szemben a bírósági felülvizsgálat a folyamatban lévő ügyekre és a megismételt eljárásokra terjed ki.

A 32. §-hoz

A közlekedési hatóság az egyes rendelkezések megsértése esetén valamennyi körülmény együttes mérlegelésével, az eset körülményeihez igazodva hozza meg szankcionáló határozatát.

A Vtv. nem tartalmazza azokat a jogkövetkezményeket, amelyeket a vasúti közlekedési hatóságnak a veszélyes áruk fuvarozásával, a vasútbiztonsági tanúsítvánnyal (kiegészítő tanúsítvánnyal), illetőleg vasútbiztonsági engedéllyel, továbbá a vasúti közlekedés biztonságával összefüggő munkakört betöltő munkavállalók képesítésére vonatkozó rendelkezések megsértése esetén alkalmaznia kell. A rendelkezés e hiányosságok kiküszöbölését célozza. A vasúti közlekedés biztonságával összefüggő munkakört betöltő munkavállalók képzésére és vizsgáztatására vonatkozó rendelkezések megsértésével kapcsolatos bírság szabályozása az Áht. 10. §-ának (8) bekezdésére tekintettel kiegészül a bírságfizetésre kötelezettek körének meghatározásával.

A Vtv. 81. §-ának (5) bekezdésből törölni szükséges a vasúti közlekedési tevékenységre [Vtv. 2. § (2) bek. 1. pont] való utalást, mert e fogalom jelentése szűkebb, mint a műszaki engedélyköteles tevékenységek köre [Vtv. 10. § (1) bek.].

A vasúti közlekedési hatóság által alkalmazható bírságokra vonatkozó közös szabályok a Vtv. 81. §-ának új (11)-(12) bekezdésben kerülnek kimondásra. A Kormány rendeletalkotására történő utalást a Vtv. 81. §-ának új (11) bekezdése tartalmazza a közös szabályok részeként, ezért a Vtv. 81. §-ának többi bekezdéséből ez törlésre kerül. A bírság kiszabásának időbeli korlátját az Áht. 10. §-ának (8) bekezdésére tekintettel szintén törvényben szükséges kimondani.

A 33. §-hoz

A Vtv. 82. § (1) bekezdésének új d) pontját az indokolja, hogy a közlekedési hatóság a műszaki engedélyek kiadásakor, valamint az Európai Vasúti Ügynökségnek készített jelentés összeállításakor a személyes adatok védelméről és a közérdekű adatok nyilvánosságáról szóló 1992. évi LXIII. törvény hatálya alá tartozó személyes adatok birtokába jut, amely szerint az adatkezelésre vonatkozó alapvető szabályokat törvényben kell rögzíteni [1992. évi LXIII. törvény 3. § (1) b) pontja].

A 82. § (9) bekezdése felhatalmazást ad a vasúti vizsgaközpontnak a tevékenységéhez szükséges adatok kezelésére. Ezek olyan műszaki paraméterek és adatok is lehetnek, amelyek rendszerezése szükséges a hatósági engedélyek kiadásághoz, nemzetbiztonsági szempontból bizonyos esetekben állam, vagy szolgálati titkot is képezhet (pl: MÁV állomások alagútrendszerei, Paksi Atomerőmű iparvágány hálózata, Bp-i Metróhálózat alagútjai, szellőző és polgárvédelmi stb. berendezései).

A Vtv. 82. § új (10) bekezdését az indokolja, hogy a közlekedési hatóság feladatainak ellátása során számos esetben kezel államtitoknak vagy szolgálati titoknak minősülő adatot, a hatékonyabb ügyintézés érdekében a közlekedési hatóság vezetője ilyen adatok minősítésére lesz jogosult.

A 34. §-hoz

A Vtv. 87. §-a (4) bekezdésének módosításával a záhonyi körzetben nevesített feladatokat a MÁV Zrt. erre a célra létrehozott gazdasági társasága is elvégezheti. A Vtv. 3. §-ának (2) bekezdésének d) pontjában foglalt rendelkezés alóli mentesítés lehetővé teszi, hogy a záhonyi társaság integrált vasúti társaságként is elláthassa a feladatot.

A már kiadott vontatási szolgáltatásra vonatkozó működési engedélyek 2008. december 31-ig lesznek érvényesek, azt követően a tevékenység vasúti árutovábbítási vagy vasúti személyszállítási tevékenységre vonatkozó működési engedély birtokában végezhető tovább.

Az új (6) bekezdés lehetővé teszi, hogy az alapképzést és az időszakos oktatást továbbra is a szakképzési hozzájárulás terhére lehessen finanszírozni.

A 35. §-hoz

A bírsággal kapcsolatos jogalkotási felhatalmazásnak az Áht. 10. §-ának (8) bekezdésére, valamint a 41/2008. (IV. 17.) AB határozatban foglaltakra figyelemmel konkrétnak kell lennie, illetőleg egyértelművé kell tennie, hogy nem érint kötelezően törvényben rendezendő kérdéseket. A felhatalmazó rendelkezésben is meg kell jeleníteni továbbá a 81. §-ban bevezetett „vasúti bírság” fogalmát.

A Vtv. 88. § (1) bekezdésének e) pontjában az integrált vasúti társaság helyett a Vtv. 2. § (3) bekezdésének 10. pontjában bevezetett nem független vasúti pályahálózat-működtető fogalma kerül alkalmazásra.

A Vtv. 88. § (1) bekezdésének új f) pontjában kapott felhatalmazás alapján a Kormány kijelöli a többszereplős vasúi piacnak megfelelő, egységes és diszkriminációmentes oktatási és vizsgarendszer alapjaként üzemeltetendő vizsgaközpontot. A kijelölt vizsgaközpont önálló működésének biztosítása, illetve az oktatáshoz és képzéshez történő azonos feltételekkel történő hozzájutás biztosítása érdekében, a miniszter rendeletben állapítja meg a képzésért és a vizsgáztatásért fizetendő eljárási díjakat, illetve a munkamegosztás következtében szükséges, az eljárási díjak közlekedési hatóság és vizsgaközpont közötti megosztásának szabályait.

A Vtv. 88. § (2) bekezdés 1. pontjában a műszaki engedély törlésre került a szövegből, mert a műszaki engedély Vtv. 10. §-ban meghatározott elemeit a többi felhatalmazó rendelkezés már tartalmazza.

A Vtv. 88. § (2) bekezdés 4. pontjában felhatalmazást kap a miniszter a Díjképzési Módszertanra és a Díjszámítási Dokumentumra vonatkozó részletes szabályok megállapítására.

A Vtv. 88. § (2) bekezdés 7. pontjában a Hivatal megnevezés vasúti igazgatási szervre kerül pontosításra, valamint az új képzési és vizsgáztatási rendszerhez, továbbá az egészségügyi alkalmasság vizsgálatához kapcsolódó intézményrendszerhez kötődően szabályozható a közlekedés hatóság és az egyes eljárásban közreműködők közötti díjmegosztás.

A Vtv. 88. § (2) bekezdés 10. pontjában a módosítást az épített környezet alakításáról és védelméről szóló 1997. évi LXXVIII. törvény 62. § (2) bekezdésének i) pontjával való összhang megteremtése indokolja.

A Vtv. 88. § (2) bekezdés 12. pontja pontosításra kerül az új képzési és vizsgarendszerrel összhangban.

A Vtv. 88. § (2) bekezdés 13. pontja kiegészítésre kerül, így a felhatalmazás alapján a miniszteri rendeletben meghatározhatók a gyártókra, valamint a hatósági műszaki vizsgálatot ellátó, a közlekedési hatóság nevében eljáró személyekre (vasúti járművek időszakos vizsgálatát végző személyek, valamint a veszélyes áruk fuvarozásával összefüggésben feladatokat végző tartályvizsgálók) vonatkozó feltételek is.

A Vtv. 88. § (2) bekezdés 17. pontjában a miniszter felhatalmazást kap a teljesítményösztönző rendszerre vonatkozó szabályok meghatározására, így az nem képezi a Hálózati Üzletszabályzat részét. A korábbi 17. pont törlésre kerül, formaruhára viselésére kötelezett körének és a formaruha viselése feltételeinek meghatározása nem indokol jogi szabályozást.

A Vtv. 88. § (2) bekezdés 20. pontjában kapott felhatalmazás alapján a miniszter a folyamatosan megjelenő, a kölcsönös átjárhatóságot lehetővé tévő műszaki előírásokat (ÁME) rendeletben teheti közzé. A korábbi 20. pont törlésre kerül, mert az új 12. pont már ezt a tárgykört is magában foglalja.

A 36. §-hoz

A Tanács 2005/47/EK irányelvével - melynek rendelkezéseit a Vtv. 2. § (6) bekezdése és 68/A-68/G. §-ai ültetik át - egészül ki a 89. §-ban található felsorolás.

A 37. §-hoz

Dombóvár és Tamási közötti 1992. óta használaton kívül helyezett pályaszakasz vagyonkezelői jogának átadását kezdeményezte a MÁV Zrt. a Dombóvár és Környéke Többcélú Kistérségi Társulás részére - melynek tagjai a pályaszakasszal érintett önkormányzatok - turisztikai céllal, kerékpár túraútvonalként történő hasznosításra. A pályaszakaszon 1992. óta szünetel a vasúti forgalom, a közszolgáltatás autóbusszal kerül ellátásra. A vagyonkezelői jog átadásának előfeltétele, hogy a Dombóvár-Lepsény (49) országos vasúti mellékvonal Dombóvár-Tamási közötti szakasza kikerüljön a Vtv. 2. számú mellékletéből.

Az 3. számú melléklet II. pontjának új e) alpontja a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról szóló az Európai Parlament és a Tanács 2001/14/EK irányelve (2001. február 26.) II. melléklete 2. pontjának h) alpontjában szereplő rendelkezések átvételét szolgálja.

Az 3. számú melléklet II. pontjának új e) alpontjába (járulékos szolgáltatások) kerül át az I. pont c) alpontjából (alapszolgáltatások) a különböző nyomtávok közötti átrakást szolgáló berendezésekhez való hozzáférés (berendezések használatának) biztosítása, mert az alapszolgáltatásokat külön-külön nem lehet igénybe venni a Vtv. 54. §-ának (2) bekezdése alapján (a különböző nyomtávok közötti átrakás viszont a vonatok nagy többségét nem érinti), ugyanakkor a Vtv. 54. §-ának (3) pontja alapján a járulékos szolgáltatásokat eseti megrendelés alapján kell biztosítani.

A hatályos Vtv.-ben a 3. számú melléklet III. pont b) alpontjában (kiegészítő szolgáltatásként) szerepelnek a vasúti pályahálózatok kölcsönös átjárhatóságának hiányából eredően szükségessé váló szolgáltatások. A módosítás egyértelművé teszi, hogy minden, a különböző vasúti pályahálózatok átjárhatóságához kapcsolódó pályavasúti szolgáltatás (így a különböző nyomtávok miatt szükséges átrakási és tengelyátszerelési tevékenység is) kiegészítő szolgáltatásnak minősül. Fontos hangsúlyozni, hogy a különböző nyomtávok közötti átrakást szolgáló berendezésekhez való hozzáférés biztosítása járulékos szolgáltatásnak minősül, így azt a pályahálózat-működtető mindenki számára - eseti megrendelés alapján - biztosítja a Vtv. 54. §-ának (3) bekezdése szerint, magának az átrakási tevékenységnek a végzése minősül kiegészítő szolgáltatásnak.

A 3. számú melléklet II. pont d) alpontját szükséges módosítani, mert a 62/2006/EK bizottsági rendelet 4.2.3. pontja alapján a vonatfelvételi tevékenység a vállalkozó vasúti társaság feladata, így a kiegészítő szolgáltatások közé szükséges felvenni (III. pont új e) alpont).

-----STARTING---POINT---VEGE---

A 38. §-hoz

A törvény főszabályként 2008. december 1-jén lép hatályba.

(2) bekezdés: A 2009. április 1-jén történő hatálybalépés megfelelő időt biztosít az engedélyezés követelményeinek kidolgozásához, valamint elegendő felkészülési időt az engedélyek megszerzéséhez.

A (3) bekezdés rendezi a törvény hatálybalépésekor már vasúti járművezetői gyakorlattal rendelkező munkavállalóknak a gyakorlat megszerzésének kötelezettsége alóli mentesítését.

A (4) bekezdés szerint a bírósági felülvizsgálat a már folyamatban lévő ügyekben is lehetséges.

(5) bekezdés: A rendelkezés haladékot biztosít a tulajdonjogi helyzetnek a működési engedély kiadására irányuló eljárásban való igazolására. Tekintettel azonban arra, hogy a tulajdonjogi helyzet rendezetlensége általános jelenség, az átmeneti rendelkezés személyi hatályát indokolt valamennyi vasúti pályahálózat - működtetőre megállapítani.

A módosítás kiterjed továbbá haladék biztosítására a vasútbiztonsági engedély megszerzésének egyik feltételét jelentő használatbavételi engedélyek bemutatása alól a ténylegesen már legalább 15 éve működtetett hálózati elemek vonatkozásában. E haladékot szintúgy indokolt valamennyi vasúti pályahálózat-működtető számára megadni.

(6) bekezdés: A Vtv. 46. §-ának (5) bekezdését deregulálni szükséges a kisajátításról szóló 2007. évi CXXIII. törvénnyel való összhang megteremtése érdekében. A Vtv. 88. § (2) bekezdés 5. pontjában kapott felhatalmazás pontosításra kerül, mert a pályavasúti társaság fogalma nem tartalmazza a saját célú pályahálózat működtetőjét.

(7) bekezdés a)-c) pontok: A 2006. július 1-jén hatályba lépett gazdasági társaságokról szóló 2006. évi IV. törvény (a továbbiakban: új Gt.) a régi Gt.-hez képest a részvénytársaságok nevének feltüntetésével kapcsolatban új szabályokat hozott [Gt. 171. § (3) bekezdés]. A részvénytársaság elnevezést - a működési forma megjelölésével, illetve annak „zrt.” vagy „nyrt.” rövidítésével - a társaság cégnevében fel kell tüntetni.

(7) bekezdés cs) pont: A Vtv. 3. § (1) bekezdésében c) pontjának szövege összhangba kerül a Vtv. 2. § (4) bekezdésének 5. pontjának fogalommeghatározásával.

(7) bekezdés d) pont: A Vtv. 3. §-a (2) bekezdésének e) pontjában az integrált vasúti társaság fogalma helyett a Vtv. 2. § (3) bekezdésének 10. pontjában bevezetett nem független vasúti pályahálózat-működtető fogalma kerül alkalmazásra.

(7) bekezdés e) pont: A Vtv. 5. §-a (1) bekezdésének e) pontjában szereplő hivatkozás módosítása szükséges a Vtv. 27. §-ának módosítása miatt.

(7) bekezdés f) pont: A Vtv. 7. §-ának (1) bekezdéséből törlésre kerül a vontatási működési engedély.

(7) bekezdés g) pont: A Vtv. 12. §-ának (1) bekezdésében szereplő hivatkozás módosítása szükséges a Vtv. 27. §-ának módosítása, valamint az új 27/A. § bevezetése miatt.

(7) bekezdés gy) pont: A Vtv. 14. § (3) bekezdésében foglalt rendelkezéseket kiterjeszti a fejlesztési közreműködőre is.

(7) bekezdés h) pont: A Vtv. 15. §-ának (3) bekezdésében szereplő hivatkozás módosítása szükséges a Vtv. 27. §-ának módosítása, valamint az új 27/A. § bevezetése miatt.

(7) bekezdés i) pont: A Vtv. 26. § esetén a Magyar Köztársaság 2008. évi költségvetését megalapozó egyes törvények módosításáról szóló 2007. évi CXLVI. törvény 24. § (2) bekezdése a Vtv.-t 2008. január 1-jei hatállyal egy új 85/A. §-sal egészítette ki, amelyben nevesítésre kerül a Magyar Nemzeti Vagyonkezelő Zrt. úgy, hogy zárójelben rögzítik, hogy a továbbiakban a MNV Zrt. rövidítést használja a törvény. Azonban a Magyar Nemzeti Vagyonkezelő Zrt. már a Vtv. 26. §-ában is nevesítve van, tehát itt kell szerepeltetni a rövidített elnevezést is.

(7) bekezdés j) pont: A Vtv. 31. § (1) bekezdésébe a fejlesztési közreműködő együttműködési kötelezettsége is beemelésre kerül.

(7) bekezdés k) pont: A Vtv. 37. § (2) bekezdésében szereplő pályavasúti tevékenység nem felel meg a törvény szóhasználatának, mivel az helyesen a Vtv. 2. § (2) bekezdésének 2. pontjában meghatározott vasúti pályahálózat működtetését. Itt tehát a szöveg pontosítására kerül sor.

(7) bekezdés l)-m) pontok: A Vtv. 38. §-ának (1) bekezdését és 39. §-át a Vtv. 2. § (4) 5. pontjában meghatározott fogalommal való összhang megteremtése érdekében szükséges módosítani.

(7) bekezdés n) pont: A Vtv. 44. § (6) bekezdés a) pontjának módosításával meghatározásra kerül, hogy a térségi és elővárosi vasúti pályahálózat esetén ki az engedély jogosultja, illetve ki teszi közzé a nyomvonal által érintett ingatlanok jegyzékét.

(7) bekezdés ny) pont: A hatályon kívül helyezett törvényerejű rendeletre való hivatkozás törlésre kerül, valamint a Vtv. 46. §-a (5) bekezdésének hatályon kívül helyezése miatt is szükséges a módosítás.

(7) bekezdés o) pont: A Vtv. 49. § (2), 51. § (1) és (3), valamint 54. § (4) bekezdés esetén a pályavasúti társaság és az integrált vasúti társaság helyett pontosabb a vasúti pályahálózat működtetője kifejezés használata tekintettel arra, hogy saját célú vasúti pályahálózat is lehet nyílt hozzáférésű, viszont a pályavasúti társaság [Vtv. 2. § (3) bekezdés 2. pontja] fogalmába a saját célú vasúti pályahálózat működtetője nem tartozik bele.

(7) bekezdés p) pont: A Vtv. 51. § (3), 54. § (1), 54. § (5), 73. § (1) d) pontjának esetében a pályavasúti társaság és az integrált vasúti társaság helyett pontosabb a vasúti pályahálózat működtetője kifejezés használata.

(7) bekezdés q) pont: Az eredeti szöveg pontatlanul Engedélyezési Irányelvként utal a Vtv. egyéb helyein 95/18/EK irányelvként megjelölt tanácsi irányelvre. A Vtv. más helyeivel való összhang megteremtése érdekében indokolt a pontos megfogalmazás.

(7) bekezdés r)-s) pontok: A Vtv. 61. § (1) és (3) bekezdésében a pályavasúti társaság helyett a vasúti pályahálózat működtetője fogalom kerül alkalmazásra tekintettel arra, hogy az utóbbi a saját célú vasúti pályahálózat működtetőjét is magában foglalja.

(7) bekezdés sz) pont: A Vtv. 61. §-ának (8) bekezdésében a Vtv. fogalmainak egységesítése érdekében a vasúti pályahálózat-kapacitás elosztását végző szervezet fogalom a vasúti pályahálózat működtetője fogalommal kerül felváltásra.

(7) bekezdés t) pont: A Vtv. 63. §-ában az integrált vasúti társaság fogalmát a Vtv. 2. § (3) bekezdésének 10. pontjában bevezetett nem független vasúti pályahálózat-működtető fogalma váltja fel.

(7) bekezdés ty) pont: A Vtv. 64. § (5) bekezdésben a pályavasúti társaság helyett a vasúti pályahálózat működtetője fogalom kerül alkalmazásra tekintettel arra, hogy az utóbbi saját célú vasúti pályahálózat működtetőjét is magában foglalja.

(7) bekezdés u) pont: A Vtv. 64. § (6) bekezdésében az integrált vasúti társaság fogalma helyett a Vtv. 2. § (3) bekezdésének 10. pontjában bevezetett nem független vasúti pályahálózat-működtető fogalma kerül alkalmazásra.

(7) bekezdés v) pont: A Vtv. 75. § (4) bekezdése a vasúti igazgatási szerv részére kívánja biztosítani a tevékenységéhez szükséges információkhoz való hozzáférést a VPSZ és a fejlesztési vonatkozásában is.

(7) bekezdés w) pont: A jogvitás eljárások szabályozásának módosítása miatt [Vtv. 77. § (1) bekezdés] szükséges a hivatkozás módosítása.

(7) bekezdés x) pont: A módosítás indoka, hogy a Vtv. 85/A. § esetében a Magyar Köztársaság 2008. évi költségvetését megalapozó egyes törvények módosításáról szóló 2007. évi CXLVI. törvény 24. § (2) bekezdése a Vtv.-t 2008. január 1-jei hatállyal egy új 85/A. §-sal egészítette ki, amelyben nevesítésre kerül a Magyar Nemzeti Vagyonkezelő Zrt. úgy, hogy zárójelben rögzítik, hogy a továbbiakban a MNV Zrt. rövidítést használja a törvény. Azonban a Magyar Nemzeti Vagyonkezelő Zrt. már a Vtv. 26. §-ában is nevesítve van, tehát ott kell szerepeltetni a rövidített elnevezést is, míg a 85/A. § esetében már csak a rövidítés használható.

A 39. §-hoz

A módosítás valamennyi közlekedési alágazat tekintetében egységesíti a jogorvoslatra vonatkozó rendelkezéseket.

A 40. §-hoz

A törvény által átültetésre kerülő közösségi irányelveket, illetve azok rendelkezéseinek pontos megjelölését tartalmazza a §.