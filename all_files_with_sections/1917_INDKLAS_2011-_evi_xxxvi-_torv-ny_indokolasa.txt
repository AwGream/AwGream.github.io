2011. évi XXXVI. törvény indokolása

a nemzeti közszolgálati egyetem létesítéséről

-----STARTING---POINT---ALTALANOS--- 

A közszolgálati életpályák megújításának programjában a Nemzeti Közszolgálati Egyetem létesítéséről szóló törvény létrehozza a közigazgatás, a rendvédelem, a honvédelem és a nemzetvédelem személyi állományának utánpótlás-képzési bázisintézményét. A jogutód intézményen belül egyetemi karként folytatja tevékenységét a Zrínyi Miklós Nemzetvédelmi Egyetem, a Rendőrtiszti Főiskola és a Budapesti Corvinus Egyetem Közigazgatástudományi Kara.

Az Egyetem létesítésének célja, hogy a közszolgálaton belül a polgári közigazgatás, a rendvédelem, honvédelem és a nemzetbiztonsági szolgálatok személyi állományában a hivatástudat és a szakértelem erősítése összehangolt és tervezett utánpótlásképzésen, a közszolgálati felsőfokú szakemberképzés egységes intézményi bázison alapuljon. A közszolgálati személyzetpolitika igényeinek egyeztetett közvetítése érdekében az Egyetem fenntartói jogait a közigazgatásért felelős miniszter, valamint a rendészetért és a honvédelemért felelős miniszter fenntartói megállapodásán alapuló közös Fenntartói Testület gyakorolja.

A törvény célja, hogy a felsőoktatás az új egyetem létesítésével hatékonyabban szolgálja a közszolgálat személyi állományának minőségi fejlesztését. Az Egyetem utat nyit egy integráltabb képzési szerkezetnek az alapképzések, mesterképzések, doktori képzések, szakirányú továbbképzések és az átképzések területén. A képzési területek közötti integráció fontos az állam működésének tágabb összefüggéseit is értő tisztviselők, tisztek nevelésében, és szükséges a közszolgálati életpályák közötti mobilitás megteremtésében.

A törvény tartalmazza az új egyetem megalapításának és az átalakulásnak a részletes szabályait.

-----STARTING---POINT---RESZLETES---

Az 1-3. §-hoz

A törvény szerint a Nemzeti Közszolgálati Egyetem az átalakuló Zrínyi Miklós Nemzetvédelmi Egyetem, a Rendőrtiszti Főiskola, valamint a Budapesti Corvinus Egyetemből kiváló és a jogutód intézményhez csatlakozó Közigazgatástudományi Kar átalakulásával, illetve azok jogutódlásával, 2012. január 1-jén jön létre. A három jogelőd az Nemzeti Közszolgálati Egyetem egyetemi karaként működik tovább. A jogelődökből létrejövő új intézmény a felsőoktatási törvény által meghatározott állami felsőoktatási intézményként fog működni a külön törvényben meghatározott polgári közigazgatási, katonai, rendvédelmi és nemzetbiztonsági felsőoktatási intézményre vonatkozó külön rendelkezések szerint.

A jogutódlási szabályok szerint a Nemzeti Közszolgálati Egyetem a három jogelőd általános jogutódja, amelyet megilletnek a jogelődök jogai, és terhelik azok kötelezettségei, így a jogelődnél 2012. január 1-je előtt keletkezett adósság, illetve kötelezettségvállalás a jogelődből létrejövő kart terheli.

A gazdálkodási szabályok alapján a törvény szerint a karok gazdálkodási önállóságát biztosító dékáni kötelezettségvállalási jogosultságot a szervezeti és működési szabályzatban kell meghatározni. A Nemzeti Közszolgálati Egyetem karai önálló előirányzat-felhasználási keretszámlával rendelkeznek, és ennek keretében önállóan gazdálkodnak. A jogelőd alkalmazottainak foglalkoztatásra irányuló jogviszonya és hallgatóinak hallgatói jogviszonya a Nemzeti Közszolgálati Egyetem folyamatos lesz.

A törvény garanciális szabályként rögzíti, hogy a képzés folytatásának feltételeit biztosítani kell addig, amíg a 2011-2012. tanévre felvett hallgatók is be nem fejezik tanulmányaikat azon a szakon, amelyen tanulmányaikat megkezdték.

A Nemzeti Közszolgálati Egyetem fenntartói jogait a közigazgatás-fejlesztésért, a rendészetért és a honvédelemért felelős miniszterek - vagy az általuk megbízott személyek - közösen, Fenntartói Testület útján gyakorolják.

A 4. §-hoz

A törvény megteremti a jogi alapjait, és meghatározza a jogi feltételeit annak, hogy a Közigazgatástudományi Kar a Budapesti Corvinus Egyetemből 2012. január 1-jén kiváljon, és a Nemzeti Közszolgálati Egyetemhez csatlakozzon. A törvény szerint Közigazgatástudományi Kar átalakulását a Budapesti Corvinus Egyetem rektora készíti elő. A kiválás alapját jelentő vagyonmegosztási javaslatról az oktatásért felelős miniszter és az állami vagyon felügyeletéért felelős miniszter együttesen dönt. Garanciális szabálya a törvénynek, hogy a vagyonmegosztási javaslatban a Karon folyó képzéshez és a működéshez, a kiválás előtti színvonal fenntartásához szükséges, anyagi és tárgyi feltételeket 2011. évi szinten biztosítani kell. A törvény szerint a Budapesti Corvinus Egyetem szenátusa a Közigazgatástudományi Kar kari tanácsával együtt 2011. május 31-ig dönt a 2012. január 1-jétől érvényes, a kiválást követő időszakra vonatkozó együttműködési megállapodási javaslatról.

Az 5-6. §-hoz

A törvény a Zrínyi Miklós Nemzetvédelmi Egyetem és a Rendőrtiszti Főiskola rektorának feladatai között szabályozza, hogy 2011. április 30-ig - a fenntartóval egyetértésben - el kell készíteniük a 2011. január 1-jei állapot szerinti vagyonleltárt, amely alapján a Magyar Nemzeti Vagyonkezelő Zrt. 2012. január 1-jéig - a fenntartókkal egyetértésben -, megköti a vagyonkezelési szerződések, illetve a vagyonhasználatot és a vagyoni jogokkal kapcsolatos egyéb jogokat rögzítő megállapodásokat.

A 7-8. §-hoz

A törvény szerint a Nemzeti Közszolgálati Egyetem fenntartói jogait a közigazgatás-fejlesztésért, a rendészetért és a honvédelemért felelős miniszterek - vagy az általuk megbízott személyek - közösen, a Fenntartói Testületen keresztül gyakorolják. A Fenntartói Testület működésének szabályait, a fenntartói jogokat és kötelezettségeket a Nemzeti Közszolgálati Egyetem irányítására, szervezetére és működésére vonatkozó törvény fogja tartalmazni.

A törvény szerint az Egyetem költségvetése a közigazgatás-fejlesztésért felelős miniszter költségvetési fejezetében kerül biztosításra; a fenntartói megállapodás alapján kiegészítő jelleggel költségvetési támogatást a FT tagjai saját költségvetési fejezetükben biztosítanak.

Az általános felsőoktatási szabályokhoz képest a fenntartói jogok fokozottabb érvényesítését biztosítják azok a rendelkezések, amelyek szerint a gazdasági főigazgató kinevezéséről a Fenntartói Testület az állami vagyonért felelős miniszter egyetértésével dönt; valamint a Nemzeti Közszolgálati Egyetemen létesülő egyetemi karok dékánjait az egyetem rektora a Fenntartói Testület egyetértésével bízza meg.

A 9-11. §-hoz

A törvény szabályozza az Előkészítő Testület feladatait, összetételét, működési szabályait. Ennek értelmében az átalakítás előkészítése az újonnan létrehozandó Előkészítő Testület feladata. A jogelődök delegáltjaiból és a jogelődök rektoraiból, illetve dékánjából álló 12 tagú Előkészítő Testület az Ideiglenes Szenátus megalakulásáig működik. Az Előkészítő Testület feladata a Gazdálkodási Előkészítő Bizottság létrehozása, valamint a Nemzeti Közszolgálati Egyetem Ideiglenes Szenátusa megválasztásának előkészítése és lebonyolítása.

A 12-13. §-hoz

A törvény szabályozza a Gazdálkodási Előkészítő Bizottság feladatait, összetételét, működési szabályait. Az Előkészítő Testületben helyet kapnak a fenntartó miniszterek valamint az állami vagyon felügyeletéért felelős miniszter képviselői, a jogelődök gazdasági vezetői, valamint az Előkészítő Testület által választott 3 tag. A Gazdálkodási Előkészítő Bizottság a vagyonmérleg és a főkönyvi vizsgálat, valamint az intézményi költségvetés alapján elkészíti a jogelődök vagyoni jogainak és kötelezettségeinek összegzését; ezen túlmenően a jogelődök vagyoni helyzetéről a Fenntartói Testület számára vagyonátvevő jelentést készít.

A 14. §-hoz

A törvény részletes átmeneti szabályokat tartalmaz, köztük az Ideiglenes Szenátus megalakításával, feladataival kapcsolatban állapít meg különös szabályokat. A Nemzeti Közszolgálati Egyetem az Ideiglenes Szenátus intézkedései és döntései alapján kezdheti meg 2012. január 1-jétől valódi működését.

Az átmeneti szabályok közül kiemelendő, hogy az Ideiglenes Szenátust 2011. július 31-ig kell megalakítani, abban a jogelődök egyenlő számú képviseletét biztosítani kell. Az Ideiglenes Szenátus üléseinek állandó meghívottjai a közigazgatás-fejlesztésért, a rendészetért és honvédelemért felelős miniszterek képviselői. Az Ideiglenes Szenátus 2012. január 1-jétől gyakorolja az Egyetem szenátusának jogköreit; ugyanakkor a törvény értelmében a Nemzeti Közszolgálati Egyetem 2012. december 31-ig új szenátust választ. Az Ideiglenes Szenátus feladata lesz, hogy 2011. augusztus 31-ig benyújtsa a Fenntartói Testületnek a Nemzeti Közszolgálati Egyetem 2012. évi költségvetésére vonatkozó javaslatát.

A törvény értelmében a Nemzeti Közszolgálati Egyetem rektorának és gazdasági főigazgatójának személyéről az Ideiglenes Szenátus által rangsorolt javaslatok alapján a Fenntartói Testület - az oktatásért felelős miniszter útján - 2011. november 30-ig terjeszti elő a rektor személyére vonatkozó javaslatot a megbízásra jogosultnak. A gazdasági főigazgató személyéről a Fenntartói Testület az állami vagyon felügyeletéért felelős miniszter egyetértésével hozza meg döntését.

A jogelőd intézmények rektorai illetve dékánja a Nemzeti Közszolgálati Egyetem jogelődnek megfelelő kara dékánjaként, helyetteseik dékánhelyettesként folytatják vezetői megbízásukat. A jogelődnél indult vezetői megbízások 2012. január 1-je után a megbízás lejártáig, de legkésőbb 2012. december 31-ig folyamatosak.

A törvény értelmében az Ideiglenes Szenátus 2011. szeptember 30-ig küldi meg a Fenntartói Testületnek a Nemzeti Közszolgálati Egyetem intézményi dokumentumait. Ennek alapján a Fenntartói Testület 2011. november 30-ig kezdeményezi a Nemzeti Közszolgálati Egyetem nyilvántartásba vételét a felsőoktatási intézmények nyilvántartásáért felelős szervnél, valamint a törzskönyvi nyilvántartást vezető szervnél, és benyújtja az ehhez szükséges intézményi dokumentumokat. A felsőoktatási intézmények nyilvántartásáért felelős szerv, valamint a törzskönyvi nyilvántartást vezető szerv ezek alapján a Nemzeti Közszolgálati Egyetemet 2012. január 1-jei hatállyal nyilvántartásba veszi. A jogutód intézmény nyilvántartásba vételére és működés engedélyezésére szakértői vélemény bekérése nélkül kerül sor. Ennek oka, hogy a három jogelőd intézmény a korábbi akkreditációk feltételrendszerét érdemben továbbra is biztosítja.

A 15. §-hoz

A törvény rendelkezéseket tartalmaz a Nemzeti Közszolgálati Egyetem kari tanácsairól. Ennek értelmében a Zrínyi Miklós Nemzetvédelmi Egyetem és a Rendőrtiszti Főiskola szenátusa, valamint a Budapesti Corvinus Egyetem Közigazgatástudományi Kar kari tanácsai a Nemzeti Közszolgálati Egyetem kari tanácsaiként működnek tovább. Az Egyetem szenátusának megalakulásával egyidejűleg a Nemzeti Közszolgálati Egyetem szervezeti és működési szabályzata szerint valamennyi kari tanácsot újra kell választani, azzal, hogy a kari tanácsokban a Nemzeti Közszolgálati Egyetem szabályzatainak átalakításával a kialakult hallgatói arány nem csökkenthető.

-----STARTING---POINT---VEGE---

A 16. §-hoz

A hatálybalépésről rendelkezik.

A 17-18. §-hoz

A felsőoktatásról szóló 2005. évi CXXXIX. törvény a Magyar Köztársaság által államilag elismert felsőoktatási intézményeket felsoroló 1. mellékletének a Nemzeti Közszolgálati Egyetem létrejötte miatt szükséges módosításairól rendelkezik.

A 19. §-hoz

Az új szabályozás értelmében a 2013-2014-es tanévtől az igazgatási felsőoktatásban - új évfolyam számára - képzés a közigazgatás-fejlesztésért felelős miniszter előzetes engedélyével, a rendvédelmi felsőoktatásban a rendészetért felelős miniszter, továbbá a katonai felsőoktatásban a honvédelemért felelős miniszter előzetes engedélye alapján indulhat. További jogalkotási feladat a három képzési terület meghatározása és világos elhatárolása a felsőoktatási képzési nomenklatúrában.

A 20. §-hoz

A törvény lex specialisként tér el a felsőoktatási törvénytől (lex generalis), így a felsőoktatási törvény rendelkezései a Nemzeti Közszolgálati Egyetem létesítése és működése tekintetében szubszidiáriusnak tekintendők.