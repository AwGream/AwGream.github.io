1995. évi XIV. törvény indokolása

a kárpótlási jegyek életjáradékra váltásáról szóló 1992. évi XXXI. törvény módosításáról

-----STARTING---POINT---ALTALANOS--- 

A rohamosan változó gazdasági körülmények, a kárpótlási jegyek felhasználási lehetőségeinek szűkülése szükségessé tette a kárpótlási jegyek életjáradékra váltásáról szóló 1992. évi XXXI. törvény módosítását.

A kárpótlási jegyek felhasználásának módjait a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény 7. §-a határozza meg.

A kárpótlási jegyek felhasználási lehetőségeinek köre azonban egyre szűkül, ugyanis az önkormányzatok által megvásárlásra felajánlott lakások száma megfogyatkozott, a részvény formájában felajánlható állami vagyon jóval kevesebb, mint az iránta megnyilvánuló kereslet a termőföld pedig a közeljövőben jóval kisebb mértékben kerül árverésre, mint az iránta fellépő igény.

A törvényjavaslat vonzóbbá teszi a jogsérelmet szenvedett kárpótoltak számára az életjáradék jogintézményét olymódon, hogy kiszélesíti az életjáradék igénybevételére jogosultak körét, valamint megemeli az életjáradék összegét is.

A jövőben életjáradékot igényelhetnek mindazok a kárpótlásra jogosultak, akik 1991. december 31-én a 60. életévüket betöltötték.

A korhatár leszállítása szükségessé teszi az életjáradék iránti igény benyújtási határidejének ismételt megnyitását. A törvényjavaslat értelmében 1995. december 31. napjáig jelentheti be az életjáradék iránti igényét az a jogosult

- aki a törvényjavaslat alapján válik jogosulttá kárpótlási jegyének életjáradékra váltására, valamint

- akire nézve a kárpótlási jegy felvételére jogosító jogerős határozat kézbesítésétől számított - a törvény 3. §-ának (1) bekezdésében előírt - 90 napos határidő lejárt, továbbá

- akinek az életjáradék folyósítására irányuló igényét a törvényjavaslat hatályba lépése előtt a jogosultság hiánya, illetve a határidő elmulasztása miatt jogerősen elutasították.

-----STARTING---POINT---RESZLETES---

Az 1. §-hoz

A törvényjavaslat a kárpótlási jegyek életjáradékra váltására jogosultak körét úgy kívánja kiszélesíteni, hogy a hatályba lépését követően életjáradék azoknak a kárpótlásra jogosultaknak is folyósítható, akik 1991. december 31-én a 60. életévüket betöltötték.

Az életjáradék iránti igényjogosultság kezdetének korhatára így a korábbi 65. életévről 60. életévre csökken.

A 2. §-hoz

Az életjáradékra való jogosultság az 1992. évi XXXI. törvény 1. §-ának b) pontja alapján azokat is megilleti, akik munkaképességüket legalább 67 %-ban elveszítették. Az életjáradék összegének emelése esetében emelni kell az ezt a jogosulti kört megillető életjáradék összegét is. A törvényjavaslat ezért a rokkantság alapján életjáradékra jogosultak életjáradékának havi összegét a 60. életévhez tartozó életjáradék összegével azonos mértékben határozza meg. Ez az összeg felel meg ugyanis a rokkantakat megillető szolgáltatás 1992. évi meghatározásának módjával kiszámított összeg arányos emelésének.

A 3. §-hoz

 A törvény módosítása során szükséges az ONYF működési költségeire vonatkozó rendelkezések újraszabályozása. A kedvezményezetti kör kiterjesztéséből adódó megnövekedő költségek biztosításáról - az 1992. évi XXXI. tv. rendelkezéseinek megfelelően - az ÁVÜ privatizációs bevételei, illetve azok hiánya esetén a központi költségvetés terhére kell gondoskodni. A törvényjavaslat értelmében az ÁVÜ az életjáradék megállapításával és folyósításával kapcsolatban felmerült költségeket külön megállapodás szerint utalja át az ONYF-nek.

A 4. §-hoz

Az 1992. évi XXXI. törvény Melléklete tartalmazza azt a táblázatot, amely alapján az életjáradék összege kiszámításának módja jelenleg a következő:

A táblázatban szereplő - az életkornak, illetve nemnek megfelelő - összeget a számítás során növelni kell a kárpótlási jegy címletének az igénybejelentés hónapjában érvényben lévő kamatával. Ezt követően az így kapott összeget emelni kell az 1992. évi LXXX. törvény 54. §-a szerinti 6 %-os emeléssel, majd ezen összeghez hozzá kell számítani az 1993. évi CXI. törvény 53. §-ának megfelelő 18 %-os emelést.

Ez a táblázat a törvény módosításával egyidejűleg átdolgozásra került.

Az új táblázat alapja a korábbi tábla adatainak 5 évvel való elcsúsztatása. A törvényjavaslat így kívánja megvalósítani az életjáradéki összegek emelésének szándékát.

A táblázatban lévő életjáradéki összegek tartalmazzák a kárpótlási jegyeknek az 1991. évi XXV. tv. 5. §-ának (3) bekezdése szerinti kamatozási idejének lejártáig járó kamatát, valamint az 1992. évi LXXX. tv. 54. §-a szerint kiszámított 6 %-os és az 1993. évi CXI. tv. 53. §-a szerint kiszámított 18 %-os emelést. A táblázat így 1994. december 31. napjának megfelelő állapot szerint tartalmazza az életjáradék kiszámított összegét.

 Figyelemmel arra, hogy a kárpótlási jegyek csak 1994. december 31. napjáig kamatoznak, ezt az időpontot követően az életjáradék havi összege csak az éves költségvetési törvények által megszabott nyugdíjemeléseknek megfelelően változhat.

-----STARTING---POINT---VEGE---

Az 5. §-hoz

A törvény rendelkezéseit a folyamatban lévő ügyekben is alkalmazni kell. Ezzel biztosítható, hogy azok, akik életjáradék iránti igényüket a törvény hatályba lépése előtt benyújtották, ne essenek kedvezőtlenebb elbírálás alá, azokkal szemben, akik a törvényjavaslat hatálybalépését követően nyújtják be az életjáradék iránti igényüket.

A törvény módosításával időszerűvé vált az Országos Társadalombiztosítási Főigazgatóság megváltozott jogállásának és nevének átvezetése.

A törvényjavaslat azáltal, hogy a jogosultság korhatárát 60. életévre leszállítja, szélesebb körben nyitja meg az életjáradék igénybevételének lehetőségét. Ezért a törvényjavaslat 1995. december 31-ig lehetővé teszi, hogy az életjáradék iránti igényét benyújthassa az a jogosult,

- aki a törvényjavaslat alapján válik jogosulttá kárpótlási jegyének életjáradékra váltására, valamint

- akire nézve a kárpótlási jegy felvételére jogosító jogerős határozat kézbesítésétől számított - a törvény 3. §-ának (1) bekezdésében előírt - 90 napos határidő lejárt, továbbá

- akinek az életjáradék folyósítására irányuló igényét a törvényjavaslat hatályba lépése előtt a jogosultság hiánya, illetve a határidő elmulasztása miatt jogerősen elutasították.

Így oldható meg az a kérdés, hogy a késedelembe esett, illetve azok a jogosultak, akiknek kérelmét elutasították - e csoportba főleg azok az idősebb kárpótlásra jogosultak tartoznak, akik kárpótlási jegyeikért földet szerettek volna vásárolni - olyan kedvezményezett helyzetbe kerüljenek, mint azok, akik a hatályba lépő törvény alapján lesznek jogosultak.

A törvényjavaslat lehetővé teszi azt is, hogy azok a jogosultak, akik életjáradék iránti igényüket a határidőn belül benyújtották, de az ONYF határozata szerinti életjáradék összegét olyan alacsonynak tartották, hogy emiatt kárpótlási jegyeiket mégsem váltották életjáradékra, újra benyújthatják igényüket, amennyiben a jelenlegi összegek számukra kedvezőbbek.

A kedvezőbb elbírálás érdekében azok a rokkant jogosultak, akik már életjáradékban részesülnek, és 1991. december 31. napján a 60. életévüket betöltötték, a törvényjavaslat alapján lehetőséget kapnak arra, hogy az életkor alapján járó életjáradékot válasszák, ha az számukra kedvezőbb.

A már életjáradékban részesülők előnyét szolgálja a törvényjavaslat azon rendelkezése, hogy a nyugdíjfolyósító szerv hivatalból - tehát külön kérelem benyújtása nélkül - az életjáradék havi összegét a törvény hatályba lépését követően megfelelően átszámítja.