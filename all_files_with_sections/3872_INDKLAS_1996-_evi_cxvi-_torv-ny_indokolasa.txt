1996. évi CXVI. törvény indokolása

az atomenergiáról

-----STARTING---POINT---ALTALANOS--- 

A radioaktív anyagok és az ionizáló sugárzások, amelyek természetes és állandó velejárói környezetünknek, széleskörűen elterjedtek az emberi tevékenységben is. Az ionizáló sugárzás ma már nélkülözhetetlen az egészségügyi ellátásban: a radiológia fontos módszere a kóros folyamatok feltárásának, a sugárzással sterilizált egyszerhasználatos orvosi eszközök jelentős szerepet kapnak a betegségek elleni küzdelemben, a sugárterápia a daganatos megbetegedések gyógykezelésének egyik alapvető módja. A radioaktív anyagok és az ionizáló sugárzások felhasználása az iparban, a mezőgazdaságban, az orvostudományban és a kutatás számos területén a társadalom javát szolgálja. Az ionizáló sugárzást eredményesen használják az élelmiszerek tartósítására, a káros mikroorganizmusok elpusztítására. Az ipari radiográfia mindennapos eljárássá vált a gépek és alkatrészek anyaghibáinak feltárásában, az ebből eredő üzemzavarok megelőzésében. Az atomerőmű nélkülözhetetlen a villamos energia igények kielégítésében.

Az atomenergia fegyverként való felhasználása, vagy helytelen alkalmazása súlyos veszélyekkel járhat. Ezért az atomenergia békés célú alkalmazása mindenütt a világon sajátos problémák megoldását tette és teszi szükségessé a jogszabályalkotás és a jogalkalmazás, valamint az államigazgatás területén.

Magyarországon az atomenergia alkalmazásának elterjedésével párhuzamosan folyt a vonatkozó jogszabályok kiadása. A Paksi Atomerőmű létesítése szükségessé tette, hogy a korábbi szabályozás törvényi szintre emelkedjék, és ennek megfelelően került elfogadásra 1980-ban az atomenergiáról szóló törvény és a végrehajtását szolgáló kormányrendelet.

A hatályos törvényben és a végrehajtási rendeletben megfogalmazott legfontosabb követelmények ma is érvényesek. Időközben azonban számos változás történt. A hazánkban végbement társadalmi-gazdasági átalakulás, az új kormányzati rend, a tulajdonformák változása, az önkormányzatok megjelenése, a nemzetközi kapcsolatok és kötelezettségek bővülése, valamint az atomenergia alkalmazásának biztonságára vonatkozó nemzetközi ajánlások és elvárások egyaránt szükségessé tették az atomenergiával kapcsolatos jogszabályok korszerűsítését.

Az elkészült törvényjavaslat fontos eleme az atomenergia békés célú alkalmazása területén Magyarország részvételével létrejött többoldalú nemzetközi egyezményekben vállalt kötelezettségek végrehajtása. Ezen túlmenően a törvényjavaslat figyelembe veszi a készülő és már elfogadott hazai kapcsolódó jogszabályok előírásait is (villamos energia törvény, környezetvédelmi törvény, vízgazdálkodási törvény, nemzetbiztonsági törvény stb.).

Az új törvény az atomenergiáról és annak alkalmazásáról szól, mégsem minősíthető pusztán energetikai törvénynek. Az „atomenergia” fogalom arra utal, hogy mindazok a folyamatok amelyek a törvény által szabályozott tevékenységek alapját képezik az atommagok energiaátalakulásaival járnak. A törvény rendelkezései az atomerőművön kívül kiterjednek valamennyi nukleáris létesítményre, a radioaktív izotópok és készítmények előállítására, valamint ezek és az ionizáló sugárzások sokrétű - tudományos, ipari, mezőgazdasági, orvosi - felhasználására, a sugárvédelemre, továbbá az atomsorompó rendszerrel kapcsolatos hatósági tevékenységre, ezen belül a nukleáris export és import szabályozására, azaz az atomenergia alkalmazásának teljes területére.

A tervezet összhangban van az Európai Unióval kapcsolatos piaci integráció ajánlásait összefoglaló Fehér Könyv irányelveivel és figyelembe veszi a Gazdasági Együttműködési és Fejlesztési Szervezet (OECD) vonatkozó szabályait is. A jogszabályok összhangjának megteremtését megkönnyíti, hogy hazánk részese az atomenergia biztonságos alkalmazása területén létrejött valamennyi átfogó nemzetközi egyezménynek és a Nemzetközi Atomenergia Ügynökség (NAÜ) keretében kidolgozott biztonsági ajánlások meghatározó szerepet töltenek be a nemzetközi szabályozásokban mind az Unió tagországaiban, mind Magyarországon is. Ezért az atomenergia alkalmazásával kapcsolatos hazai jogszabályok már most is közelítenek az Európai Unió országainak jogszabályaihoz. A csatlakozáshoz szükséges összhangot a tervezet törvényi szinten biztosítja, illetve a részletesebb megfelelés a végrehajtási jogszabályok kidolgozása során érvényesíthető. Ez vonatkozik többek között az ionizáló sugárzás biztonsági követelményeivel, a radioaktív szennyeződéssel, a radioaktív hulladékokkal, a radiológiai veszélyhelyzettel és tájékoztatással, valamint a veszélyes anyagok szállításával kapcsolatos irányelvekre.

Az Európai Unió országaiban a nukleáris fegyverek elterjedésének megakadályozásáról szóló szerződés végrehajtásaként különleges ellenőrzési rendszer működik az Európai Atomenergia Közösség, az EURATOM keretében, amelynek Nukleáris Ellátási Ügynöksége különleges jogosultságokkal rendelkezik a nukleáris anyagok kereskedelme területén is, valamennyi tagországra kiterjedően. Ezért a nukleáris fegyverek elterjedésének megakadályozásával, a nukleáris anyagok ellenőrzésével és szállításával kapcsolatos irányelvek hazai érvényesítésére csak az Unióhoz való csatlakozásunkkor kerülhet sor. A tervezet megfelelőkereteket biztosít az Európai Unióban e területeken alkalmazott különleges követelmények teljesítéséhez és csatlakozásunkkor - a szükséges jogszabályi változtatások során - a törvény módosítására már nem lesz szükség.

Az új szabályozás a tudomány, a technika korszerű eredményeinek figyelembevételével, a legújabb nemzetközi szabályozások, elvárások átvételével növeli az atomenergia alkalmazóinak és a hatóságoknak a felelősségét, ugyanakkor fokozza a lakosság, valamint a munkavállalók biztonságát.

-----STARTING---POINT---RESZLETES---

A preambulum egyfelől rögzíti az atomenergia alkalmazásának jelentőségét az emberiség életfeltételeinek javítása érdekében, ugyanakkor felhívja a figyelmet az alkalmazás kockázatára is. Az atomenergia alkalmazásának kockázata nem lehet nagyobb mint más, a társadalom anyagi szükségleteinek kielégítésére szolgáló tevékenységek kockázata. A társadalmilag elfogadható kockázat mindenkori mértékét a gyakorlat alakítja ki azzal, hogy a lakosság körében például az üzemi, közlekedési, háztartási stb. balesetek, illetve a környezetszennyezés okozta egészségi ártalmak milyen mértékét tartják elfogadhatónak az adott műszaki, gazdasági feltételek között. Az atomenergetika jelenlegi kockázata sokkal kisebb az egyéb ipari technológiák kockázatánál, a villamos energia fejlesztés más változatait is beleértve. A környezetet is veszélyeztető üzemzavarok valószínűsége, az állampolgárok egyéni kockázata a ritka jelenségek (pl. közvetlen villámcsapás, repülőgép rázuhanás, meteorit becsapódás) okozta balesetek kockázatának nagyságrendjébe esik. Az atomenergia alkalmazásának biztonságát jogszabályokban rögzített követelmények, valamint azok betartását és betartatását biztosító engedélyezési és ellenőrzési rendszer határozzák meg.

Az 1. §-hoz

A tervezet hatálya az atomenergia békés célú alkalmazására, valamint a természetes és mesterséges eredetű ionizáló sugárzás elleni védelemre terjed ki. Az atomenergia alkalmazására előírt szigorú engedélyezési eljárást és hatósági felügyeletet azonban szükségtelen kiterjeszteni az ionizáló sugárzást olyan alacsony szinten kibocsátó termékekre (radioaktív anyagú világító festéket tartalmazó óra, vagy műszer, radioaktív anyagot tartalmazó füstérzékelő, hegesztőpálca, ionizáló sugárzást kibocsátó világítótestek és közszükségleti cikkek stb.), amelyek az emberi életre és egészségre nem minősülnek veszélyesnek. Ezért a törvény szempontjából az ilyen termékekkel kapcsolatos tevékenység nem tekintendő az atomenergia alkalmazásának. E termékek körét, amely a tudományos és műszaki fejlődés eredményeként bővülhet és módosulhat, kormányrendelet állapítja meg az ionizáló sugárzás elleni védelem követelményeinek figyelembevételével.

A 2. §-hoz

Korszerű fogalomegyüttes segíti a törvény alkalmazását, értelmezését. A fogalmak nem tudományos megállapításokat kívánnak a törvény erejével felruházni, hanem azokat a legfontosabb fogalmakat összegzik, amelyek a hatósági jogalkalmazás szempontjából nélkülözhetetlenek. E fogalmak anyagokat, létesítményeket, berendezéseket, tevékenységeket definiálnak.

A 3-5. §-hoz

A törvény az eddig bevált normák átvételével rögzíti az alapelveket. Közöttük is kiemelten azt, hogy Magyarország az atomenergia békés célú, biztonságos alkalmazását nemzetközi szerződések keretében vállalt együttműködéssel is elősegíti. Garanciális szabályok rendelkeznek az atomenergia alkalmazásának biztonságáról, illetve a vele kapcsolatos kockázatról, s e kockázat csökkentésének hatósági és egyéb követelményeiről, módjáról.

A szabályozás rögzíti a Nemzetközi Atomenergia Ügynökség keretében kidolgozott és elfogadott kockázati megközelítésen alapuló nukleáris biztonsági alapelveket, valamint az ionizáló sugárzások elleni védelem alapvető biztonsági szabályait, amelyeket a NAÜ az ENSZ Élelmezési és Mezőgazdasági Szervezetével, a Nemzetközi Munkaügyi Szervezettel, az OECD Nukleáris Energia Ügynökségével és az Egészségügyi Világszervezettel együttműködve dolgozott ki és fogadott el.

Az alapelvek között szerepel, hogy az atomenergia alkalmazását szolgáló létesítmények, berendezések biztonságát az emberi tényező figyelembevételével kell vizsgálni és tervezni. Ez a 80-as években már nemzetközi elvárás volt, és fontosságát a Csernobili Atomerőmű balesete még jobban kiemelte.

A radioaktív hulladékokkal kapcsolatos alapelvek is a nemzetközileg elfogadott követelményeket tükrözik. Ezek közé tartozik, hogy a jövőgenerációkra nem lehet elfogadhatatlan terheket hárítani, a radioaktív hulladékok kezelését és elhelyezését annak a generációnak kell megoldania, amelynek haszna volt a hulladékok keletkezését előidéző technológiák alkalmazásából.

A 6-9. §-hoz

Meglévő nukleáris létesítmény tulajdonjogának megszerzéséhez és a használat bármilyen jogcímen történő átengedéséhez, radioaktív hulladéktároló telephelyének kiválasztásához - mielőtt bármilyen érdemi intézkedés történt volna - a Kormány előzetes elvi hozzájárulása szükséges. Ez a hozzájárulás azonban nem pótolja a későbbiek során kötelezően beszerzendő hatósági engedélyeket. E szabályt a nukleáris létesítmények és a radioaktív hulladéktárolók kiemelkedő fontossága indokolja.

Új nukleáris létesítmény és rádioaktív hulladéktároló létesítéséhez, vagy meglévő atomerőmű bővítéséhez az Országgyűlés előzetes elvi jóváhagyása szükséges, amely nem pótolja a jogszabályban előírt hatósági engedélyeket.

Garanciális jelentőségű az is, hogy a tervezet szerint az atomenergia biztonságos alkalmazásának irányítása és felügyelete a Kormány feladata. A kormányzati feladatok megvalósításában az Országos Atomenergia Bizottság (OAB), az Országos Atomenergia Hivatal (OAH), illetőleg a tárgykör szerint érintett miniszterek - nagyrészt törvényben rendezett feladat- és hatáskörükben - közreműködnek, illetve együttműködnek. A tervezet - módosult jogkörrel - fenntartani javasolja az OAB-t, mely a közigazgatás változó rendjében is biztosíthatja a szükséges ágazatközi koordinációt és a legmagasabb szintű szakmai-tudományos részvételt.

A tervezet megerősíti, hogy - a nemzetközi rendnek megfelelően - a nukleáris biztonsági hatóságnak, az OAH-nak függetlennek kell lennie a termelői, tulajdonosi, szolgáltatói stb. érdekektől. Emiatt a tervezet rögzíti, hogy az OAH az atomenergia békés célú alkalmazása területén a Kormány irányításával működő, önálló feladattal és hatósági jogkörrel rendelkező központi közigazgatási szerv. A Kormány az OAH feletti felügyeletét kijelölt tagja, tehát miniszter útján látja el, aki egyben az OAB elnöke tisztét is betölti.

A 10-11. §-hoz

A tervezet részletesen tartalmazza az atomenergia alkalmazójának és ezen belül az engedélyesnek a feladatait. Az engedélyes - tevékenységi körében - köteles az atomenergia biztonságos alkalmazásához, a biztonság fenntartásához és fejlesztéséhez szükséges tevékenység műszaki-technológiai, anyagi és személyi feltételeit biztosítani, továbbá a sugárzási viszonyokat ellenőrizni, illetve a lakosságot rendszeresen tájékoztatni.

Az engedélyes tehát soha nem várhatja meg azt, hogy az engedélyező hatóság hívja fel a figyelmét az új biztonsági megoldásokra, ezt önmaga köteles folyamatosan figyelemmel kísérni.

Nukleáris létesítményekkel kapcsolatos tevékenységnél a tervezet külön előírja a minőségbiztosítás szükségességét. Ennek részletes követelményeit a Nemzetközi Atomenergia Ügynökség nukleáris biztonsági szabályzataival összhangban a végrehajtási rendeletek állapítják meg.

A 12-29. §-hoz

Fontos célkitűzése a tervezetnek a széttagolt hatósági rendszer egyszerűsítése és továbbfejlesztése. Ennek során figyelembe veszi a Nemzetközi Atomenergia Ügynökség gondozásában 1994-ben létrejött nukleáris biztonságról szóló többoldalú államközi egyezmény (Nukleáris Biztonsági Konvenció) előírásait.

Korszerű, differenciált, átfogó szabályozás szól a közigazgatási eljárások rendjéről, a rendszeres hatósági ellenőrzések, elemzések és helyszíni vizsgálatok szükségességéről, a törvényben előírt engedélyezések szakmai-tartalmi követelményeiről, valamint ezen eljárások - az általános államigazgatási eljárási rendtől indokoltan eltérő- néhány különleges szabályáról.

A tervezet megerősíti az atomenergia alkalmazásával kapcsolatos közmeghallgatás, a lakossági vélemények kikérésének, mérlegelésének, figyelembe vételének egyéb jogszabályban írt, korszerű törvényi előírásait. A környezetvédelmi törvény e tekintetben irányadó rendelkezéseitől jelen törvényben nem indokolt eltérni.

Az elvi rendezés lényege, hogy a nukleáris létesítményekkel és berendezésekkel, valamint a nukleáris és radioaktív anyagok nyilvántartásával, a nukleáris exporttal és importtal kapcsolatos engedélyezés és felügyelet az OAH-hoz, az atomenergia alkalmazását szolgáló más berendezésekkel és létesítményekkel, továbbá a sugárbiztonsággal és a radioaktív hulladékokkal kapcsolatos engedélyezés, felügyelet pedig a Népjóléti Minisztériumhoz tartozik. Hasonlóképpen a nukleáris biztonságra vonatkozó szabályozás az OAH felügyeletét ellátó miniszter, a sugárbiztonsággal kapcsolatos szabályok megállapítása pedig a népjóléti miniszter hatáskörét képezi.

A hatósági fórumrendszer fentebb vázolt két vonulatának az az elvi alapja, hogy amelyik eljárásban az OAH az engedélyező hatóság, ott a többi közigazgatási szerv szakhatóságként működik közre. Ugyanez mondható el a népjóléti miniszter és szervei engedélyezési eljárása tekintetében, amely esetekben az összes többi érintett közigazgatási szerv szakhatóságként jár el.

Az atomenergia alkalmazásának biztonságával összefüggésben - az előzőekben említetteken túl - több minisztériumnak és országos hatáskörű szervnek is van közigazgatási feladata (22-28. §). A feladatok törvényben való rögzítése megfelel annak a nemzetközi elvárásnak, hogy a hatósági feladatokat és felelősségi köröket magas szintű jogszabályokban részletesen meg kell határozni. Ezt a Nukleáris Biztonsági Konvenció aláírásával és a parlament általi megerősítésével hazánk is vállalta. A tervezet hosszas egyeztetések eredményeként olyan helyzetet tükröz, amelyben az egyes miniszterek feladat- és hatásköre egyértelműen elválasztásra kerül.

A hatósági fórumrendszert modellezve indokolt változtatni az OAB jelenlegi kompetenciáján is. Míg a hatályos szabályozás szerint az atomerőmű létesítését, üzembe helyezését, üzemeltetését és megszüntetését a hatósági engedélyek alapján az OAB, mint testület engedélyezi, addig az új szabályozás szerint ezt a hatáskört az OAH venné át. A módosító rendelkezés jobban megfelel a közigazgatási felelősség és működés követelményének, s az eddiginél gyorsabb, érdemibb megoldást is eredményezhet. Elvi változás továbbá, hogy megszűnt az a korlátozás, amely szerint az atomenergiával kapcsolatos létesítmények, anyagok és berendezések csak társadalmi tulajdonban állhatnak.

A nukleáris fegyverek elterjedésének megakadályozásáról szóló szerződésben vállalt kötelezettségeink értelmében a nukleáris anyagok, s köztük az atomerőművi üzemanyagok tételes nyilvántartására és ellenőrzésére országos rendszer működik, mely a NAÜ folyamatos ellenőrzése alatt áll.

Törvényi megalapozás szól - hasonló garanciális okból - a nukleáris export- ellenőrzés nemzetközi normáinak hazai befogadásáról és ezzel összefüggésben az OAH hatáskörének megerősítéséről.

Az engedélyesre kiszabható bírság nyomatékot ad a biztonsági előírások betartatásának, illetve kikényszerítésének.

A 30-32. §-hoz

A nukleáris létesítmények, a nukleáris anyagok, a radioaktív anyagot előállító berendezések, a radioaktív hulladék feldolgozására és elhelyezésére szolgáló létesítmények különleges veszélyessége miatt, azok őrzésére, illegális kereskedelmének megakadályozására az általános rendészeti szabályokat meghaladó őrzési és védelmi előírásokat kell alkalmazni. Ezen a területen figyelemmel kell lenni a nemzetbiztonsági szolgálatoknak külön törvényben biztosított különleges jogállására is.

A 33. §-hoz

A villamos energia termeléséről, szállításáról és szolgáltatásáról szóló 1994. évi XLVIII. törvény kimondja, hogy atomerőmű esetében a törvény rendelkezéseit az atomenergiáról szóló törvénnyel összhangban kell alkalmazni. Ennek megfelelően a tervezet is rendelkezik arról, hogy atomerőmű létesítéséhez és jogszerű működéséhez a nukleáris biztonsági hatósági engedélyeken kívül a Magyar Energia Hivatal engedélyei is szükségesek.

A 34-37. §-hoz

A lakosságot közvetlenül érintőrendelkezések egyike az idegen ingatlanokkal kapcsolatos jogokat, kötelezettségeket, a biztonsági övezet közérdekű korlátozásának törvényi lehetőségét és annak polgári jogi ellentételezését állapítja meg. Az ingatlan kisajátítására az arra vonatkozó általános szabályok szerint kerülhet sor.

A 38-41. §-hoz

Jelentősége miatt külön fejezet szól a radioaktív hulladékokkal, kiégett üzemanyagokkal kapcsolatos szabályokról, melyek következetesen figyelembe veszik a NAÜ keretében kidolgozott biztonsági elveket. Ezek az elvek az atomenergia alkalmazásának előfeltételeként megszabják a keletkező radioaktív hulladékok biztonságos kezelését és elhelyezését, s meghatározzák a biztonságra vonatkozó követelményeket. A radioaktív hulladékokkal és a kiégett nukleáris üzemanyaggal, valamint a nukleáris létesítmények leszerelésével (lebontásával) kapcsolatos feladatok finanszírozásának pénzügyi fedezetét az engedélyesek rendszeres befizetéseiből vagy más megfelelő forrásokból kell biztosítani.

A 42-47. §-hoz

Értelemszerű, hogy az új atomtörvénynek is van a rendkívüli eseményekre vonatkozó fejezete, amely azok megelőzésének és következményei elhárításának módját, a hatóságok intézkedéseit és együttműködési formáit határozza meg. Ez összefügg azzal is, hogy hazánk 1986-ban aláírta a nukleáris baleset vagy sugaras veszélyhelyzet esetén való gyors értesítésről és segítségnyújtásról szóló egyezményeket. Nemzetközi egyezmény szól továbbá a nukleáris anyagok és létesítmények ún. fizikai védelméről, mely jogi oltalmat jelenthet a lopás és terrorveszély ellen. Ezek a korszerű vállalások beépültek a tervezet szövegébe. A szabályozás az atomenergia alkalmazójának aktív tevékenységére épít.

A 48-61. §-hoz

A korábban hatályos atomtörvény elfogadása óta jelentős fejlődés következett be az atomenergia alkalmazásával kapcsolatos felelősség és kártérítés körében. Magyarország 1989-ben csatlakozott az atomkárokért való polgári jogi felelősségről szóló bécsi egyezményhez, továbbá aláírta az OECD államok kárfelelősségi egyezményét és a bécsi egyezményt összekötő jegyzőkönyvet, amely 1992-ben lépett hatályba. Az atomkárokért való felelősség nemzetközi szabályozásának felülvizsgálata jelenleg folyik. A törvény tervezete figyelembe veszi a nukleáris kárfelelősségi jog nemzetközi fejlődési tendenciáit. A szabályozás lényege, hogy az engedélyes, az üzemeltető átfogó és főszabályként feltétlen felelősséggel tartozik az atomkárokért. A nemzetközi gyakorlatnak megfelelően ugyanakkor a kártérítés limitált. A kárfelelősség valódi érvényesíthetőségét kötelező biztosítás vagy más, megfelelően biztosított pénzügyi fedezet szavatolja.

A 62-64. §-hoz

A tervezetben a Központi Nukleáris Pénzügyi Alapra vonatkozó rendelkezések azt célozzák, hogy idővel megfelelő forrás álljon rendelkezésre a radioaktív hulladékok és a kiégett üzemanyagok végleges elhelyezése, továbbá a nukleáris létesítmények leszerelése (lebontása) finanszírozására. Az erre szolgáló elkülönített állami pénzalap másra nem használható fel, továbbá biztosítani kell kockázatmentes értékmegőrzését is.

-----STARTING---POINT---VEGE---

A 65-66. §-hoz

Fontos rendelkezése a tervezetnek, hogy kimondja a Magyar Köztársaság által elfogadott nemzetközi szerződések prioritását, ami az Európai Unióhoz és az OECD-hez való csatlakozásunkat, valamint a jogharmonizációt hatékonyan elősegíti.

A 67-68. §-hoz

A tervezetben megfogalmazott részletes felhatalmazások az időt álló törvényi rendelkezés és a változékonyabb végrehajtási joganyag együtthatását, összhangját hivatottak biztosítani. Ezért úgy rendelkezik, hogy a törvény a kihirdetését követőhatodik hónap első napján lép hatályba. A hat hónapos időköz - kellő felkészülés esetén - elegendő kell legyen a Kormány és a végrehajtásban érintett miniszterek számára az alacsonyabb szintű és egymással összhangban lévő, s már meglévő jogszabályok felülvizsgálatára, továbbá a szükséges új jogszabályok alapos kidolgozására.