2007. évi CLIX. törvény indokolása

a viszontbiztosítókról

-----STARTING---POINT---ALTALANOS--- 

A törvény megalkotásának célja a viszontbiztosítókra és a viszontbiztosítási tevékenységre, kisebb részben a biztosítók viszontbiztosítási tevékenységére vonatkozó szabályok kialakítása, továbbfejlesztése, a prudenciális szabályozási keretek létrehozása összhangban a viszontbiztosításról és a 73/239/EGK, a 92/49/EGK tanácsi irányelv, valamint a 98/78/EK és a 2002/83/EK irányelv módosításáról szóló Európai Parlament és a Tanács 2005/68/EK (2005. november 16.) irányelve (a továbbiakban: Irányelv) kapcsán fennálló jogharmonizációs kötelezettséggel.

Az Irányelv rendelkezései a hatályos élet- és nem életbiztosítási irányelvekre épülnek. Eltérő irányelvi rendelkezések megalkotására abban az esetben került sor, ha azt a viszontbiztosítási tevékenység speciális jellege szükségessé tette. Mivel természetes személyeket közvetlenül nem érintő, szakmai (ügyfélvédelmi szempontból kevésbé kényes) tevékenységről van szó, az Irányelv a direkt biztosítással összevetve könnyített feltételeket tartalmaz, így többek között az ügyfelek tájékoztatását, a közvetítést és a szerződési feltételeket nem szabályozza.

A törvény tárgyi és személyi hatályával kapcsolatban elengedhetetlen megjegyezni, hogy viszontbiztosító nem folytathat direkt biztosítási tevékenységet, biztosító viszont folytathat viszontbiztosítási tevékenységet a biztosítási törvény rendelkezései alapján. Ennek megfelelően a törvény hatálya nem terjed ki a biztosítók viszontbiztosítási tevékenységére.

Az Irányelv rendelkezéseinek megfelelően a viszontbiztosító tevékenységének megkezdése és gyakorlása azon tagállam illetékes hatóságai által kibocsátott egységes engedélynek a megadásától függ, amelyben a viszontbiztosító székhelye van, a letelepedés joga vagy a szolgáltatásnyújtás szabadsága alapján.

A fióktelep vagy a szolgáltatásnyújtás szerinti tagállam már nem követelheti meg az ott viszontbiztosítási tevékenységet folytatni kívánó vállalkozásoktól, amelyek székhely szerinti tagállamukban már engedélyt kaptak, hogy új engedélyt kérjenek. A viszontbiztosítás eleve nemzetközi jellegének megfelelően a határon átnyúló tevékenység megkezdése és a tagállami székhelyű vállalkozás magyarországi fióktelepének létesítése - biztosítósítókra vonatkozó rendelkezésekhez viszonyítva - kevesebb adminisztrációs teherrel jár.

A törvény rendelkezéseit alkalmazni kell a biztosítóktól vagy viszontbiztosítóktól eltérő pénzügyi vállalkozások által létrehozott vagy birtokolt úgynevezett zárt viszontbiztosítókra is, amelyek célja kizárólag azon vállalkozások kockázatainak viszontbiztosítása, amelyeknek a tulajdonát képezik.

Az állomány-átruházásra vonatkozó rendelkezések összhangban vannak az Irányelvben meghatározott egységes engedélyezési rendszerrel. Az állományátruházásra vonatkozó rendelkezések szabályozzák a határon átnyúló tevékenység keretében létrejött szerződésállománynak a másik tagállamban székhellyel rendelkező vállalkozásra történő átruházását is.

A viszontbiztosítók prudenciális felügyeletének erősítése érdekében a törvény előírja, hogy a könyvvizsgáló köteles azonnal jelenteni a Felügyeletnek, ha feladatainak ellátása közben olyan tények jutnak tudomására, melyek komolyan befolyásolhatják a viszontbiztosítók pénzügyi helyzetét vagy igazgatási és elszámolási szervezetét.

A viszontbiztosító prudens működése érdekében a törvény előírja, hogy megfelelő biztosítástechnikai tartalékokat köteles képezni. A viszontbiztosítónak olyan eszközökkel kell rendelkeznie a biztosítástechnikai tartalékok fedezetére, melyek figyelembe veszik a végzett tevékenység típusát, különösen a várható kárkifizetések természetét, összegét és futamidejét, így lehetővé teszik számukra, hogy megfelelően reagáljanak a változó gazdasági körülményekre, különösen a pénzügyi piacok és az ingatlanpiacok fejleményeire vagy nagy hatású, katasztrofális eseményekre.

Annak érdekében, hogy a viszontbiztosító akkor is teljesíteni tudja kötelezettségeit, ha erre a beszedett díjak, illetve a biztosítástechnikai tartalékok nem nyújtanak fedezetet, a törvény előírja a megfelelő mértékű szavatoló tőke képzését, amely tartalékot biztosít az üzletmenet ingadozásaira is.

A szavatoló tőke mellett a törvény meghatározza a biztonsági tőke minimális mértékét, hogy a tevékenységüket megkezdő, illetve a kisebb állománnyal rendelkező viszontbiztosítók szavatoló tőkéje ne essen egy adott biztonsági szint alá.

A törvény meghatározza, hogy az úgynevezett „különleges célú gazdasági egységek” által kibocsátott eszközök milyen feltételekkel fogadhatók el biztosítástechnikai tartalékok fedezeteként. Tekintettel arra, hogy az Irányelv módosította a hatályos biztosítási irányelveket, a törvény - a biztosítási törvény módosításával - a biztosítók számára is lehetővé teszi ezen eszközök figyelembe vételét.

A törvény rendelkezéseket tartalmaz azokra az esetekre, amikor a viszontbiztosító pénzügyi helyzetében bekövetkező változás megnehezíti az általa vállalt kockázatokból eredő kötelezettségeinek teljesítését, amelyek alapján a Felügyelet kellő időben intézkedéseket hozhat, a megfelelő garanciális szabályok betartásával.

-----STARTING---POINT---RESZLETES---

Az 1. §-hoz

A törvény hatálya a viszontbiztosítók által végzett viszontbiztosítási és azzal közvetlenül összefüggő tevékenységre terjed ki.

A 2. §-hoz

A törvény értelmében a viszontbiztosítónak a tevékenységi körét a viszontbiztosítási üzletágra, valamint az ahhoz kapcsolódó műveletekre kell korlátoznia. A törvény hatálya nem terjed ki a biztosítók által végzett viszontbiztosítási tevékenységre, valamint az állami megbízásból vagy állami garanciával végzett viszontbiztosítási tevékenységre.

A 3. §-hoz

A törvény meghatározza a viszontbiztosítási és azzal közvetlenül összefüggő tevékenységre vonatkozó fogalmakat.

A 4. §-hoz

A törvény értelmében viszontbiztosítási tevékenység a Felügyelet által, illetve a székhely tagállamának felügyeleti hatósága által kiadott engedéllyel végezhető. Harmadik országbeli viszontbiztosító magyarországi fióktelepen keresztül, illetve nemzetközi szerződés alapján fióktelep közbeiktatása nélkül végezhet viszontbiztosítási tevékenységet.

Az 5. §-hoz

A törvény lehetővé teszi a viszontbiztosítónak, hogy ügyfeleinek statisztikai vagy biztosításmatematikai tanácsadást, kockázatelemzést vagy kutatást végezzen. A viszontbiztosítással közvetlenül összefüggő tevékenység magában foglalhatja a holdingtársasági feladatok ellátását, és a pénzügyi konglomerátumhoz tartozó pénzügyi ágazati tevékenységeket is, viszont nem teszi lehetővé nem kapcsolódó banki és pénzügyi tevékenységek végzését.

A 6. §-hoz

A törvény tartalmazza az euróban megadott értékek nemzeti valutára történő átváltásának meghatározását, mely szerint az átváltás az előző év első tíz hónapjára vonatkozó hivatalos napi devizaárfolyamok átlaga alapján történik.

A 7. §-hoz

A törvény szerint viszontbiztosító részvénytársaság, szövetkezet, vagy harmadik országbeli viszontbiztosító magyarországi fióktelepe formájában létesíthető.

A 8. §-hoz

A törvény meghatározza azon eltérő szabályokat, melyek a részvénytársaságra vonatkoznak, ha az viszontbiztosítóként működik.

A 9-15. §-hoz

A törvény meghatározza azon eltérő szabályokat, melyek a szövetkezetre vonatkoznak, ha az viszontbiztosítóként működik.

A 16-17. §-hoz

Harmadik országbeli viszontbiztosító belföldön viszontbiztosítási tevékenységet folytató fióktelepe a székhely szerinti országban engedélyezett viszontbiztosítási ágon belül a Felügyelet engedélyével a viszontbiztosítási tevékenységet teljeskörűen folytathatja.

A 18-19. §-hoz

A másik tagállamban székhellyel rendelkező viszontbiztosító magyarországi fióktelepe számára a tevékenységének megkezdése, a főbb adatokban bekövetkező változás esetére tájékoztatási kötelezettséget ír elő a törvény, valamint feljogosítja a Felügyeletet a piaci működésre vonatkozó nem rendszeres tájékoztatás kérésére.

A 20. §-hoz

A törvény szerint a külföldi viszontbiztosító tartós képviseletére vonatkozóan a Bit. rendelkezéseit kell megfelelően alkalmazni.

A 21. §-hoz

A törvény rendelkezéseket tartalmaz a Felügyelet engedélyezési eljárását illetően (alapítás, tevékenység megkezdése és megszüntetése, a tevékenység módosítása, az állomány átruházása, viszontbiztosító átalakulása, egyesülése, szétválása, befektetések, illetve eszközkategóriák esetében az eltérések lehetősége) a viszontbiztosító vonatkozásában.

A 22-25. §-hoz

A törvény a biztosítókról és a biztosítási tevékenységről szóló 2003. évi LX. törvénnyel (a továbbiakban: Bit.) összhangban álló rendelkezéseket tartalmaz a viszontbiztosító alapítására vonatkozó alapvető feltételekről hazai és másik tagállami tulajdonlás esetén, továbbá szabályozza a Felügyelet jogosultságát az alapítási engedély iránti kérelem elutasítása tárgyában.

A 26. §-hoz

A törvény a Bit.-tel összhangban álló rendelkezéseket tartalmaz a viszontbiztosító tevékenységének engedélyezésére vonatkozó alapvető feltételekről, továbbá szabályozza a Felügyelet jogosultságát a tevékenységi engedély iránti kérelem elutasítása tárgyában.

A 27-29. §-hoz

A törvény alapján a viszontbiztosító akkor kezdheti meg tevékenységét, ha az üzletmenet és az induló tőke feltételei adottak.

A 30. §-hoz

A törvény felsorolja a kötelezettségek teljesítése szempontjából jelentőséggel bíró tényeket és adatokat, melyeket az üzleti tervnek tartalmaznia kell.

A 31. §-hoz

A törvény meghatározza a harmadik országbeli viszontbiztosító fióktelepe esetén azokat a feltételeket, amelyeket a tevékenység megkezdésére vonatkozó engedély iránti kérelem benyújtásakor a 26. §-ban és a 29. §-ban foglaltak igazolásán túl teljesíteni kell.

A 32-36. §-hoz

A törvény felsorolja a viszontbiztosítónak a Felügyelet részére szóló bejelentési kötelezettségeit a prudenciális és fizetőképességi feltételek, a tulajdonviszonyok, a működés (beleértve a kiszervezett tevékenységet) legfontosabb feltételei szempontjából. A külföldi viszontbiztosító a tartós képviseletére, a hazai viszontbiztosító a másik tagállami fióktelepére vonatkozó adatokat és azok változásait köteles bejelenteni.

A 37-39. §-hoz

A törvény meghatározza a viszontbiztosító ügymenetének kiszervezésére vonatkozó rendelkezéseket, melyek közül a leglényegesebbek: a felelősség, az irányítási és ellenőrzési jog megtartása, a kiszervezett tevékenység Felügyelet általi ellenőrzésének biztosítása, az adatvédelmi előírások betartása.

A 40. §-hoz

A törvény meghatározza azon adatokat, melyeket a másik tagállamban történő viszontbiztosítói fióktelep létesítése esetén, valamint az adatváltozást követően a Felügyelettel közölni kell.

A 41-48. §-hoz

A vezető állású személyek és az egyéb vezetők engedélyezésére, feladataira, összeférhetetlenségére, jogviszonyuk megszüntetésére vonatkozóan a Bit. rendelkezéseit kell megfelelően alkalmazni.

A 49. §-hoz

Ha a viszontbiztosító a tevékenységét más ágra kívánja kiterjeszteni, köteles a Felügyelet engedélyét beszerezni.

Az 50-52. §-hoz

A törvény főként a biztosítási piac védelmének és zavartalan működésének, valamint az üzleti titok megtartásának biztosítása céljából meghatározza a viszontbiztosítási állomány átruházásának és az átruházási engedély Felügyelet általi elutasításának feltételeit. A szerződésállományt átvevő viszontbiztosító vagy biztosító köteles minden érintett szerződő felet írásban értesíteni az átvételről a szerződéskötés nyelvén.

Az 53-57. §-hoz

A törvény a piacvédelem és az átlátható működés érdekében előírja a viszontbiztosítóban 20, 33 vagy 50 százalékos tulajdoni részesedés megszerzése vagy szavazati jog elérése esetére a kérelmező részére a Felügyelet előzetes engedélyének beszerzéséhez szükséges feltételek teljesítését (meghatározott adatok benyújtását), továbbá szabályozza az engedély (a kérelem benyújtásától számított 3 hónapon belüli) elutasításának feltételeit.

Az 58-59. §-hoz

A törvény a viszontbiztosító vezető állású személyeire, egyéb vezetőire, valamint alkalmazottaira vonatkozó titoktartási és összeférhetetlenségi szabályokat a biztosítókra vonatkozó szabályokkal összhangban állapítja meg.

A 60-62. §-hoz

A törvény kötelezi a viszontbiztosítót, hogy biztosítástechnikai tartalékokat képezzen a mérleg fordulónapján fennálló, várható kötelezettségek teljesítésére, a károk ingadozására, valamint a várható viszontbiztosítási veszteségekre, egyben felsorolja a tartalékok fajtáit. A viszontbiztosító által felvállalt kötelezettségek folyamatos és tartós teljesítésére előreláthatóan fedezetet nyújtó biztosítástechnikai tartalékok szabályozása az Irányelv előírásainak megfelelően történik a törvényben. A törvény kimondja, hogy mire kell biztosítástechnikai tartalékokat képezni, meghatározza, nevesíti, hogy mi minősül biztosítástechnikai tartalék-fajtáknak, valamint megfogalmazza a káringadozási tartalék képzésére vonatkozó kiegészítő szabályokat. A törvény rögzíti a biztosítástechnikai tartalékok mérleg fordulónapjára történő képzésének elvi keretét, a továbbengedményezésnek a tartalékképzésre gyakorolt hatását.

A 63-64. §-hoz

A törvény meghatározza a viszontbiztosító szavatoló tőkéjének fogalmát, illetve a 3. számú mellékletében megadja a viszontbiztosító minimális szavatoló tőke szükségletének számítási módját, továbbá előírja, hogy a viszontbiztosítónak a viszontbiztosítási szerződésből eredő kötelezettségeinek mindenkori teljesíthetősége érdekében az általa folytatott üzleti tevékenység terjedelmének megfelelő minimális szavatoló tőkével kell rendelkeznie. A biztonságos viszontbiztosítási tevékenység egyik fontos feltétele, hogy a viszontbiztosítónak folyamatosan rendelkeznie kell az általa végzett tevékenységhez igazodó megfelelő nagyságú szavatoló tőkével, ezzel a reálisan várható valamennyi esetben fenntartható a viszontbiztosító fizetőképessége. A harmadik országban székhellyel rendelkező viszontbiztosító, amely az Európai Unió több tagállamában kért vagy kapott fióktelep tevékenységére vonatkozó engedélyt, a szavatoló tőke szükségletének összevont megállapítására, a pénzügyi letét és a biztonsági tőke eszközfedezetének elhelyezésére vonatkozó kedvezményt kérelmezhet az érintett tagállamok hatóságainál, mely során megnevezi a választott felügyeleti hatóságot. A kedvezmény csak az összes érintett tagállam együttes engedélyével adható meg.

A 65-66. §-hoz

A törvény az irányelv által meghatározott módon, a hazai biztosítókra vonatkozó szabályokkal összhangban rendelkezik a szavatoló tőke megállapításakor figyelembe veendő forrásokról. A viszontbiztosító a törvény 3. számú mellékletében meghatározott minimális szavatoló tőke számítását és fedezetének kimutatását - a számviteli előírások szerint - az éves beszámolóval együtt köteles elkészíteni és a Felügyelet részére megküldeni, év közben pedig a negyedéves adatszolgáltatás keretében azok becsült értékeiről tájékoztatást adni.

A 67-68. §-hoz

A törvény alapján a biztonsági tőke azon érték, amellyel a viszontbiztosítónak már a tevékenység megkezdésekor rendelkeznie kell, és amely értékösszeget, mint minimális biztonsági szintet a viszontbiztosító szavatoló tőkéjének a működése során mindenkor el kell érnie. Az Irányelvet követve a minimális szavatoló tőke egyharmada képezi a viszontbiztosító biztonsági tőkéjét, feltéve, hogy ez nagyobb, mint a minimális biztonsági tőke, egyébként a biztonsági tőke mértéke a minimális biztonsági tőkével azonos.

A 69. §-hoz

A törvény szerint a Felügyelet pénzügyi terv készítésére kötelezi a viszontbiztosítót, ha annak szavatoló tőkéje, vagy tartalékai nem érik el a szükséges mértéket. A pénzügyi terv elutasítása, vagy meghiúsulása esetén a Felügyelet intézkedéseket hozhat.

A 70. §-hoz

A törvény alapján, ha a viszontbiztosító szavatoló tőkéje kevesebb, mint a minimális szavatoló tőke szükséglet, és a közgyűlés nem döntött a feltöltés egy évet meg nem haladó ütemezéséről, a Felügyelet a viszontbiztosítót a szükséges minimális szavatoló tőke fedezetének pótlására vonatkozó szanálási terv készítésére kötelezi. A szanálási terv elutasítása, vagy meghiúsulása esetén a Felügyelet intézkedéseket hozhat.

A 71. §-hoz

A törvény szerint, ha a viszontbiztosító működése a viszontbiztosítási szerződésekből eredő kötelezettségeinek teljesítését veszélyezteti, a Felügyelet a viszontbiztosítót hároméves időtartamra terjedő pénzügyi helyreállítási terv készítésére kötelezi. A pénzügyi helyreállítási terv elutasítása, vagy meghiúsulása esetén a Felügyelet intézkedéseket hozhat.

A 72-79. §-hoz

A törvény előírja, hogy a biztonságos befektetés érdekében a viszontbiztosítónak egyidejűleg több befektetési formát kell választania és az adott befektetési formán belül is törekednie kell a befektetési kockázat mérséklésére, a kockázatok megosztására, valamint meghatározza azokat az eszközöket, amelyekben a biztosítástechnikai tartalékait tarthatja. A törvény részletesen leírja az elveket, az egyes befektetési formákra megszabott korlátokat, más vállalkozásban tulajdonszerzéshez, befolyásoló részesedéshez jutás esetén alkalmazandó korlátokat, amelyek a viszontbiztosító likviditását és tartós fizetőképességét befolyásolhatják.

A 80. §-hoz

A törvény szerint a viszontbiztosító köteles ellenőrzésre mindenkor alkalmas módon, magyar nyelven, a számvitelre vonatkozó jogszabályok előírásai szerint a könyvvezetésnek eleget tenni úgy, hogy az lehetővé tegye a viszontbiztosító körültekintő vezetését, a belső ellenőrzést, valamint a Felügyelet által történő ellenőrzést.

A 81-82. §-hoz

A törvény alapján a viszontbiztosító éves beszámolójának készítését a biztosítók éves beszámoló készítési és könyvvezetési kötelezettségének sajátosságairól szóló kormányrendelet szabályozza, mely szerint a viszontbiztosító köteles a közgyűlés által elfogadott éves beszámolót a mérleg fordulónapjától számított 150 napon belül a Felügyelet és az MNB részére megküldeni.

A 83-84. §-hoz

A törvénynek megfelelően a viszontbiztosító könyvvizsgálójára a Bit. 149. §-ában, 151-152. §-aiban foglalt rendelkezéseket kell megfelelően alkalmazni.

A 85-93. §-hoz

A törvény a biztosítási titok fogalmát kiterjeszti a viszontbiztosítási jogviszonnyal kapcsolatos, titoknak minősülő adatokra, így a törvény értelmében biztosítási titok mind a viszontbiztosítóval viszontbiztosítási jogviszonyban álló biztosítónak, mind az e biztosító ügyfelének személyi körülményeire, vagyoni helyzetére, illetve gazdálkodására vagy a biztosítóval (viszontbiztosítóval) kötött szerződéseire vonatkozó adat. A viszontbiztosító azon biztosítási titkokat jogosult kezelni, amelyek a viszontbiztosítási szerződéssel, annak létrejöttével, nyilvántartásával, a szolgáltatással összefüggnek. Az adatkezelés célja csak a viszontbiztosítási szerződés megkötéséhez, módosításához, állományban tartásához, a viszontbiztosítási szerződésből származó követelések megítéléséhez szükséges, vagy az e törvény által meghatározott egyéb cél lehet.

A 94-96. §-hoz

A törvény alapján az üzleti titkot a viszontbiztosító, valamint ezek tulajdonosa, a viszontbiztosítóban részesedést szerezni kívánó személy, a vezető állású személy, valamint a viszontbiztosító alkalmazottja köteles időbeli korlátozás nélkül megtartani, annak körébe tartozó információ vagy adat az érintett felhatalmazása nélkül nem adható ki harmadik személynek. A törvény pontosan meghatározza azokat az eseteket, amelyeknél a titoktartási kötelezettség nem áll fenn, illetve amelyek során az adatok szolgáltatása nem jelenti az üzleti titok sérelmét.

A 97. §-hoz

A biztosítási titokra, illetve az üzleti titokra vonatkozó közös szabályok alapján a jogutód nélküli megszűnés esetén az iratok a keletkezésüktől számított 60 év múlva levéltári kutatásra felhasználhatók, továbbá nem lehet üzleti vagy biztosítási titokra hivatkozással visszatartani az információt a közérdekből nyilvános adatra vonatkozó, külön törvényben meghatározott adatszolgáltatási kötelezettség esetén, egyebekben pedig a Polgári Törvénykönyvről szóló 1959. évi IV. törvény (a továbbiakban: Ptk.) 81. §-ában foglaltakat kell megfelelően alkalmazni.

A 98. §-hoz

A törvény alapján a Felügyelet hatáskörét és jogállását a Pénzügyi Szervezetek Állami Felügyeletéről szóló törvény határozza meg.

A 99-100. §-hoz

A felügyeleti ellenőrzés körében a viszontbiztosítók a Felügyeletnek jogszabályon alapuló rendszeres és eseti, illetve felügyeleti határozaton alapuló eseti adatszolgáltatást teljesítenek. A viszontbiztosító köteles a Felügyelet részére az éves beszámolón kívül évente egy alkalommal a viszontbiztosító tevékenységét értékelő belső, nyilvánosságra nem kerülő jelentést, aktuáriusi jelentést, a tevékenységének legfontosabb jellemzőit (a szavatoló tőke, a saját tőke és a biztosítástechnikai tartalékok becsült értéke) bemutató jelentést megküldeni.

A 101-102. §-hoz

A törvény meghatározza, hogy mely viszontbiztosítóra kell alkalmazni az összevont alapú felügyeletre vonatkozó rendelkezéseket, egyben meghatározza a Felügyelet egyedi mérlegelés alapján történő mentesítési jogának feltételeit. A Felügyelet köteles az összevont alapú felügyelet alá tartozó viszontbiztosítókról nyilvántartást vezetni, a viszontbiztosító pedig a meghatározott adatot, információt, nyilatkozatot a megszabott határidőn belül teljesíteni.

A 103. §-hoz

A törvénynek megfelelően az összevont alapú felügyeleti feladatok ellátása érdekében a Felügyelet - rendszeresen vagy esetenként - jelentést, adatot, illetőleg információt kérhet az érintett viszontbiztosítótól, amely köteles azt a Felügyeletnek megadni. Ugyanígy köteles az érintett vállalkozás - ha jogszabály másként nem rendelkezik - az összevont alapú felügyelet alá tartozó viszontbiztosító részére megadni az összevont alapú felügyelet ellátásához szükséges minden adatot és információt, egyébként a viszontbiztosító köteles levonni a szavatoló tőkéből a vállalkozásában fennálló részesedés könyv szerinti értékét, valamint az ilyen vállalkozás részére nyújtott alárendelt kölcsöntőke könyv szerinti értékét.

A 104. §-hoz

A törvény szerint a Felügyelet az összevont alapú felügyeleti feladatok ellátása érdekében jogosult a 99. § szerinti ellenőrzésekre azoknál is, akikre az összevont alapú felügyelet kiterjed.

A 105. §-hoz

A törvény rendelkezik a Felügyelet más tagállam felügyeleti hatóságával, valamint harmadik ország felügyeleti hatóságával viszonosság mérlegelése alapján, illetőleg érvényben lévő felügyeleti megállapodás alapján történő nemzetközi együttműködéséről az összevont alapú felügyeleti tevékenység ellátását illetően.

A 106. §-hoz

A törvény meghatározza, hogy mely vállalkozások, illetve személyek közötti ügyletekre terjed ki a Felügyelet feladata az összevont alapú felügyeleti tevékenység ellátását illetően. A viszontbiztosító a tőkéjének 5 százalékát meghaladó értékű, meghatározott ügyleteiről a negyedéves adatszolgáltatás, illetve az éves beszámoló keretében küld jelentést a Felügyeletnek, továbbá köteles rendelkezni ezen ügyletek meghatározására, mérésére és ellenőrzésére alkalmas kockázatkezelési eljárással és belső ellenőrzési rendszerrel, beleértve a számviteli politikáját és a beszámolási rendszerét.

A 107-109. §-hoz

Az összevont alapú felügyeletet nagymértékben a korrigált szavatoló tőke számítása alapozza meg. Az összevont számításokat az összevont alapú felügyelet alá tartozó viszontbiztosító, a biztosítói holding társaság, a viszontbiztosító és a harmadik országbeli biztosító végzi el, mivel a csoportról neki van teljes körű információja. A törvény szabályozza a többszörös anya-leányvállalati vagy részesedési viszony fennállására vonatkozó eseteket, a korrigált szavatoló tőke számításánál alkalmazható módszereket, továbbá azt, hogy a korrigált szavatoló tőke számítását átfedés és többszörös számbavétel nélkül kell elvégezni. Ezen túlmenően a Felügyelet korlátozhatja a szabadon rendelkezésre nem álló szavatoló tőke elemek beszámítását is.

A 110-111. §-hoz

A korrigált szavatoló tőke megfelelés számítása során figyelembe kell venni az összevont alapú viszontbiztosítón, a biztosító holding társaságon és a harmadik országbeli biztosítón kívül azok leányvállalatait és részesedési viszonya alatt álló vállalkozásait is, hogy a szavatoló tőke az összetett tulajdoni viszonyok mellett is megfelelő mértékű legyen.

A 112. §-hoz

A törvény értelmében a korrigált szavatoló tőke megfelelés alapjául is szolgáló, és más, a felügyeleti ellenőrzéshez szükséges adatokat a viszontbiztosító rendeletben meghatározott módon köteles szolgáltatni. Amennyiben a viszontbiztosító korrigált szavatoló tőkéje nem éri el a korrigált szavatoló tőke szükségletének értékét, akkor elsődlegesen a szanálási tervre vonatkozó előírásokat kell figyelembe venni, és meghatározott alkalmakkor a Felügyelet intézkedések megtételére jogosult.

A 113. §-hoz

A Felügyeletre vonatkozó speciális eljárási szabályokat a Pénzügyi Szervezetek Állami Felügyeletéről szóló 2007. évi CXXXV. törvény tartalmazza. Külföldi kérelmező kizárólag kézbesítési megbízottja útján fordulhat a Felügyelethez.

A 114. §-hoz

A törvény értelmében a Felügyelet a viszontbiztosító kötelezettségének teljesítése, a biztosítási piac biztonságának megóvása, valamint annak érdekében, hogy a viszontbiztosítási, valamint a képviseleti tevékenység e törvénynek, illetve ezen tevékenységekre vonatkozó más jogszabályoknak és a Felügyelet határozatainak megfeleljen, a Bit. 195. §-ában meghatározott intézkedéseket hozhatja.

A 115-117. §-hoz

A Felügyelet a viszontbiztosítót, a viszontbiztosító ügyvezetőjét, valamint azt, aki az e törvényben foglalt tevékenységet engedély, illetve felügyeleti nyilvántartásba vétel nélkül végzi, felügyeleti bírság megfizetésére kötelezheti, ha az megsérti e törvény vagy egyéb, a viszontbiztosítási tevékenységre vonatkozó jogszabály előírásait, a felügyeleti határozatban előírtakat nem vagy nem határidőben teljesíti, vagy a Felügyelet által elrendelt adatszolgáltatási vagy meghallgatási kötelezettségének határidőre nem tesz eleget.

A 118. §-hoz

A törvény értelmében a felügyeleti biztos kirendelésére és tevékenységére a Bit. 199-201. §-aiban előírt rendelkezéseket kell megfelelően alkalmazni.

A 119. §-hoz

A törvény szerint a Felügyelet a viszontbiztosító tevékenységét felfüggesztheti, ha a viszontbiztosító a tevékenység végzésére vonatkozó jogszabályi előírásokat nem teljesíti, de megalapozottan várható, hogy ennek időtartama alatt a jogsértő helyzet megszüntethető. A felfüggesztés időtartama a hat hónapot nem haladhatja meg.

A 120-121. §-hoz

A törvény meghatározza azokat az eseteket, amelyek bekövetkeztekor a Felügyelet visszavonhatja a viszontbiztosító alapítási és tevékenységi engedélyét. Az alapítási, illetve tevékenységi engedély visszavonásával egyidejűleg a Felügyelet köteles minden olyan intézkedés megtételére, amely a biztosítási piac biztonságának védelmét szolgálja. Ennek keretében - különösen - korlátozhatja vagy megtilthatja a viszontbiztosító eszközei feletti szabad rendelkezést.

A 122. §-hoz

A törvény értelmében a Felügyelet az általa kiadott alapítási és viszontbiztosítási tevékenységi engedélyről, annak módosításáról vagy visszavonásáról szóló határozatát haladéktalanul megküldi a miniszternek, az MNB-nek, a cégbíróságnak, a Gazdasági Versenyhivatalnak és a biztosítók, viszontbiztosítók szakmai érdek-képviseleti szervezeteinek. A viszontbiztosító biztosítástechnikai tartalékai és a szavatoló tőkéje feletti szabad rendelkezési jogának korlátozása, megtiltása, a tevékenységi engedély felfüggesztése és az alapítási, illetve a tevékenységi engedély visszavonása esetén a Felügyelet köteles valamennyi tagállam felügyeleti hatóságát haladéktalanul értesíteni. Ha a Felügyelet korlátozza, vagy megtiltja a viszontbiztosítónak a biztosítástechnikai tartalékai és a szavatoló tőkéje feletti szabad rendelkezési jogát, köteles az intézkedés meghozatala előtt az intézkedési szándékáról a kockázatvállalás szerinti tagállam felügyeleti hatóságát értesíteni.

A 123-124. §-hoz

A törvény szerint a viszontbiztosító, a külföldi viszontbiztosító magyarországi fióktelepe a Felügyelet részére alapdíjat és a szavatoló tőkeszükséglet mértékéhez, illetve a biztosítástechnikai tartalékok könyv szerinti értékéhez igazodó változó felügyeleti díjat fizet. A külföldi viszontbiztosító magyarországi képviselete a törvény által meghatározott mértékű alapdíjat fizet. Az Európai Unió másik tagállamában székhellyel rendelkező viszontbiztosító magyarországi fióktelepe által fizetendő változó díj éves mértéke a fióktelep éves beszámolója szerinti mérlegfőösszegéhez igazodik.

A 125-127. §-hoz

A törvény az EU szerint a másik tagállamában székhellyel rendelkező viszontbiztosító fióktelep útján, illetve határon átnyúló szolgáltatás keretében Magyarországon végzett tevékenységének felügyeletére a viszontbiztosító felügyeleti hatósága jogosult. Az ellenőrzésben a Felügyelet is részt vehet, hiányosságok észlelése esetén kötelezheti a fióktelepet, illetve a viszontbiztosítót a szabályellenes helyzet megszüntetésére, valamint a szükséges intézkedések megtételét kezdeményezheti.

A 128. §-hoz

A törvény szerint a Felügyelet kérelemmel fordulhat a fióktelep tagállamának illetékes felügyeleti hatóságához, hogy az a fióktelep pénzügyi eszközök feletti szabad rendelkezését korlátozza, illetve megtiltsa, valamint a fióktelep útján, illetve határon átnyúló szolgáltatás keretében végzett tevékenységet a helyszínen ellenőrizze.

A 129. §-hoz

A törvény alapján a Felügyelet intézkedéseket tehet, ha a harmadik országbeli viszontbiztosító székhely szerinti felügyeleti hatósága olyan ok miatt alkalmazott intézkedést, amely a magyarországi fióktelep biztonságos működését érinti, az illetékes felügyeleti hatóság kérelmére a fióktelep tevékenységét a helyszínen ellenőrizheti, viszonosság fennállása esetén, vagy együttműködési megállapodás alapján hozzájárulhat, hogy az illetékes felügyeleti hatóság, vagy egy általa kijelölt szakértő a fióktelep tevékenységét a helyszínen ellenőrizze.

A 130. §-hoz

A szükséghelyzet (pénzügyi fedezet, biztosítástechnikai tartalék, biztonsági tőke hiánya, a szanálási, illetve a pénzügyi terv határidőn belüli végrehajtásának elmaradása) esetén a törvény értelmében a Felügyelet szükségintézkedést tehet, azaz elsősorban a 114. §-ban meghatározott intézkedéseket alkalmazhatja. A másik tagállamában székhellyel rendelkező viszontbiztosító fióktelep útján, illetve határon átnyúló szolgáltatás keretében végzett tevékenységét illetően a Felügyelet kötelezheti a fióktelepet, illetve a viszontbiztosítót a szabályellenes helyzet megszüntetésére, valamint a szükséges intézkedések megtételét kezdeményezheti, a székhely szerinti állam felügyeleti hatóságának értesítését követően lépéseket tehet a további jogszabálysértés megakadályozására, beleértve a viszontbiztosító megakadályozását abban, hogy újabb viszontbiztosítási szerződéseket kössön.

A 131. §-hoz

A törvény értelmében a viszontbiztosító elleni végelszámolás, felszámolási- illetve csődeljárás esetén a Bit. 217-226. §-aiban előírt rendelkezéseket kell megfelelően alkalmazni.

-----STARTING---POINT---VEGE---
s
A 132. §-hoz

A § a törvény hatálybalépéséről rendelkezik.

A 133-153. §-hoz

A törvény szerint a Bit.-ben szereplő meghatározások köre módosul a biztosítói holding társaság, a felügyeleti hatóság, a viszontbiztosítási tevékenység, a viszontbiztosító, a vegyes tevékenységű biztosítói holding társaság, a szabályozott vállalkozás esetében, illetve kiegészül a különleges célú gazdasági egységgel és a különleges célú gazdasági eszközzel - az utóbbiak esetében hivatkozás történik a jelen törvényben történő meghatározásra. A törvény értelmében módosulnak a Bit.-ben az alapítási, a befektetési, a részesedésszerzési szabályok, valamint a biztosítástechnikai tartalékok képzésére, a szavatoló tőkére, a biztonsági tőkére, a biztosítási titokra, illetve a nyomozó hatóság, a nemzetbiztonsági szolgálat és az ügyészség írásbeli megkeresésére haladéktalanul nyújtandó tájékoztatásra, az összevont alapú felügyeletre, az ellenőrzésre, a korrigált szavatoló tőke megfelelés számítására, a szavatoló tőke számítására vonatkozó szabályok. A jogharmonizációs záradék kiegészül a Tanács 2004/113/EK és az Európai Parlament és a Tanács 2005/68/EK irányelvével.

A 154. §-hoz

A számvitelről szóló 2000. évi C. törvény és a Pénzügyi Szervezetek Állami Felügyeletéről szóló 2007. évi CXXXV. törvény módosuló szabálya. A viszontbiztosítókra vonatkozó éves beszámoló készítésének és könyvvezetésének részletszabályait is kormányrendelet határozza meg. A PSZÁF tevékenysége kiegészül a jelen törvény hatálya alá tartozó szervezetek, személyek és tevékenységek felügyeletével.

A 155. §-hoz

A § tartalmazza a felhatalmazó rendelkezéseket.

A 156. §-hoz

A § tartalmazza a jogharmonizációs záradékot.