2009. évi LXVI. törvény indokolása

a Magyar Köztársaság Kormánya és a Horvát Köztársaság Kormánya között a határokat átlépő bűnözés elleni harcban történő együttműködésről szóló Megállapodás kihirdetéséről

-----STARTING---POINT---ALTALANOS---

Általános indokolás

Az Európai Unióban az Amszterdami Szerződés hatályba lépése óta hangsúlyossá vált a tagállamok bűnüldöző szervei közötti együttműködés, amelyet a szervezett bűnözés átalakulása, a határokat átlépő bűncselekmények számának növekedése, az új elkövetési formák megjelenése, valamint a belső határok nélküli schengeni térség államainak biztonsági igénye indokol. Ebből következően, a Magyar Köztársaság is prioritásként kezeli a fenti tárgyú nemzetközi szerződések létrehozását a szomszédos államokkal: 2004-ben az Osztrák Köztársasággal, 2006-ban pedig a Szlovák Köztársasággal és a Szlovén Köztársasággal került aláírásra kétoldalú megállapodás. Ebbe a folyamatba illeszkedik bele a Horvát Köztársasággal, mint az Európai Unióval csatlakozási tárgyalásokat folytató, hazánkkal határos állammal történő szerződéskötés.

A Magyar Köztársaság Kormánya és a Horvát Köztársaság Kormánya között a határokat átlépő bűnözés elleni harcban történő együttműködésről szóló Megállapodás (a továbbiakban: magyar-horvát Megállapodás) a bűnüldöző szervek nemzetközi együttműködéséről szóló 2002. évi LIV. törvényben szabályozott együttműködési formákról (pl. információcsere, ellenőrzött szállítás, közös bűnfelderítő-csoport létrehozása, fedett nyomozó alkalmazása stb.) rendelkezik. A magyar-horvát Megállapodás alapján a két állam bűnüldöző szervei közötti együttműködés fokozatosan teljesedne ki: a közös határmenti járőrszolgálatra vonatkozó szabályok Horvátország EU tagságától, a határon átnyúló megfigyelésről és a határon átnyúló üldözésről szóló rendelkezések pedig Horvátország schengeni tagságától kezdve kerülnének alkalmazásra.

A magyar-horvát Megállapodás rögzíti az együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő bűnüldöző szervek irányításának szabályait, valamint az együttműködők jogait és kötelezettségeit. A nemzetközi szerződés alapján a bűnüldöző szervek közötti együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

A Megállapodás aláírására Hévízen, 2008. október 3. napján került sor.

-----STARTING---POINT---RESZLETES---

Részletes indokolás

Az 1. §-hoz

A magyar-horvát Megállapodás, tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A magyar-horvát Megállapodást, szövegének végleges megállapítását követően - a 2005. évi L. törvény 9. §-a értelmében - törvényben kell kihirdetni.

A 3. §-hoz

A magyar-horvát Megállapodás a két állam bűnüldöző szervei közötti együttműködés elmélyítése érdekében jött létre.

A magyar-horvát Megállapodás I. Fejezete az általános rendelkezéseket tartalmazza: fogalom-meghatározást (1. cikk) és az együttműködés tárgyát (2. cikk). Fontos kiemelni, hogy a magyar-horvát Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre (2. cikk (5) bekezdés).

A bűnüldöző szervek közötti együttműködés alapja a megkeresés, amelynek feltételeit és szükséges tartalmi elemeit a II. Fejezet szabályozza (3-5. cikkek).

A magyar-horvát Megállapodás III. Fejezete alapján a bűnüldöző szervek közötti együttműködés az alábbi formákban valósulhat meg:

a) információcsere (6. 7. és 9. cikkek),

b) intézkedések sürgős esetekben (8. cikk),

c) a közrend és a bűnügyi helyzet közös elemzése (10. cikk),

d) személyek és tárgyak körözése (11. cikk),

e) határon átnyúló megfigyelés (12. cikk),

f) határon átnyúló üldözés (13. cikk),

g) ellenőrzött szállítás (14. cikk),

h) fedett nyomozó alkalmazása (15. cikk),

i) együttműködés a Tanúvédelmi Programban (16. cikk),

j) közös bűnfelderítő-csoport létrehozása (17. cikk),

k) titkos információgyűjtés (18. cikk),

l) közös határmenti járőrszolgálat (19. cikk),

m) együttműködés közös kapcsolattartási szolgálati helyeken (20. cikk),

n) összekötő tisztviselők küldése (21. cikk),

o) együttműködés a képzés, továbbképzés, valamint a bűnmegelőzés területén (22. cikk).

A III. Fejezet tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit; a megkeresések sajátos tartalmi elemeit; valamint az együttműködési cselekményeket.

A IV. Fejezet rendelkezik a Szerződő Felek bűnüldöző szerveinek tagjait a másik Szerződő Fél államának területén történő eljárás során megillető jogokról és terhelő kötelezettségekről. Ennek keretében meghatározza a másik Szerződő Fél területén feladatot végző tisztviselők beutazásának, kiutazásának és tartózkodásának szabályait, az egyenruha viselésének, a kényszerítő eszközök, a szolgálati fegyverek használatának és az elkövető elfogásának szabályait, továbbá a szolgálati viszonyokra, a büntetőjogi és a kártérítési felelősségre vonatkozó szabályokat (23-27. cikk).

A magyar-horvát Megállapodás V. Fejezete részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit.

A magyar-horvát Megállapodás a VI. Fejezetben, a záró rendelkezések között rendelkezik a Vegyes Bizottság felállításáról, a költségviselés szabályairól, a viták rendezéséről és a Megállapodás hatálybalépéseinek feltételeiről.

A 4. §-hoz

A magyar-horvát Megállapodás a 38. cikke értelmében - a 12. 13. és 19. cikkek kivételével - azon későbbi jegyzék kézhezvételének napjától számított harmincadik napon lép hatályba, amelyben a Szerződő Felek diplomáciai úton értesítették egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. A magyar-horvát Megállapodásnak a határon átnyúló megfigyelésre (12. cikk), valamint a határon átnyúló üldözésre vonatkozó szabályai (13. cikk) a Horvát Köztársaság teljes jogú schengeni taggá válásáról szóló, az Európai Unió Tanácsának határozatában meghatározott időpontban lépnek hatályba. A magyar-horvát Megállapodás 19. cikke, amely a közös határmenti járőrszolgálatról szól, a Horvát Köztársaságnak az Európai Unióhoz történő csatlakozásának napján lép hatályba.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külügyminiszter a Magyar Közlönyben közzétett egyedi határozatával állapítja meg.

A törvény végrehajtásáról a rendészetért felelős miniszter gondoskodik.