1995. évi LXVII. törvény indokolása

az Észak-atlanti Szerződés Szervezetével aláírt "Békepartnerség" program Keretdokumentumának törvénybe iktatásáról, és annak a Magyar Köztársaság által történő végrehajtásáról

I.

-----STARTING---POINT---ALTALANOS---

ÁLTALÁNOS INDOKOLÁS

A Magyar Köztársaság kiemelt külpolitikai céja az euro-atlanti integráció keretében az Észak-atlanti Szerződés Szervezetéhez (NATO) történő csatlakozás. Az erre irányuló folyamat részeként hazánk csatlakozott a NATO "Békepartnerség" programjához. Az Országgyűlés e program Keretdokumentumának megerősítésekor, a 66/1994. (XII. 15.) OGY határozatában kötelezte a Kormányt, hogy nyújtsa be a Keretdokumentum törvénybe iktatását, illetve annak a Magyar Köztársaság által történő végrehajtását tartalmazó törvényjavaslatot. A Javaslat a Keretdokumentum törvénybe iktatása mellett, a feladatainak megvalósítását biztosító hazai tevékenység szervezeti, működési alapkérdéseit és a NATO-integráció egyes rövid távú aktuális kérdéseit szabályozza.

II.

-----STARTING---POINT---RESZLETES---

RÉSZLETES INDOKOLÁS

Az 1-3. §-hoz

A Javaslat e §-aiban a Keretdokumentum kihirdetéséről rendelkezik, közli annak hivatalos magyar nyelvű szövegét, és méltatja jelentőségét.

A 4. §-hoz

A Javaslat meghatározza, hogy a végrehajtásért a Kormány, a tervező és koordinációs feladatokért a külügy-, a honvédelmi és a belügyminiszter felelős. Felhatalmazza a Kormányt, hogy a Keretdokumentum végrehajtásával kapcsolatos tervező és koordinációs feladatok ellátásával a 3092/1991. Korm. határozat alapján működő Tárcaközi Bizottságot bízza meg és feladat-, valamint hatáskörét rendeletben szabályozza. A Tárcaközi Bizottság e feladatokkal történő megbízása nem érinti a bizottság korábbi feladatait és tevékenységét.

Az 5. §-hoz

A Javaslat az egyéni éves békepartnerségi programok tervezésével kapcsolatos fontosabb költségvetési kérdéseket rendezi. A következő évi felaatokra a tárgyuk szerint érintett minisztériumok saját költségvetési fejezetükben tervezik a fedezetet és az a költségvetési törvényben kerül megállapításra. Az Országgyűlés a költségmegállapítás és elosztás, valamint a végrehajtás felügyelete érdekében a következő évi egyéni partnerségi programba tervezett tevékenységeket keretjellegű határozatban hagyja jóvá.

A 6. §-hoz

A Keretdokumentum, mint nemzetközi szerződés törvénybe iktatásával hazánk kötelezettséget vállal többek között a NATO-val közös gyakorlatokon, kiképzéseken történő részvételre. Ennek a jelenleginél egyszerűbb engedélyezése, a NATO-val történő rugalmasabb együttműködés érdekében a Javaslat 6. §-a a Kormány hatáskörébe utalja, hogy a magyar fegyveres erők részéről esetenként legfeljebb 1200 fő külföldre küldését, illetőleg ugyanekkora létszámig külföldi fegyveres erők magyarországi tartózkodását - a költségvetési keretek figyelembevételével - engedélyezze. A Javaslat ugyanakkor előírja, hogy az engedélyekről a Kormány az Országgyűlés illetékes bizottságainak véleményét előzetesen kikéri.

A 7-8. §-hoz

A Javaslat a titokvédelemre, valamint az egymás országában tartózkodó magyar, illetve partnerállambeli fegyveres erők jogállására vonatkozó megállapodások készítéséről rendelkezik, továbbá a program országgyűlési felügyeletének biztosítása érdekében előírja, hogy a Kormány minden év október 1-ig jelentést terjeszt az Országgyűlés illetékes bizottságai elé.

A 9. §-hoz

A Javaslat e §-a a hatálybalépésről rendelkezik.