2010. évi CLIV. törvény indokolása

a nyugdíjreform és adósságcsökkentő alapról, és a szabad nyugdíjpénztár-választás lebonyolításával összefüggő egyes törvénymódosításokról

-----STARTING---POINT---ALTALANOS--- 

A törvény 2011. január 31-ig megteremti - akár pályakezdőként, akár önkéntes döntés alapján - a pénztártaggá vált embereknek azt a lehetőséget, hogy arról rendelkezzenek, számlájuk vezetését a társadalombiztosítási nyugdíjrendszer vegye át. A visszalépés lehetősége fennáll azon személyek esetében is, akik 2011. február 1-jét megelőzően vonulnak nyugdíjba és magán-nyugdíjpénztári tagságukra tekintettel részesülnek saját jogú nyugellátásban.

A törvényben foglaltak alapján a társadalombiztosítási nyugdíjrendszerbe visszalépő korábbi magán-nyugdíjpénztári tagok hozzájutnak nyugdíjcélú megtakarításuk reálhozamához, vagy rendelkezhetnek annak önkéntes nyugdíjbiztosító-pénztárba, vagy társadalombiztosítási nyugdíjrendszerben létrehozandó egyéni számlára történő átutalásáról. Azon magán-nyugdíjpénztári tagok, akiknek reálhozama negatív, úgy lépnek vissza az állami, munkafedezeti pillérbe, mintha ki sem léptek volna onnan, azaz nyugdíjcélú befizetésük inflációval növelt összege teljes mértékben jóváírásra kerül.

A törvény megteremti a társadalombiztosítási nyugdíjrendszerben az egyéni számlanyilvántartás jogszabályi hátterét.

A szabályok részletesen meghatározzák a nyugdíjrendszerváltás módját: azon magán-nyugdíjpénztári tagoknak kell nyilatkozatot tenniük, akik meg szeretnék tartani magán-nyugdíjpénztári tagsági jogviszonyukat. A nyilatkozattételre rendelkezésre álló idő 2011. január 31-én zárul. Amennyiben a törvény 2010. december 16-ig elfogadásra és kihirdetésre kerül, a magán-nyugdíjpénztári tagoknak elegendő idő (45 nap) áll rendelkezésre döntésük meghozatalára.

A törvény egyik leghangsúlyosabb eleme, hogy aki nem lép vissza a társadalombiztosítási nyugdíjrendszerbe, az ugyan 2011. december 31-ét követően is teljesíti kötelező magán-nyugdíjpénztári befizetését (a teljes munkavállalói, azaz 10%-pontos mértékben) magánnyugdíjpénztárába, azonban ettől a dátumtól kezdődően nem jogosult a társadalombiztosítási pillérből nyugdíjellátásra, azaz mintegy „kiszerződik” az állami társadalombiztosítás rendszeréből. Szerzett jogai természetesen nem sérülnek, azaz eddig az időpontig megszerzett társadalombiztosítási ellátási jogosultsága megmarad.

Fontos eleme a törvénynek, hogy a magán-nyugdíjpénztári tagdíjak átutalásának 14 hónapra történő felfüggesztését kompenzáló szabályt állapít meg: erre az időszakra a nyugdíjjáradék teljes egészében az állami pillérből kerül megállapításra.

A nyugdíjpénztár-választás szabadságának megteremtése lehetővé teszi a pénztártagok teljes köre számára a társadalombiztosítási nyugdíjrendszerbe történő visszalépést. A magánnyugdíjpénztárakból a társadalombiztosítási nyugdíjrendszerbe történő visszalépéssel kapcsolatos egyes pénzügyi kérdésekkel, a felállításra kerülő pénzügyi alap döntéshozatali rendjével, a vagyon kezelésével és felhasználásával kapcsolatos rendelkezéseket rögzíti a törvénynek a Nyugdíjreform és Adósságcsökkentő Alapról szóló része.

A törvény létrehozza a jogi személyiséggel felruházott Nyugdíjreform és Adósságcsökkentő Alapot.

Az Alap eszközei nem vonhatók el, azok kizárólag törvényben meghatározott célokra használhatók fel, azaz csak a költségvetési törvényben meghatározott mértékig, az ott meghatározott előirányzat javára történő befizetésre illetve az államadósság csökkentésére fordítható. Az Alap legfőbb döntéshozó szerve az Alap Irányító Testülete, az Alap portfoliójába tartozó vagyon kezelésére kijelölt szerv az Államadósságkezelő Központ Zrt., működését és gazdálkodását az Állami Számvevőszék ellenőrzi.

A vázolt változások az önkéntes kölcsönös nyugdíjbiztosító pénztárak működésének kereteit nem érintik, sőt összhangban a kormányzati szándékokkal, adókedvezménnyel ösztönzi az önkéntes kölcsönös nyugdíjbiztosító pénztárakba történő átutalást és ezzel az önkéntes nyugdíjcélú megtakarításokat.

-----STARTING---POINT---RESZLETES---

Az 1. §-hoz

A § rögzíti, hogy a társadalombiztosítási nyugdíjrendszerbe visszalépő pénztártag természetes személyek portfolióját képező eszközöket a magánnyugdíjpénztár a Nyugdíjreform és Adósságcsökkentő Alapnak adja át.

A 2. §-hoz

A törvény létrehozza a Nyugdíjreform és Adósságcsökkentő Alapot. Az Alap jogi személyiséggel rendelkezik. Az Alap tulajdonába kerülnek mindazon eszközök, amelyeket a magánnyugdíjpénztárak a társadalombiztosítási nyugdíjrendszerbe visszalépés folytán átadnak. Garanciális jelentőségű annak rögzítése, hogy az Alap vagyona nem vonható el és kizárólag a törvényben meghatározott célokra használható fel, úgyszintén annak is, hogy semmilyen adó-, illeték-, vagy más fizetési kötelezettség előírása sem lehetséges.

A 3-5. §-hoz

Az Alap szervezetére, képviseletére és a döntéshozatal eljárási rendjére vonatkozó szabályokat állapítja meg.

A 6-7. §-hoz

Az Alap működésére és gazdálkodására vonatkozó szabályokat állapítja meg. Az Alap eszközeinek felhasználásáról a legfőbb döntéshozó szerv az államháztartás helyzetének kiegyensúlyozása céljából rendelkezik. Ennek körében dönt az eszközök értékesíthetőségéről, az értékesítés időbeli ütemezéséről, továbbá rendelkezik az Alap pénzeszközeinek felhasználásáról. Az Alap vagyona kizárólag a Nyugdíjbiztosítási Alap fejezetnek és a központi költségvetésnek a Magyar Köztársaság költségvetéséről szóló törvényben meghatározott előirányzata javára történő befizetésre továbbá ezen, cél veszélyeztetése nélkül az államadósság csökkentésére fordítható.

A 8. §-hoz

Az Alap pénzforgalmi számláját a Magyar Államkincstár, míg az értékpapír számláit az Államadósság Kezelő Központ Zrt. vezeti.

A 9. §-hoz

Az Alap vagyonát képező pénzügyi eszközök értékesítését a Testület 7. § szerinti rendelkezései alapján az ÁKK végzi. Az Alapnak átadott, a magyar állam által kibocsátott hitelviszonyt megtestesítő értékpapírokat az átadást követően be kell vonni, azok további forgalom tárgyai nem lehetnek.

A 10. §-hoz

Az Alap beszámolási kötelezettségét és a nyilvánossággal kapcsolatos előírásokat tartalmazza.

A 11. §-hoz

Az Alap ellenőrzését az Állami Számvevőszék látja el.

-----STARTING---POINT---VEGE---

A 12. §-hoz

Felhatalmazó rendelkezés Korm. rendelet megalkotására az Alap működésére és gazdálkodására vonatkozó szabályok rendjéről.

A 13. §-hoz

Hatályba léptető rendelkezések.

A 14. §-hoz

Az államháztartási törvény módosítása az Államadósságkezelő Központ Zrt. tevékenységének kibővülése miatt szükséges.

A 15. §-hoz

A nyugdíjpénztár-választás szabadságáról szóló törvény lehetővé tette a pénztártagok teljes köre számára a társadalombiztosítási nyugdíjrendszerbe történő visszalépést. Erre figyelemmel szükséges a tagi követelésük pontos meghatározása.

A 16. §-hoz

Szükséges meghatározni a visszalépő tagi kifizetések fogalmát.

A 17. §-hoz

A módosítással megszűnik az állami (költségvetési) garancia biztosítása a pénztártag követelésére vonatkozóan.

A 18. §-hoz

A jogszabályhely a magán-nyugdíjpénztári tagok nyilatkozattételének és az átlépő tagok vagyona átadásának módját határozza meg.

A 19. §-hoz

A pénztárak működési költségét 2011-től a befizetés 0,9%-ában maximálja a törvény.

A pénztáraknak a 2011. december 31-éig terjedő időszakban (amely a tagdíjak TB nyugdíjrendszerbe történő átirányításának időszaka) a pénztárak feladatai jogszabályoknak és prudenciális elvárásoknak megfelelő végzése érdekében minimális működési bevételre van szükségük. Ennek érdekében, figyelembe véve a korábbi időszak tapasztalatait és a PSZÁF által végzett számításokat, a jogszabályban előírt kötelező feladatok ellátásához tagonként 265 Ft levonása elegendő forrást biztosítana a pénztárak részére. A működési költségeket ezen törvény alapján elsősorban a tartalékokból, majd ezen levonásból kellene finanszírozni.

A 20-21. §-hoz

E §-ok a magánnyugdíjpénztárak vagyonkezelésre fordítható kiadásainak maximumát határozzák meg a vagyonhoz viszonyítva 0,2%-os mértékben.

A 22-23. §-hoz

A pénztárak felszámolási, végelszámolási folyamata a magánnyugdíjról és a magánnyugdíjpénztárakról szóló 1997. évi LXXXII. törvény (a továbbiakban: Mpt.) által szabályozott, azonban nem készült fel arra az eshetőségre, ha a területi pénztár is felszámolás, végelszámolás alá kerül, vagy a felügyelet nem tud a tagsági jogviszony folytatására alkalmas pénztárat kijelölni. Ennek a helyzetnek a kezelését teremti meg a módosítás.

A 24. §-hoz

Az (1) bekezdés szerint az Alap a magánnyugdíjpénztár adatszolgáltatása alapján átadja a társadalombiztosítási nyugdíjrendszerbe visszalépő tagokra vonatkozó garanciális kifizetésekre fordítható eszközöket a Nyugdíjreform és Adósságcsökkentő Alap számára.

A (2) bekezdésben lévő módosítás a magánnyugdíjrendszer felügyeleti rendjét szabályozza.

A 25. §-hoz

A nyugdíjpénztár-választás szabadságáról szóló törvény lehetővé teszi a pénztártagok teljes köre számára a társadalombiztosítási nyugdíjrendszerbe történő visszalépést. Erre figyelemmel szükséges a maradó tagok és a visszalépő tagok adatainak, követeléseinek nyomon követése.

A 26. §-hoz

Az Mpt. 120. §-a tartalmazza azokat az eseteket, amelyek bekövetkeztekor a Felügyelet köteles intézkedni a pénztárakkal kapcsolatban. A társadalombiztosítási nyugdíjrendszerbe történő, feltételezhetően nagyszámú visszalépés nehéz helyzetbe hozhat egyes pénztárakat. Indokolt ezt a helyzetet külön is nevesíteni a Felügyelet intézkedését kiváltó helyzetek között.

A 27. §-hoz

A nyugdíjpénztár-választás szabadságáról szóló törvény lehetővé teszi a pénztártagok teljes köre számára a társadalombiztosítási nyugdíjrendszerbe történő visszalépést. Erre figyelemmel szükséges a tagok tagsági jogviszonyában bekövetkező változással kapcsolatos adatszolgáltatás.

A 28. §-hoz

A magán-nyugdíjpénztári tagság megszűnésének módját szabályozza. A nyilatkozattételre rendelkezésre álló idő 2011. január 31-én jár le.

Szükséges az állami szervek közötti adatáramlás jogszabályi hátterének megteremtése.

A 29. §-hoz

A már nyugellátásban részesülő magán-nyugdíjpénztári tag számára is lehetőséget biztosít az állami pillérbe történő visszalépésre a törvény. Ennek módját határozza meg a 29. §

A 30. §-hoz

Az Mpt. 119. § (3) bekezdés e) pontjában foglalt adatok nyilvántartásának kialakítására vonatkozó határidőt állapítja meg.

A 31. §-hoz

Felhatalmazó rendelkezés Korm. rendelet megalkotására a visszalépés pénzügyi lebonyolításának rendjéről és a nyilatkozattétel részletes eljárási szabályairól.

A 32. §-hoz

Hatályon kívül helyező rendelkezések.

A 33. §-hoz

Tárgyi rendelkezés a reálhozam és a tagdíj-kiegészítés önkéntes kölcsönös nyugdíjbiztosító pénztárba történő átutalása esetén megnyíló adókedvezményeket definiálja.

A 34. §-hoz

Meghatározza a foglalkoztató és a biztosított egyéni vállalkozó által fizetendő járuléknak és munkáltatói nyugdíj-hozzájárulásnak mértékeit.

A 35. §-hoz

Annak érdekében, hogy a reálhozam után ne kelljen - mint egyéb jövedelem után - 27% ehót fizetni, szükséges az Eho törvény módosítása.

A 36. §-hoz

A maradó magán-nyugdíjpénztári tag 2012. január 1-jével kiszerződik a társadalombiztosítási nyugdíjrendszerből. Kiszerződése esetén a további ellátást megalapozó jogszerzés lehetősége megszűnik. (Az eddig megszerzett jogosultság alapján a nyugdíjba vonuláskor egyénenként megállapított résznyugdíjra lesz jogosult, így szerzett jogai nem sérülnek.) A tag szociális biztonságát a társadalombiztosítási nyugdíjrendszerből kapott résznyugdíj, az önkéntes magánpénztári rendszerből kapott járadék és - rászorultság esetén - a szociális ellátórendszerből származó juttatás együttesen biztosítja.

A 37. §-hoz

Az özvegyi járadék fogalma bekerül a társadalmi nyugellátásról szóló 1997. évi LXXXI. törvénybe.

A 38. §-hoz

Az özvegyi járadék igénybevételének szabályait tartalmazza.

A 39-40. §-hoz

A társadalombiztosítási nyugdíj összegének megállapítására vonatkozó szabályokat tartalmaznak a magán-nyugdíjpénztári tagokra és a társadalombiztosítási nyugdíjrendszerbe visszalépett személyekre vonatkozóan. Ezen szabályok a 14 hónapra kieső járulék-átutalás kompenzálásának módját definiálják.

A 41. §-hoz

A módosítások végrehajtására, kormányrendelet alkotására vonatkozó felhatalmazó rendelkezéseket tartalmazza.

A 42. §-hoz

A 14 hónapos kieső magán-nyugdíjpénztári tagdíj kompenzálásának módját megállapító rendelkezés.

A 43-44. §-hoz

A rendelkezés meghatározza az állami adóhatóság adatszolgáltatási kötelezettségeit, amely a tagdíjak 14 hónapos felfüggesztésének idejére vonatkozó jövedelemadatok PSZÁF által történő nyilvántartása és a későbbi egyéni járulék-nyilvántartás kialakítása miatt szükséges.