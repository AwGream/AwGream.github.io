2006. évi XXXII. törvény indokolása

a Magyar Köztársaság Kormánya és a Bolgár Köztársaság Kormánya között a két ország között kötött nemzetközi szerződések felülvizsgálatáról, Budapesten, 2004. november 17. napján aláírt Jegyzőkönyv kihirdetéséről

Indokolás

A Magyar Köztársaság és egyes volt szocialista országok között a szerződéses kapcsolatok felülvizsgálatáról szóló 2053/2003. (III. 27.) Korm. határozat 2. pontja feladatul szabta a külügyminiszternek, hogy a korábbi szerződés-felülvizsgálati eljárásokkal nem érintett, volt szocialista országokkal hozzon létre szerződés-felülvizsgálati jegyzőkönyvet. Ennek megfelelően a Külügyminisztérium 2003 és 2004 folyamán egyeztetést folytatott le a tárcákkal és a Bolgár Féllel, aminek eredményeként sikerült megállapodni a hatályban tartandó és hatályon kívül helyezendő szerződések listájáról.

A hatályban tartandó és megszüntetendő szerződések listája az egyes tárcák szakvéleménye alapján lett kialakítva, így a hatályukat vesztő szerződések olyanok, amelyek szakmai és gazdasági hatással már nem bírnak a két állam kapcsolatában vagy egyébiránt célszerűtlen a hatályban tartásuk.

Az ezen listákat tartalmazó Jegyzőkönyv 2004. november 17-én, az elnöki szintű találkozó alkalmából került aláírásra a Magyar Köztársaság és egyes volt szocialista országok között a szerződéses kapcsolatok felülvizsgálatáról szóló 2053/2003. (III. 27.) Korm. határozat alapján.

A Jegyzőkönyv kimerítően tartalmazza a két ország között hatályban tartandó szerződések listáját, illetve rendelkezik a többi szerződés hatályának megszüntetéséről. Tekintve, hogy a Jegyzőkönyv az Országgyűlés hatáskörét érintő nemzetközi szerződésekről is rendelkezik, ezért kötelező hatályának elismerésére a nemzetközi szerződésekkel kapcsolatos eljárásról szóló 2005. évi L. törvény rendelkezései szerint az Országgyűlés adhat felhatalmazást.

Tekintve, hogy a Jegyzőkönyv csupán nemzetközi szerződések hatályáról rendelkezik, ezért nem értelmezhető rá a nemzetközi szerződésekkel kapcsolatos eljárásról szóló 2005. évi L. törvény 10. §-a (1) bekezdésének f) pontja. Ennek megfelelően a kihirdető törvény nem tartalmazza a végrehajtásért felelős szerv megjelölését.

A Jegyzőkönyv tiszta és áttekinthető helyzetet teremt a két állam nemzetközi szerződéses kapcsolatában, továbbá hatályon kívül helyezi az idejétmúlt szerződéseket, így nagy jelentőséggel bír a két állam viszonyában.