2013. évi CLXXIX. törvény indokolása

egyes foglalkoztatási tárgyú törvények módosításáról

-----STARTING---POINT---ALTALANOS--- 

A törvény az uniós forrásokból finanszírozott programok végrehajtásához szükséges további törvényi feltételek megteremtését célozza, illetve célja, hogy az egyes foglalkoztatási tárgyú törvények rendelkezései közötti összhang létrejöjjön.

-----STARTING---POINT---RESZLETES---

Az 1. §-hoz

A törvény kiegészíti az Flt. 8. §-át. Szükségesnek mutatkozik a foglalkoztatási statisztika módszertanának átfogó felülvizsgálatára annak érdekében, hogy a foglalkoztatási folyamatok értékeléséhez eddig alkalmazott többmutatós, széttagolt rendszer helyébe egy olyan foglalkoztatási mutató bevezetésére tegyen javaslatot, amely alkalmas a Kormány foglalkoztatáspolitikai célkitűzésének folyamatos nyomon követésére. A nemzetgazdaság munkaerő-piaci folyamatainak értékeléséhez jelenleg különböző forrásokból, többféle statisztikai adat áll rendelkezésre, amelyek esetenként meglehetősen eltérő képet mutatnak a foglalkoztatottság alakulásáról. A foglalkoztatás megfigyeléséhez jelenleg ez a két, rendszeresen publikált adatforrás áll rendelkezésre. Szükség van olyan kiegészítő információra a foglalkoztatásról, amelyik az adatforrásoknál alkalmasabb lehet a kormányzati célkitűzés teljesülésének megfigyelésére. Erre kizárólag azok az adminisztratív hatósági nyilvántartások biztosítanak lehetőséget, amelyek információtartalmának statisztikai feldolgozására az elmúlt két évtizedben különböző okok miatt nem került sor, és amelyeket a fejlett országok régóta széleskörűen használnak a foglalkoztatási folyamatok értékeléséhez. A bejelentett foglalkoztatás teljes körének rendszeres megfigyelése azzal az előnnyel is jár, hogy ebben a mutatóban közvetlenül megjelenik a Kormány azon intézkedéseinek hatása, amelyek a munkaerőpiac kifehérítését célozzák. Ugyanis mind a legális foglalkoztatásra ösztönző adminisztrációs és járulékterhek csökkentése, mind pedig a munkaügyi ellenőrzés hatékonyságának javítása egyaránt a bejelentett foglalkoztatás növekedését eredményezik, amelynek mértékéről jelenleg nem rendelkezünk pontos információval.

Az Flt. meghatározza az állami foglalkoztatási szerv munkaerőpiaci szolgáltatásait. Az Flt. hatálybalépése óta az állami foglalkoztatási szerv szolgáltatásainak köre folyamatos fejlődés alatt áll, így a munkaerőpiaci szolgáltatások köre jelentősen kibővült és a szolgáltatások nyújtásának formája is megváltozott. Az állami foglalkoztatási szerv szolgáltatásai folyamatosan fejlődnek és átalakulnak. Ezek a körülmények azt indokolják, hogy az Flt. az állami foglalkoztatási szerv szolgáltatásait csupán általános megfogalmazás keretében tartalmazza és azokat a foglalkoztatáspolitikáért felelős miniszter rendelete szabályozza teljes körűen oly módon, hogy meghatározza azok tartalmát és azok nyújtásának feltételeit.

A járási hivatalok létrejöttével a munkaügyi központok kirendeltségei a járási hivatalok szakigazgatási szerveivé váltak. E szervezeti átalakulás szükségessé teszi az Flt. azon rendelkezéseinek módosítását, amelyek a támogatás, illetve ellátás visszafizetése esetén a méltányossági jogkört szabályozzák. Az új szabályozásnak megfelelően a méltányossági jogkör gyakorlása a másodfokon eljáró állami foglalkoztatási szerv vezetőjét illeti meg.

Egyes új támogatási lehetőségek jövőbeni bevezetése feltételeinek megteremtéséhez szükség van az Flt. Nemzeti Foglalkoztatási Alappal kapcsolatos rendelkezéseinek módosítására. Szintén törvénymódosítással kell megteremteni az Európai Szociális Alapból finanszírozott programokhoz szükséges külön adatbázis létrehozásának törvényi feltételeit.

A törvény nem módosítja, csupán pontosítja a Nemzeti Foglalkoztatási Alapnak a foglalkoztatás elősegítésével kapcsolatos célját, a hatályos szabályozásnál részletesebben határozza meg annak tartalmát.

Az alapvető jogok biztosának AJB-2266/2012. számú Jelentésében foglaltaknak megfelelően a törvény kiegészíti az Flt. 54. §-át egy (9b) bekezdéssel, valamint az 58. § (6) bekezdését egy új d) ponttal. A törvény egyértelművé teszi, hogy a cselekvőképtelen és a cselekvőképességében a munkaviszonnyal összefüggő ügycsoportban részlegesen korlátozott személy is nyilvántartásba vehető álláskeresőként, hiszen a munka törvénykönyve lehetővé teszi, hogy munkaviszony alanya legyen. A törvénynek megfelelően a cselekvőképtelen és a cselekvőképességében a munkaviszonnyal összefüggő ügycsoportban részlegesen korlátozott személy az együttműködési kötelezettségét törvényes képviselője útján teljesíti.

2014-ben az 1955. évben született személyek lesznek jogosultak nyugdíj előtti álláskeresési segélyt igényelni. A megállapítás feltétele annak igazolása, hogy az igénylő legalább az öregségi résznyugdíjhoz szükséges szolgálati idővel rendelkezik. A jelenlegi jogszabályok alapján a szolgálati idő elismeréséhez a jelölt korosztály esetén a nyugdíjbiztosítási igazgatási szervek adategyeztetési eljárást kezdeményeznek, amely az állami foglalkoztatási szerv eljárását jelentősen meghosszabbítja. A módosítást az indokolja, hogy a NYES feltételeként szereplő öregségi nyugdíjhoz szükséges szolgálati idő meglétére vonatkozó igazolást az állami foglalkoztatási szerv adategyeztetési eljárás lefolytatása és vitás esetekben az ügyfél írásbeli hozzájárulása nélkül is meg tudja igényelni.

A törvény az Flt. 39. § (5) bekezdését módosítja és (6) bekezdéssel egészíti ki a 2013-2014. évi téli átmeneti közfoglalkoztatási program megvalósítása érdekében. A program keretében háromszázezer álláskereső közfoglalkoztatására kerül sor. A közfoglalkoztatottak egy időben történő nagy létszámú foglalkoztatásának megvalósítása, valamint a Nemzeti Foglalkoztatási Alap közfoglalkoztatási előirányzata racionális felhasználása érdekében szükség van arra, hogy az előirányzat terhére szélesebb lehetőség legyen a szervezéssel, ellenőrzéssel kapcsolatos költségek, így pl. az informatikai háttér finanszírozására, amely biztosítja pénzeszközök felhasználásnak hatékony ellenőrzését is.

A törvény az Flt. 57/D. §-ának módosításával figyelemmel volt arra, hogy a nemzetiségek jogairól szóló 2011. évi CLXXIX. törvény 11. § (1)-(2) bekezdése szerint valamely nemzetiséghez való tartozás kinyilvánítása az egyén kizárólagos és elidegeníthetetlen joga. A nemzetiséghez tartozás kérdésében nyilatkozatra senki nem kötelezhető. Az információs önrendelkezési jogról és információ szabadságról szóló 2011. évi CXII. törvény 3. § 3. pont a) alpontja szerint különleges adatnak minősül a nemzetiséghez tartozásra vonatkozó adat, mely ténynek vállalása és nyilvánosságra hozatala az egyén önrendelkezési jogon alapul döntése.

Az előzőekben foglaltakon kívül a törvény további, érdemi módosítást nem tartalmazó, az egyes jogszabályi rendelkezések közötti összhang megteremtését célzó pontosító rendelkezéseket tartalmaz.

A 2. §-hoz

A törvény a Kjt. 6/A. § (5)-(6) bekezdéseinek módosításával meghatározza a Kjt. 6/A. § (2)-(4) bekezdéseiben szabályozott reprezentativitás megállapításának időpontját és gyakoriságát, a korábban e tárgyban hatályos törvény szerinti szabályozás alapján követett gyakorlattal összhangban, megszüntetve ezzel az irányadó törvény deregulációja következtében kialakult jogértelmezési bizonytalanságot.

A 3. §-hoz

A törvény a munkavédelemről szóló 1993. évi XCIII. törvény (a továbbiakban: Mvt.) 54. § (3) bekezdése, a 64. § (1)-(3) és (6), valamint a 65. § (1) bekezdése tekintetében technikai jellegű módosításokat, pontosításokat tartalmaz.

A közigazgatási hatósági eljárás és szolgáltatás általános szabályairól szóló 2004. évi CXL. törvény 88/A. § (1) bekezdés lehetővé teszi, hogy törvény vagy kormányrendelet kizárja vagy korlátozza, hogy az ügyfél saját maga hatósági ellenőrzés alá vonását kérelmezze. E rendelkezés a munkavédelmi eljárás során nehezen alkalmazható, azt bizonyítaná, hogy a munkáltató a hatósági ellenőrzés időpontjában biztosította a szükséges munkavédelmi követelmények megvalósulásának feltételeit, ez a tény viszont a következő időpillanatra már nem biztos, hogy fennáll, ennek megfelelően állapítja meg a törvény az Mvt. 82/C. § (2) bekezdését.

A törvény Mvt. 83/B. §-át érintő, a hatósági nyilvántartásra vonatkozó rendelkezéseinek módosítása technikai jellegű, egyrészt a lehető legnagyobb összhangot kívánják kialakítani a munkaügyi hatósági nyilvántartás szabályaival, valamint pontosítják azokat az eseteket, amikor a nyilvántartás jogalapja bírósági határozat.

A fokozott expozíció a hatásnak való kitettséget, de nem a megbetegedést jelenti, ezért célszerű (a munkabalesetek mintájára, ahol szintén csak a súlyos o azaz halálos, vagy meghatározott egészségkárosodással járó munkabalesetet kell kivizsgálnia a munkavédelmi hatóságnak) a kötelező hatósági kivizsgálás helyett csak a hatósági kivizsgálás lehetőségét előírni, ennek megfelelően a törvény módosítja az Mvt. 83/B. § és 84. §-át.

Az Mvt. 84. § (1) bekezdés g) pontjában és a 87. § 11-12. pontjában a 1272/2008/EK európai parlamenti és tanácsi rendelet fogalmának való megfelelést (készítmény helyett keverék) szolgálja a módosítás.

Az Mvt. 87. § által szabályozott szervezett munkavégzés fogalmának módosítását az indokolja, hogy a büntetés-végrehajtási jogviszony fogalma nem definiált az Mvt. rendszerében, azonban a szabályozni kívánt munkavégzés az elítélt és az előzetesen letartóztatott által a fogva tartás ideje alatt végzett munka. A hatályos fogalom-meghatározásból csak nehezen levezethető, hogy a büntetőeljárásban alkalmazott közérdekű munka is szervezett munkavégzésnek minősül.

A munkabaleset kivizsgálása, bejelentése és nyilvántartása nem függ attól, hogy a magyar munkáltatónak milyen állampolgárságú a munkavállalója, ennek megfelelően a törvény módosítja az Mvt. 69. §-át.

A 4. §-hoz

A Bérgarancia Alapról szóló 1994. évi LXVI. törvény (a továbbiakban: Batv.) szerint a bérgarancia támogatást a felszámolás alatt álló gazdálkodó szervezet pénzforgalmi számlájára kell utalni. Gyakran fordul elő, hogy a felszámolás alatt álló gazdálkodó szervezetnek nincs pénzforgalmi számlája, mert a felszámolók a felelős gazdálkodás és költséghatékonyság jegyében megszüntetik a felszámolás alatt álló cég bankszámláját, illetve nagyobb összegű banki tartozás esetén erre a bankoknak is lehetősége van erre. Ebben az esetben a munkavállalók nem juthatnak hozzá elmaradt bérükhöz, mert az állami foglalkoztatási szervnek nincs törvényes lehetősége arra, hogy más számlára átutalja a támogatást. Ezért a törvény a Batv.-t úgy módosítja, hogy a bérgarancia támogatás odaítélése esetén a támogatást nem a gazdálkodó szervezet pénzforgalmi számlájára kell utalni, hanem a bértartozásnak a törvényben meghatározott összegét az állami foglalkoztatási szerv közvetlenül a munkavállalónak fizeti ki. A törvény nem érinti a Batv. által tartalmazott eredeti megoldást, miszerint a támogatásban a gazdálkodó szervezet részesül, csupán a bértartozás munkavállaló részére történő kifizetésének pénzügyi lebonyolítása módosul. A jelenlegi gyakorlathoz képest módosulást jelent az is, hogy a munkabérek utáni közterheket, valamint az egyéb levonásokat közvetlenül az állami foglalkoztatási szerv teljesíti a felszámoló helyett.

A módosítás nem érinti azt a szabályt sem, miszerint a támogatás jogosulatlan felvétele esetén a támogatást a gazdálkodó szervezetnek kell visszafizetnie. Ahhoz, hogy a bértartozást az állami foglalkoztatási szerv a munkavállaló részére közvetlenül fizesse ki, már a kérelem benyújtásával egyidejűleg a gazdálkodó szervezetnek, illetve a felszámolónak az állami foglalkoztatási szerv rendelkezésére kell bocsátania valamennyi ehhez szükséges adatot. Ennek megfelelően módosulnak a Batv. mellékletei is.

A kölcsönbeadó, illetve az iskolaszövetkezet esetében a bérgarancia támogatás továbbra is az eddigi gyakorlat szerint - tehát a „munkáltató” közvetítésével A jut el a munkavállalóhoz.

A törvény több olyan pontosító rendelkezést tartalmaz, amelynek szükségességét a gyakorlat vetette fel. Ilyen pl. a kérelem mellékleteként benyújtandó dokumentumok eredeti példányára, a támogatással kapcsolatos közigazgatási eljárásban eljáró állami foglalkoztatási szerv illetékességére, a támogatás felső határára vonatkozó rendelkezésnek a kiegészítése a támogatás több részletben történő igénybevételének azon esetével, amikor az igénylés egy naptári éven átnyúlik, valamint a kölcsönvevő tartozás elismerésének tartalmára vonatkozó módosítás.

A bérgarancia támogatás egy visszatérítendő támogatás. A visszafizetés azonban a felszámolás alatt álló gazdálkodó szervezeteknek az esetek többségben forrás hiányában nehézséget jelent. A gyakorlatban gyakran fordul elő, hogy a támogatás visszafizetését engedményezés útján szeretnék teljesíteni. Az engedményezés tárgyát képező követelések az esetek nagy többségében bizonytalanok vagy behajthatatlanok. Ezért a törvény a Batv.-t olyan rendelkezéssel egészíti ki, miszerint a támogatás visszafizetésére csak pénzben van lehetőség. A törvény a Batv. munkaerő-kölcsönzésre vonatkozó speciális szabályait a kölcsönzési díj, valamint díj fogalma tartalmának meghatározásával egészíti ki.

A törvény a cégnyilvánosságról, a bírósági cégeljárásról és a végelszámolásról szóló 2006. évi V. törvény 2014. július 1-jén hatályba lépő módosításával összhangban kiegészül a Bérgarancia biztos intézményével.

Az 5. §-hoz

A Ket. 88/A. § (1) bekezdése lehetővé teszi, hogy törvény vagy kormányrendelet kizárja vagy korlátozza, hogy az ügyfél saját maga hatósági ellenőrzés alá vonását kérelmezze. A felügyelőségek létszámára, illetve a hivatalból lefolyatásra kerülő ellenőrzésekre tekintettel a felügyelőségeknek az ellenőrzési hatáskörbe tartozó területek [Met. 3. § (1) bekezdés] sokrétűsége következtében egy-egy foglalkoztató munkaügyi iratanyagának teljes körű áttekintése és vizsgálata megoldhatatlan feladatot jelent.

A Met. 6. § (1) bekezdés a) pontjának módosítását az indokolja, hogy a szabályozás szövege nem követte teljes körűen a munka törvénykönyvéről szóló 2012. évi I. törvény munkaerő-kölcsönzéssel kapcsolatos módosításait, illetve új rendelkezéseit. Az Mt. hatályos rendelkezései nem írják elő a kölcsönbeadó számára a munkaszerződés kölcsönvevő részére történő rendelkezésre bocsátását, hanem csak - a kölcsönvevő kérelmére - a nyilvántartásba vételről és a munkavállaló bejelentéséről szóló okiratok átadását, ezért szükséges volt ezen utalás törlése.

A törvény (4) bekezdése a Ket. 73. § (3) bekezdéséhez igazítja és pontosítja a Met. szabályozását az egybefoglalt határozathozatal lehetőségeiről.

A törvény (5) bekezdése az eltérő jogértelmezés miatt szükségessé vált módosítást tartalmazza, miszerint a harmadik országbeli állampolgárt jogszerűtlenül foglalkoztatóval szemben a befizetésre kötelezés a foglalkoztatót annyi esetben terheli, ahány harmadik országbeli állampolgár tekintetében az engedély vagy EU Kék Kártya nélkül történő foglalkoztatást megállapították.

A törvény az Met. 8. § (2) bekezdésének olyan pontosítását tartalmazza, amelyek a 2009/52/EK irányelvnek (szankciós irányelv) való még teljesebb megfelelést szolgálják. Nem vitás ugyanis, hogy az Met.-nek az Európai Unió jogrendjével való maradéktalan összhangját biztosítani kell.

A Pp. 339. § (1) bekezdés q) pontja rendelkezik úgy, hogy a jogszabálysértő közigazgatási határozat törvény megengedő rendelkezése esetén változtatható meg. A Met. 8/A. § (4) bekezdés b) pontja ilyen eltérést engedélyező rendelkezést tartalmazott eddig is a munkaügyi bírságot kiszabó határozatok esetében. A törvény a jogalkalmazás egységességének elősegítése érdekében pontosítja a hatályos szabályozást, ismét csak megerősítve, hogy egybefoglalt határozatok esetén a Pp. 340/A. § (2) bekezdésének b) pontja nem zárja ki a bírósági felülvizsgálatot, mert különben a bírságtól eltérő jogkövetkezményt önálló határozatban foglaló és Met. 7. § (8) bekezdése alapján egybefoglalt határozat bírósági megtámadhatóság esetén eltérő megítélés alá esne. A módosításra figyelemmel az egybefoglalt határozat valamelyik, a Met. 6. § (1) bekezdése alá tartozó rendelkezésének hatályon kívül helyezése esetén mód nyílik felülvizsgálati kérelemre is.

A törvény a Met. 8/C. § (3) bekezdését hozzáigazítja a Ket. 2013. július 1-jétől hatályos 86. §-ához, valamint egyértelművé kívánja tenni, hogy a bíróság által a végrehajthatóságban fel nem függesztett közigazgatási határozat esetén csak a jogerős bíróság határozattal kezdődik a két év számítása. Ez összhangban van a Met. 8/C. § (6) bekezdésével, miszerint bírósági felülvizsgálat esetén csak a bíróság jogerős és végrehajtható határozata esetén kerül a honlapon nyilvánosságra hozatalra a közigazgatási döntés.

-----STARTING---POINT---VEGE---

A 6. §-hoz

Hatályba léptető rendelkezéseket tartalmaz, valamint megjelöli az Flt. és a Batv. azon rendelkezéseit, amelyeket a megfelelő felkészülési idő érdekében 2014. január 1-jétől, valamint 2014. július 1-jétől kell alkalmazni.