2018. évi XXVI. törvény indokolása

az épített környezet alakításáról és védelméről szóló 1997. évi LXXVIII. törvénynek a magasházak építésének szabályozásával kapcsolatos módosításáról

-----STARTING---POINT---ALTALANOS--- 

Településeink megjelenése a helyi kultúra részét képezi, a hely, ahol élünk meghatározza életünk minden pillanatát. Különösen fontos ezért értékes, illetve egyedi építészeti és arculati motívumainak megóvása. Településképi szempontból ezért külön szabályozást és korlátozást indokolt érvényesíteni a toronyházakra.

-----STARTING---POINT---RESZLETES---

Az 1-4. §-hoz

Településkép-védelmi szempontból fontos, hogy a jövőben 90 méternél magasabb épület ne épülhessen, az ez irányú szabályozással és a vonatkozó egyértelmű alkalmazási szabályokkal az Étv. kiegészítésre kerül.

Az 5-6. §-hoz

Az Étv. 4. § (3a) bekezdésben meghatározott építési beruházásokkal összefüggésben lévő hatósági eljárások különös eljárási szabályainak Kormányrendeletben történő meghatározása a közigazgatási bürokráciacsökkentését, az adminisztratív terhek csökkenését, és a fejlesztések megvalósulásának gyorsítását segítik.

Az Étv. 4. § (3a) bekezdésében szereplő követelményeket egyértelműsíti. Biztosítja a Kormány számára azt a jogot, hogy a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény szerint nemzetgazdasági szempontból kiemelt jelentőségű beruházás során építéssel érintett telkekre az országos településrendezési és építési követelményekről szóló Korm. rendelet általános szabályai helyett beépítési szabályokat, egyedi építési követelményeket és területrendezési szabályokat határozzon meg az országos és egységes településkép-védelem biztosításának érdekében, kiemelt figyelemmel az Étv. 19. § (3) bekezdésében és a 4. § (3a) bekezdésében foglaltakra. A c) pontban szereplő rendelkezés kizárja a toronyházak telepítésével összefüggő szabályozás tekintetében a korlátozási kártalanítás lehetőségét. A d) és e) pontok az önkormányzatok településrendezési feladataik ellátását támogatják. Az Étv. 60. § (9) bekezdése rögzíti, hogy 2018. december 31-ét követően a településrendezési eszköz készítése és módosítása során nem alkalmazhatók a törvény 2012. december 31-én, és az országos településrendezési és építési követelményekről szóló kormányrendelet 2012. augusztus 6-án hatályban lévő, 5 településrendezési eszközre vonatkozó előírásai. Az Étv. 60. § (8) bekezdése tartalmazza az ezen átmeneti időszakra vonatkozó rendelkezéseket. Az idézett jogvesztő határidő módosítása az önkormányzatok településrendezési feladatainak ellátását segíti, és további 1 évre biztosítja az építések helyi rendjét szabályozó településrendezési eszközök alkalmazását, indokolt esetben a törvény hatálybalépésekor kidolgozás alatt lévő településrendezési eszközök Étv. 19. § (3) bekezdésében foglalt követelményeknek való megfeleltetését.

-----STARTING---POINT---VEGE---

A 7. §-hoz

Hatályba léptető rendelkezést tartalmaz.