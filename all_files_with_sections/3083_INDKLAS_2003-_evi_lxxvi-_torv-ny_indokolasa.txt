2003. évi LXXVI. törvény indokolása

az Országos Rádió és Televízió Testület 2002. évi költségvetésének végrehajtásáról

-----STARTING---POINT---ALTALANOS---

Általános indokolás

Az ORTT a jóváhagyott költségvetését törvénytervezet formájában benyújtotta az Országgyűlés Költségvetési és Pénzügyi Bizottságához.

A Költségvetési és Pénzügyi Bizottság az ORTT 2002. évi költségvetéséről szóló törvénytervezetet az Országgyűlés elé terjesztette.

A törvénytervezet megtárgyalását követően az Országgyűlés az ORTT 2002. évi költségvetését a 2000. évi CXXXV. törvénnyel fogadta el.

A költségvetés kiadási és bevételi főösszege 967,373 millió forint.

Az ORTT költségvetésen kívüli bevételeinek és kiadásainak főösszege 31 546,927 millió forint.

A hivatkozott törvény 3. §-ban foglaltak alapján az ORTT elkészítette a 2002. évi költségvetés végrehajtásáról szóló beszámolót, melyet az Rttv 43. § (1) bekezdésében meghatározott beszámolóhoz csatlakozóan az Országgyűlésnek megküld.

-----STARTING---POINT---RESZLETES---

Részletes indokolás

A bevételek alakulása

Az ORTT intézményi bevételei

A 2000. évi CXXXV. törvény 2. számú mellékletében 951,673 millió forintban került meghatározásra az ORTT 2002. évi törvény szerinti bevétele, összhangban az Rttv. 84. § (2) és (3) bekezdésében foglaltakkal. A 2000. évi CXXXV. törvény 15,7 millió forint működési bevételt is jóváhagyott. A Testület általános működési és felhalmozási kiadásainak forrásaként a Műsorszolgáltatási Alap 2002-ben a befolyt üzemben tartási díj, valamint egyéb bevételei terhére összesen 951,673 millió forint támogatást utalt át az ORTT Magyar Államkincstárnál vezetett elszámolási számlájára.

Az 2002. évi gazdálkodás során működési és felhalmozási bevételként összesen 18,067 millió forint realizálódott, melyből 12,914 millió forint bruttó felhalmozási bevétel eszközök értékesítésével kapcsolatos.

Az 2002.évi bevételeket - pénzforgalom nélküli bevételként növeli - a 2002. évi XLVIII. törvénnyel jóváhagyott 2001. évi 26,750 millió forint összegű pénzmaradvány.

Összességében tehát az ORTT 2002. évi törvény szerinti és működési pénzforgalmi bevétele 1 003,788 millió forint, a pénzforgalom nélküli bevétel 26,750 millió forint. Mindezek alapján az összes bevétel 1 030,488 millió forint.

Az ORTT költségvetésen kívüli bevételei

Az ORTT kiszámlázott és beszedett, de véglegesen a Műsorszolgáltatási Alapot illető bevételek 2002. évben az alábbiak szerint teljesültek.

A műsorszolgáltatási díjbevétel 5 480,011 millió forint, a pályázati díjbevétel 89,523 millió forint, a kötbér, bírság és késedelmi kamat bevétel pedig 27,182 millió forint volt. Az óvadék bevétele 37,575 millió forint, és az adóköteles bevételek utáni általános forgalmi adó bevétel 1 402,109 millió forint volt.

Az általános forgalmi adó kötelezettség finanszírozásaként az összes bevétel a Műsorszolgáltatási Alaptól 218,342 millió forint. Ebből az évi nyitóállomány 124,205 millió forint és 92,748 millió forint a Műsorszolgáltatási Alap 2002. évi átutalása. A televízió készülékek üzemben tartási díjbevétele 2002. 06. 30-ig - a központi költségvetésből térített díjátalánnyal együtt - a Műsorszolgáltatási Alaphoz folyt be.

Összességében az ORTT kezelésű költségvetésen kívüli bevételek 7 300,771 millió forintot tesznek ki.

A kiadások alakulása

Az ORTT intézményi kiadásai

Az 2002. évi költségvetésről szóló 2000. évi CXXXV. törvény 1. számú mellékletében a 967,373 millió forint kiadási főösszegen belül a személyi juttatások 466,415 millió forint, a munkaadókat terhelő járulékok 142,988 millió forint, és a dologi kiadások 262,207 millió forint összegben kerültek meghatározásra. A költségvetés felhalmozási kiadásokra vonatkozó előirányzata 68,625 millió forint.

Az ORTT a 2002. évi intézményi költségvetését - a 2000. évi CXXXV. törvény 5. §-ban biztosított jogával élve - a kiemelt kiadási előirányzatokat eredeti előirányzatként a 2.sz. melléklet szerint fogadta el:

A 2002. évi költségvetésről szóló törvény az Országgyűlés a főbb kiadási előirányzatok közötti átcsoportosításra, illetve a költségvetések közötti átcsoportosításra hatalmazta fel az ORTT-t.

Az előirányzat módosítások a személyi juttatásokat, a munkaadókat terhelő járulékokat valamint a dologi kiadásokat, illetve a felhalmozási kiadásokat érintették.

A saját hatáskörben végrehajtott, főösszegen belüli előirányzat módosításokon kívül lehetőség nyílt a tárgyévi működési bevételek terhére, illetve a 2001. évi jóváhagyott pénzmaradvány 2002. évi felhasználásával is növelni a kiadási előirányzatot.

Az Rttv-ben meghatározott bevételek beszedésével és a kintlevőségek behajtásával kapcsolatos, átvett feladatok ellátásának kiadási többlete 31,910 millió forinttal módosította a kiadási előirányzatot. A feladatellátás forrása átvett pénzeszközökkel volt biztosítható.

A 2001. évi 29,393 millió forint pénzmaradványt az ORTT 2001. évi költségvetésének végrehajtásáról szóló 2002. évi XLVIII. törvény 4. § (1) bekezdése hagyta jóvá, azzal, hogy a pénzmaradvány a 2001.évi kötelezettségvállalások 2002.évre áthúzódó pénzügyi teljesítésének fedezetére, illetve - a kötelezettségvállalással nem terhelt rész - 2002.évi beruházási kiadásokra használható fel.

A konkrét tényadatok alapján a működési kiadások közül a személyi juttatások és a munkaadókat terhelő járulékok összes kiadása 732,401 millió forint, a dologi kiadás pedig 241,262 millió forint.

Az összes felhalmozási kiadás 53,585 millió forint, amelyen belül 51,583 millió forint az eszközberuházás és 2,002 millió forint a köztisztviselők részére nyújtott visszatérítendő lakásépítési támogatás. Összességében a kiadások összege 1 027,248 millió forint.

A kiemelt előirányzatok 2002. évi teljesítése összhangban van a módosított előirányzatokkal.

Az összes kiadás módosított előirányzathoz viszonyított teljesítése 99,7%-os.

Az ORTT költségvetésen kívüli kiadásai

Összességében a költségvetésen kívüli kiadások - a műsorszolgáltatási díj, a frekvencia-, és támogatási pályázati díj, az óvadék, a bírság és a késedelmi kamat továbbutalása a Műsorszolgáltatási Alapnak, illetve az ÁFA befizetése a költségvetésnek - az év folyamán a tényleges költségvetésen kívüli bevételeknek megfelelően alakultak.

A finanszírozott általános forgalmi adó visszatérített összege a Műsorszolgáltatási Alapnak 41,691 millió forint. 2002. decemberében - rövid határidős befektetési céllal 250 millió forint került átutalásra a Műsorszolgáltatási Alapnak.

A költségvetésen kívüli ORTT kezelésű 2002. évi összes kiadás 7 223,861 millió forint volt. A költségvetésen kívüli bevételek és kiadások különbsége a 2002. december 31-én, az ORTT elszámolási számláján lévő idegen pénzeszközök állománya (az ORTT-hez beérkezett, de a Műsorszolgáltatási Alaphoz még át nem utalt, úgynevezett függő bevételek összege).

A pénzmaradvány megállapítása

Az ORTT saját pénzeszközeinek 2002. december 31-i záróállománya 242,703 millió forint.

A pénzeszközök állományából kiindulva a pénzmaradvány összegét az alábbi tételek növelik:

A költségvetési aktív kiegyenlítő elszámolások záróegyenlege 3,014 millió forint.

Az aktív átfutó elszámolások záróegyenlege 0,161 millió forint.

A pénzmaradvány összegét az alábbi tételek csökkentik:

A költségvetési aktív függő elszámolások záróegyenlege 11,823 millió forint.

A költségvetésen kívüli passzív függő elszámolások záróegyenlege 229,317 millió forint.

Mindezek alapján az ORTT 2002. évi pénzmaradványa 4,370 millió forint.

A pénzmaradvány összegét teljes egészében a 2002. decemberi kötelezettségvállalások 2003-ban esedékes kiegyenlítései terhelik.

A Műsorszolgáltatási Alap 2002. évi költségvetése végrehajtásának indokolása

A Műsorszolgáltatási Alap 2002. évi költségvetését a Rttv. 77. §-ának (6) bekezdése szerint az ORTT költségvetésének mellékleteként az Országgyűlés hagyja jóvá.

A folyó évi hiányra az előző évek maradványa nyújt fedezetet.

Az összeállítás a korábbi évek maradványaival nem számolt.

Tekintve, hogy az Alap a számvitelről szóló 2000. évi C. törvény szerint a gazdasági eseményeket a kettős könyvvitel szabályai szerint rögzíti, ezért éves beszámolója üzemgazdasági, költségvetése - és annak teljesítése - pedig pénzforgalmi szemléletű, melyek soronként nem, szerkezetileg azonban megfeleltethetők egymásnak.

A következőkben a bemutatott kiadási és bevételi táblák elkészítésének szempontjai kerülnek számbavételre.

A bevételek és kiadások különbsége 777 millió forint kiadási többlet, amelyre a fedezetet az előző év bevételei és pályázati kereteinek tartalékai biztosítják.

Bevételek szerkezete:

1. Üzembentartási díjak

Ez a bevételi sor tartalmazza a beszedéssel megbízott szervezet által a 2002. évben átutalt összegeket. Az üzembentartási díjak továbbutalásai korrigálásra kerültek a következők szerint:

- 153 millió forint 2001 decemberének végén került az Alap bankszámláján jóváírásra, így azt csak 2002-ben tudta továbbutalni (a továbbutalás így több a befolyt összegnél),

- 385 ezer forint került visszautalásra a Testület 450/1999. (IX. 29.) határozatának megfelelően olyan nyugdíjasok részére, akik mentességi feltételeknek megfeleltek, de az eljárási feltételeknek nem tettek eleget.

A Kormány 1110/2002. (VI. 20.) Korm. határozatában döntött az üzembentartási díj átvállalásának szándékáról, melynek eredményeképpen a beszedéssel megbízott szervezet június hónapig szedte be a díjat, júliustól az összeget havonta a költségvetés folyósította.

Az előirányzat és a végrehajtás közötti különbséget a beszedett üzembentartási díj előirányzattól való elmaradása okozza.

A Szociális és Családügyi Minisztérium által a mentesítettek után átutalt összeg a Magyar Köztársaság 2002. évi költségvetéséről szóló 2000. évi CXXXIII. törvényben meghatározottaknak megfelelően teljesült. Az előirányzat és a végrehajtás közötti eltérés oka, hogy az előbb említett törvényben a Parlament alacsonyabb összeget fogadott el ezen a jogcímen az ORTT 2002. évi költségvetéséről szóló CXXXV. törvényben meghatározott összegnél.

2. Műsorszolgáltatási díjak

Az országos földfelszíni műsorszolgáltatási jogosultsággal rendelkező műsorszolgáltatók díjai között az előirányzathoz képest eltéréssel szerepel a Sláger Rádió Műsorszolgáltató Rt. (névváltozás miatt korábban: Hungária Rádió Műsorszolgáltató Rt.) teljesítése, mivel az elmúlt év végén új megállapodás jött létre az ORTT és a műsorszolgáltató között. (A megállapodás szerint a jogosultság időtartama 5 évvel meghosszabbodott és az eredeti szerződésben foglalt első 7 év műsorszolgáltatási díjának fizetése átütemezésre került.) A módosítás befolyásolta a végrehajtást. A többi országos műsorszolgáltató előirányzata és teljesítése közötti nem jelentős különbözet a 2000. évben előre becsült inflációból ered.

A nem országos földfelszíni jogosultsággal rendelkező műsorszolgáltatók díja a 2002. évben az Alaphoz befolyt nettó összegeket tartalmazza. Továbbra is jelentős tartozással rendelkeznek a következő nem országos műsorszolgáltatók: ATV Rt., Budapest Televízió Rt., Minimax Műsorszolgáltató Rt., TV Plusz Műsorszolgáltató Rt., TV Egy Kulturális és Műsorszolgáltató Rt., Zenit Televízió Rt.

3. Pályázati díjak

A pályázati díjak között a bevételként elszámolt összegek szerepelnek. A pályáztatási eljárás szabályainak megfelelően a befolyt összegek nem tekinthetők egységesen bevételnek, hiszen a következő évre áthúzódó bírálatok miatt a visszautalások csak a következő évet érintik. Az előirányzattól való pozitív eltérést indokolja, hogy nagy számban kerültek pályázati eljárások kiírásra és lezárásra.

4. Kötbér, kártérítés és bírság

Kötbér és bírság jogcímen a ténylegesen befolyt összegek szerepelnek. 6,475 millió forint értékben szerepelnek a gazdasági reklámtevékenységről szóló 1997. évi LVIII. törvény 15. §-ának (1) bekezdése alapján a Fogyasztóvédelmi Felügyelőség által kiszabott, a Műsorszolgáltatási Alapba befizetett bírságok. A műsorszolgáltatási díjak késedelmes befizetése miatt 3,199 millió forint késedelmi kamat érkezett az Alap bankszámlájára. Az előirányzat és a teljesítés közti eltérés oka, hogy tervezhetetlen befolyásuk miatt előirányzatként 0 értékkel szerepeltek.

5. Önkéntes befizetések

Önkéntes befizetések között kerültek feltüntetésre a pályázati díjak túlfizetéseinek testületi döntés alapján vissza nem utalt részei.

6. Egyéb bevételek

Az egyéb bevételek szerkezete a következő:

- visszakövetelt és visszafizetett támogatás 130,907 millió forint,

- pénzügyi műveletek 2002-ben pénzügyileg realizált eredménye 372 millió forint,

- egyéb működési bevétel (folyószámla utáni látra szóló kamat, biztosító, kerekítési különbözet, értékesítés) 0,1 millió forint.

Az előirányzatot meghaladó teljesítés oka, hogy nagy összegben érkeztek vissza támogatottaktól támogatások. Jelentős a pénzügyi műveletek bevétele is.

Kiadások szerkezete:

1. Továbbutalt üzembentartási díj

A továbbutalt üzembentartási díj a 2002. évben a közalapítványok és az ORTT részére továbbutalt összegeket tartalmazza. Az előirányzathoz viszonyított eltérés oka hasonló a bevételek 1.) pontjában leírtakhoz.

2. Céltámogatások

A céltámogatások a következőkből tevődnek össze:

- közszolgálati műsorszámok támogatására 18 millió forint került kifizetésre,

- közszolgálati műsorok támogatására 2.256 millió forint került a 2002. évben,

- a műsorszórás- és elosztás fejlesztésének támogatására 1.118 millió forint összegben került sor,

- a nem nyereségérdekelt és közműsorszolgáltatók támogatására 2002-ben 185 millió forint értékben került sor.

Az előirányzathoz viszonyított eltérést a pályázati eljárások sajátosságai okozzák.

3. Továbbutalt műsorszolgáltatási díjak

A továbbutalandó műsorszolgáltatási díj az országos jogosultsággal rendelkező MTMSBS Televízió Rt. és az Országos Kereskedelmi Rádió Rt. műsorszolgáltatók által befizetett díjakból tevődik össze. A televíziós jogosultság ellenértéke 30-70%-ban oszlik meg a Duna Televízió Rt. és a Magyar Televízió Rt. között, míg a rádiós jogosultság díja a Magyar Rádió Rt-t illeti. Az Országos Kereskedelmi Rádió Rt. által befizetett díj 13 millió forinttal haladja meg a Magyar Rádió Rt. felé továbbutalt összeget, mivel ezen összeg továbbutalására csak a 2003. év elején került sor (a jóváírás december végén történt).

4. Üzembentartási díjak beszedési költsége

Az üzembentartási díjak beszedési költsége a 2002. évben kifizetett beszedési díjakat tartalmazza. (Ez az összeg csökkenti a továbbutalandó üzembentartási díjat.) Az előirányzattól való eltérés oka, hogy az előirányzatban nettó összeg szerepel, míg a teljesítés áfás adat, továbbá, hogy a költségvetési átvállalás miatt a költség gyakorlatilag csak az első félévre vonatkozik.

5. Kiegészítő támogatások

A kiegészítő támogatások az üzembentartási díjak 1-1%-át egészítik ki a következő módon:

- az ORTT-nek 753 millió forint került 2002. évi kiegészítésként átutalásra,

- a 2003. évi ORTT támogatás előfinanszírozásaként 152 millió forint lett

december végén átutalva,

- a kiegészítő támogatások között került feltüntetésre a Testület 797/2002. (V. 21.) határozata alapján az ORTT részére átcsoportosított 31,910 millió forint,

- a közalapítványok esetén a kiegészítés nem abszolút összeghez, hanem a beszedett összeg 0,8%-ra történő kiegészítést jelent, melynek értéke 159 millió forint.

Az előirányzathoz való eltérés oka az ORTT esetén az, hogy a tervezett üzembentartási díj befolyásának elmaradásával nőtt az ORTT költségvetésében meghatározott konkrét összeghez történő kiegészítési igény. A közalapítványok esetén a hatás ellentétes: a bevétel részbeni elmaradása csökkenti a bevétel arányában meghatározott kiegészítő támogatást.

6. Igazgatóság

Az Igazgatóság költsége az Alap tevékenysége körében felmerült kiadásokat tartalmazza. Tekintve, hogy az Alap a kettős könyvvitel szabályainak megfelelően vezeti könyveit, a kiadások között a költségként és ráfordításként elszámolt, pénzmozgással járó összegek szerepelnek.

7. Szerzői jogdíjak

A szerzői jogdíjak 2002-re kifizetett 12% áfával növelt értéke 167 millió forint. A szerzői jogdíjak előirányzata a beszedési költséghez hasonlóan nettó módon van meghatározva, míg a teljesítés áfával növelt összeg.

8. Egyedi támogatások

Egyedi támogatásként a szabad keretből 44 millió forint került kifizetésre. Az előirányzat a Testület 787/2002. (V. 9.) határozatával a 2001. évben fel nem használt „fesztiváliroda felállítása” előirányzat maradványának, a 2002. évre átcsoportosított összegével került megemelésre.

9. Pályázatok bírálatának költségei

A pályázatok bírálatának költségei között a pályáztatás során felmerült, egyértelműen elkülöníthető költségek szerepelnek. A pályáztatási költségek előirányzata a Kezelési Szabályzatban meghatározott maximum alapján került meghatározásra.

10. Műsorszolgáltatási díjjal összefüggő költségek

A műsorszolgáltatási díjjal összefüggő költségek előirányzata a Testület 419/2002. (III. 6.) határozatával és 1302/2002. (IX. 3.) határozatával került megemelésre. A sor tartalmazza a műsorszolgáltatási díjak behajtásával kapcsolatban felmerült költségeket és azok térüléseit.

11. Az ORTT terhelő, a műsorszolgáltatók által be nem fizetett áfa

Az ORTT a 2002. évben 92,748 millió forint összegű áfát kért az Alaptól, melyből megtérülésként 53,646 millió forintot utalt vissza. Mindezek alapján 39,102 millió forint összegben finanszírozott áfát az Alap.