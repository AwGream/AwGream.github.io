1997. évi CXXXVII. törvény indokolása

az egyéni vállalkozásról szóló 1990. évi V. törvény módosításáról

-----STARTING---POINT---ALTALANOS--- 

Az egyéni vállalkozásról szóló 1990. évi V. törvény módosításáról rendelkező törvény elkészítése során a következő elvek kerültek figyelembe vételre:

- a vállalkozás változatlanul állampolgári jog maradjon azzal a feltétellel, hogy a vállalkozónak a személyi és tárgyi feltételeket előzetesen kell igazolnia. A törvény a vállalkozás személyi és tárgyi feltételeit normatív módon rendezi;

- az egyéni vállalkozásról szóló törvény deklarálja, hogy a vállalkozói igazolvány kiadása csak akkor tagadható meg, ha a kérelem teljesítése jogszabályba ütközik;

- a gazdasági kamarák szélesebb jogkört kapnak a vállalkozói igazolványok kiadásában, esetleg az önkormányzati jegyzők vállalkozói igazolvánnyal kapcsolatos egyes hatásköreinek a gazdasági kamarákhoz való telepítésével;

- a feladatátadás a feladatellátás folyamatossága mellett nem járhat a vállalkozók többlet adminisztrációjával és nem jelenthet többletterhet (többletköltséget).

A gazdasági kamarákról szóló 1994. évi XVI. törvény értelmében a gazdasági kamarák részt vesznek a gazdasági tevékenységgel összefüggő közigazgatásban. Ennek keretében eljárnak azokban a közigazgatási ügyekben, melyek intézésére felhatalmazást kaptak, közreműködnek továbbá a gazdasággal összefüggő államigazgatási ügyek ellátásában is. A jogszabály felhatalmazása alapján a gazdasági kamarák hatáskörébe utalt közigazgatási ügyekben az államigazgatási eljárás általános szabályait kell alkalmazni, azzal az eltéréssel, hogy a gazdasági kamara közigazgatási ügyben hozott határozata ellen fellebbezésnek nincs helye, azt felügyeleti jogkörben megsemmisíteni, vagy megváltoztatni nem lehet. A határozat felülvizsgálatát bíróságtól lehet kérni.

A törvény főbb jellemzői a következők:

a) Az 1990-ben megalkotott törvény - a gazdasági társaságokról szóló 1988. évi VI. törvény megalkotását követően - a magántulajdon garanciái, a vállalkozói szabadság és az azonos versenyfeltételek biztosítását helyezte az egyéni vállalkozások szabályozásának középpontjába. Ebből következően az új szabályozás a tradicionális kisipari és kiskereskedelmi szabályozás helyébe lépett, megszüntetve ezzel nemcsak a múlt századig visszanyúló, egyes céhes jellegű vonásokat, hanem fölszámolta azokat a vállalkozásokat akadályozó kötöttségeket is, amelyek lényegében 1990-ig a kisipar és kiskereskedelem gyakorlására vonatkozó szabályozást jellemezték.

Az egyéni vállalkozás szabályozási elvei korszerűek, az Alkotmánnyal összhangban a társasági jogalkotás alapelveivel azonos módon, teljeskörűen biztosítják az egyéni vállalkozás szabadságát.

Az elmúlt években ugyanakkor szembetűnővé vált, hogy a szabályozásnak vannak olyan elemei is, melyek arra utaltak, hogy a vállalkozások alapítását jelentősen megkönnyítő szabályozás teret enged a nem kívánatos jelenségeknek, az egyes tevékenységek folytatásának hatósági és más feltételei megfelelő módon nem érvényesülnek, nem hatékony az utólagos ellenőrzés, így az egyes esetekben nem megfelelő minőségű a munkavégzés. A törvény ugyan előírja, hogy az egyéni vállalkozást csak vállalkozói igazolvány birtokában lehet gyakorolni, a jegyző azonban csak akkor tagadhatja meg a vállalkozói igazolvány kiadását, ha a kérelem teljesítése jogszabályba ütközik és előzetesen nem vizsgálja, hogy a tevékenység folytatására előírt feltételek, hatósági engedélyek, képesítési követelmények rendelkezésre állnak-e.

Ezért a törvény szerint a vállalkozói igazolványt az eljáró hatóság kérelem alapján adja ki. E kérelemhez mellékelni kell mindazokat az okmányokat, szakhatósági igazolásokat, engedélyeket, képesítési feltételek meglétét igazoló okiratokat, amelyek alapján a kérelem elbírálható.

Az egyéni vállalkozások fontos szerepet töltenek be a lakosság helyi, főként szolgáltatási, kereskedelmi igényeinek kielégítésében, és ma már nem elhanyagolható más termelési, szolgáltatási tevékenységük sem. A fogyasztóvédelmi szempontok érvényesítésének biztosítására a korábbinál nagyobb szerepet kell kapjon a vállalkozók felkészültségével szembeni elvárás és annak maradéktalan érvényesítése.

b) A törvény szerint a vállalkozói engedély kiadását a gazdasági kamarák végeznék, és ezzel fontos közigazgatási feladatokat kapnának. A gazdasági kamarákról szóló törvény alapján erre az alkotmányjogi lehetőség biztosított. A törvény következtében a jövőben a községi, városi, fővárosi kerületi jegyző hatáskörét a székhely, illetve telephelyi tagság szerint illetékes gazdasági kamarák vennék át.

A vállalkozói igazolványt az eljáró kamara kérelem alapján adja ki. E kérelemhez mellékelni kell mindazokat az okmányokat, szakhatósági igazolásokat, engedélyeket, képesítési feltételek meglétét igazoló okiratokat, amelyek alapján a kérelem elbírálható.

A hatáskör átadása a többes vállalkozói igazolvány kiadásának - ma is jogszabályellenes - gyakorlatát kizárja, ugyanakkor a megkívánt feltételek folyamatos ellenőrzését és a szakmai kontroll követelményeinek érvényesítését is lehetővé teszi.

A gazdasági kamarák nem változatlan tartalommal veszik át az eddig jegyzők által elvégzett vállalkozói igazolvánnyal kapcsolatos feladatokat. A vállalkozókat a kamarák széles körű szolgáltatási, tanácsadási tevékenységgel segítik a feladatellátás során.

A nemzetközi összehasonlító elemzéseink is azt mutatják, hogy különösen a német és osztrák köztestületi kamarák az általános érdekképviselet mellett fontos közigazgatási feledatokat is ellátnak, így a törvényben foglalt feladat kamarai ellátása a nemzetközi gyakorlatban is elfogadott.

Ez a feladatátadás logikus következménye a gazdasági kamarai rendszer kiépülésének és a gazdasági kamarák számára törvényileg meghatározott feladatoknak.

Az új rendszer ugyanakkor számos előnnyel jár mind a vállalkozók, mind a nemzetgazdaság egésze számára. A gazdasági kamarák képesek lesznek ennek nyomán fellépni a tisztességes vállalkozók hírnevét rontó kontárokkal szemben, s eredményesen segíthetik a feketegazdaság elleni küzdelmet is.

Hasonlóképpen a feketegazdaság elleni küzdelmet, a fogyasztói érdekvédelmet és a tisztességes vállalkozók hírnevének védelmét szolgálja a gazdasági kamaráknak adandó azon jogosítvány is, amely felhatalmazza a gazdasági kamarákat a vállalkozások gyakorlásához szükséges, jogszabályban előírt feltételek ellenőrzésére, s e feltételek hiánya esetén a vállalkozói igazolvány kiadásának megtagadására, illetve a korábban kiadott igazolvány visszavonására.

c) A törvény szerint az egyéni vállalkozói igazolványokkal kapcsolatos eljárás gyorsítása érdekében a kamarák a kérelmező helyett az adóhatóságtól beszerzik az egyéni vállalkozói adószámát, szükség esetén adóazonosító jelét, az egészségbiztosítási pénztártól beszerzik a társadalombiztosítási folyószámla- számot és amennyiben a vállalkozás tevékenysége azt indokolja, kérésre a statisztikai számjelét. A gazdasági kamaráknál egy olyan rendszer jön létre, amely jelentősen megkönnyíti az egyéni vállalkozás megkezdését.

A kamarák helyi irodahálózata a legtöbb megyében már létrejött, a szolgáltatói irodahálózat alkalmas az ügyfelek részére nyújtott szolgáltatások bővítésére, a vállalkozásokkal kapcsolatos tanácsadói tevékenység ellátására, a vállalkozások alapításával, megkezdésével kapcsolatos ügyintézés egyszerűsítésére, az ügyintézési idő lerövidítésére.

A szolgáltatói irodák a vállalkozói nyilvántartás megvalósításával a fokozatosan bővülő kamarai hatáskörök révén a közigazgatás egyszerűsítésének hatékony elemévé válhatnak.

A szabályozás az állampolgárok számára is előnyös, mert az áttekinthető, egyszerű közigazgatási eljárás, amely a gazdasági kamarai szolgáltatásokkal összekapcsolódik, megkönnyíti a vállalkozások alapítását.

d) Az illetékekről szóló 1990. évi XCIII. törvény 67. § (2) bekezdése alapján az érdekelt miniszter a pénzügyminiszterrel egyetértésben, rendeletben szabályozza az egyes intézmények igazgatási jellegű szolgáltatásának igénybevételéért fizetendő díj mértékét.

Ha a szolgáltatási díj mértéke megegyezik az illetékekről szóló 1990. évi XCIII. törvény mellékletének jelenleg hatályos VII. fejezetében meghatározott összegű eljárási illetékkel, akkor az előre láthatólag fedezi a feladat ellátásával kapcsolatban felmerülő költségeket.

Tekintettel arra, hogy a jövőben a vállalkozói igazolvánnyal kapcsolatos ügyintézés a gazdasági kamarákhoz kerül - amelyek az eljárásokért közigazgatási díjat szednek - az 1990. évi XCIII. tv. egyéni vállalkozói igazolványra vonatkozó rendelkezését indokolt hatályon kívül helyezni.

A vállalkozói igazolványokkal kapcsolatos államigazgatási feladatok kamarákhoz telepítése lehetővé teszi, hogy a feladatokat a mainál nagyobb hatékonysággal és olcsóbban lássák el. A három gazdasági kamara a költségek csökkentése és az egységes információs rendszer kiépítése érdekében közös területi irodákban tervezi a vállalkozói igazolványokkal kapcsolatos feladatokat ellátni.

e) A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt az új kamarai feladatkörnek megfelelően módosítani kell. Ezzel válnak a kamarák jogosulttá a vállalkozói igazolványban szereplő adóazonosító jel kezelésére.

f) Az önkormányzati jegyzők vállalkozási igazolvánnyal kapcsolatos feladata megszűnik, ezért indokolt a gazdasági kamarákról szóló 1994. évi XVI. tv. 24. §-ának (2) bekezdését hatályon kívül helyezni.

Az 1990. évi V. törvény 14.§ (2) bekezdése pedig azért kerül hatályon kívül helyezésre, mert így biztosítható a megmaradó - üzletek működtetéséhez kapcsolódó - jegyzői hatáskörök elkülönítése a kamarai feladatköröktől.

g) Felhatalmazást kap a Kormány a részletszabályok (igazolványok formája, kiállítási rendje) meghatározására.

-----STARTING---POINT---RESZLETES---

Az 1. §-hoz

A vállalkozói igazolványt a gazdasági kamarákról szóló törvény szerinti tagság alapján illetékes gazdasági kamara adja ki. Az eljárás kérelemmel indul, amelyhez mellékelni kell az előírt feltételek meglétét igazoló okiratokat.

Az okiratok és nyilatkozatok alapján a gazdasági kamara számítógépes rendszer útján beszerzi a kérelmező helyett annak adószámát, szükség esetén adóazonosító jelét, társadalombiztosítási folyószámlaszámát, kérésre statisztikai számjelét.

A kamara az egyéni vállalkozó nevét és székhelyét számítógépen rögzíti és az egyéni vállalkozó részére jegyzékszámot ad. A vállalkozói igazolvány kiadásának egyszerűsítése érdekében a kamara a kérelmező helyett megszerzi társadalombiztosítási folyószámlaszámát, adóazonosító jelét, adószámát és statisztikai számjelét.

A 2. §-hoz

A vállalkozói igazolvány tartalma kiegészül a kamarai nyilvántartási számmal. Az adatokban bekövetkezett változásokhoz kapcsolódó feladatok pedig a kamarához kerülnek, így a bejelentési kötelezettséget is e szerv felé kell teljesíteni.

A 3. §-hoz

A vállalkozói igazolvány kiadása, visszavonása a székhely, illetve telephely szerinti területi kamara hatáskörébe tartozik.

A tevékenységi kör bővítése, megváltoztatása esetén az igazolvány kiadására vonatkozó szabályok szerint kell eljárni, vagyis előzetesen igazolni kell a feltételek meglétét.

A gazdasági kamara köteles értesíteni a területileg illetékes jegyzőt az egyéni vállalkozásokkal kapcsolatos lényeges változásokról. Ez biztosítja azt, hogy az önkormányzatok - a lakosság érdekében is - megfelelő információkkal rendelkezzenek a területükön működő egyéni vállalkozásokról.

A Központi Statisztikai Hivatal tájékoztatása a meghatározott tevékenységi körök gyakorlásának egységes nyilvántartását szolgálja.

Az adóhatóságnak a vállalkozási tevékenység gyakorlására való jog megszűnéséről való értesítése pedig azt a célt szolgálja, hogy a hatóság értesülhessen arról, ha a magánszemély egyéni vállalkozói adóbevallást nem nyújthat be.

A 4. §-hoz

Az egyéni vállalkozó csak vállalkozói igazolvány birtokában és az irányadó jogszabályok előírásai szerint működhet, és csak olyan tevékenységet folytathat, amelyet a vállalkozói igazolványa tartalmaz.

Az 5. §-hoz

Az értesítési kötelezettség egyik biztosítéka annak, hogy az egyéni vállalkozók a vonatkozó jogszabályokat betartsák.

A 6. §-hoz

Az egyéni vállalkozói igazolványokkal kapcsolatos jegyzői jogkört a jövőben a gazdasági kamarák látják el, ezért a törvény szövegébe jegyző helyett kamara szövegrész kerül.

A 7. §-hoz

Az illetékekről szóló törvény melléklete XVII. fejezetének módosításával lehetőség nyílik arra, hogy a gazdasági kamarák az egyéni vállalkozói igazolvány kiadásával kapcsolatos eljárásokért szolgáltatási díjat szedjenek.

A 8. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt az új kamarai feladatkörnek megfelelően módosítani kell. Ezzel válnak a kamarák jogosulttá a vállalkozói igazolványban szereplő adóazonosító jel kezelésére.

-----STARTING---POINT---VEGE---

A 9. §-hoz

A vállalkozói igazolvány kiadásával kapcsolatos jegyzői hatáskör átadásával összefüggő feladatok szükségessé teszik, hogy a módosítás 1998. július 1-én lépjen hatályba, indokolt ezért az átmeneti szabályokról is rendelkezni.

Az Etv. 14.§ (2) bekezdésének hatályon kívül helyezését a megmaradó jegyzői és a létesülő kamarai hatáskörök pontos szétválasztása indokolja.

Az önkormányzati jegyzők vállalkozási igazolvánnyal kapcsolatos feladata megszűnik, ezért a gazdasági kamarákról szóló 1994. évi XVI. tv. 24. §-ának (2) bekezdése hatályon kívül helyezésre kerül.

A folyamatosság biztosítása érdekében a már kiadott igazolványok továbbra is érvényben maradnak, és a megkezdett ügyekben a korábbi szabályok szerint kell eljárni.

A Kormány a törvénymódosításhoz kapcsolódó részletszabályok meghatározására kap felhatalmazást.