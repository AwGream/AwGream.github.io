2013. évi CXXXVIII. törvény indokolása

a temetőkről és a temetkezésekről szóló 1999. évi XLIII. törvény módosításáról

-----STARTING---POINT---ALTALANOS--- 

A szociális temetés intézményének megteremtésével a törvény alanyi jogon mindenkinek ingyenes választási lehetőséget biztosít az elhunyt eltemetésére.

A köztemető fenntartója minden köztemetőben köteles külön parcellát kijelölni a koporsós vagy urnás szociális temetési helyek számára.

Települési önkormányzat a köztemető fenntartásáról más tulajdonossal - adott esetben egyházzal - történt megállapodás útján is gondoskodhat. Ennek megfelelően tehát előfordulhat, hogy amennyiben az egyházi tulajdonú temető köztemetőként működik, a szociális parcella létesítése ebben a temetőben is kötelezővé válik. Azokon a településeken, ahol az önkormányzat saját tulajdonú temetővel rendelkezik, az egyházi temetőkre a szociális parcella kialakításának kötelezettsége nem vonatkozik.

Ezekben a parcellákban a sírhely első alkalommal történő megváltása az eltemettető számára ingyenes. A temetéshez az állam által biztosított kellékeket (temető, urna, sírjel) használja fel az eltemettető. Szociális temetési helyen a sír megjelölésére kizárólag fa fejfa vagy fa kereszt használható, és a ravatalozás, búcsúztatás a sírnál is történhet.

A szociális temetés egyik jellemzője, hogy annak során az eltemettető vállalja azt, hogy ő maga, vagy az általa felkért személy a temetés során személyesen közreműködik. Amennyiben utóbb kiderül, hogy mégsem tudja vállalni a személyes közreműködést, akkor az önkormányzat gondoskodik a temetésről közköltséges temetés keretében. Ebben az esetben a temetési költségek hagyatéki teherként megjelennek.

A halottszállítás tekintetében szociális temetés esetén meg kell különböztetni a temetőn belüli és a temetőn kívüli szállítást. A temetőn belül lehetővé válik a jármű igénybevétele nélküli szállítás, azaz a hozzátartozók vihetik pl. kézben a koporsót vagy urnát. Amennyiben járművel történő szállításra kerül sor, akkor továbbra is kizárólag az erre a célra kialakított halottszállító járművel lehet szállítani.

A temető üzemeltetése során a törvény, a törvény végrehajtásáról szóló kormányrendelet, egyházi temető esetén a temetőszabályzat, köztemető esetén önkormányzati rendeletben meghatározott rendelkezések szerint kell ellátni.

-----STARTING---POINT---RESZLETES---

Az 1. §-hoz

A szociális temetési forma bevezetése a hozzátartozók számára egy ingyenes temetési formát biztosít, amelynek fogalmát ez a rendelkezés határozza meg.

A 2. §-hoz

A törvény megteremti az építésügyi szabályozással való összhangot, a pontosítás célja egyértelműsíteni azt, hogy a helyi szabályozási terv az építési szabályzat része.

A 3. §-hoz

Pontosítja, hogy a nemzeti sírkertbe tartozó temetési hely mentesül a megváltási illetve újraváltási díj alól, azonban ezekbe a sírokba történő további koporsós betemetés esetén egy egyszeri újraváltási díj megfizetése szükséges, tekintettel arra, hogy a sírhely nemzeti sírkertbe történő sorolásával együtt járó védettség a korábban betemetett elhunyt emlékének megőrzését szolgálta.

A 4-5. §-hoz

A temető üzemeltetőjének a szociális temetés bevezetésével új feladatai lesznek: biztosítania kell a szociális temetések összehangolását, ellenőriznie kell a hozzátartozók személyes közreműködése keretében elvégzett sírásást, ravatalozást, biztosítania kell az ehhez szükséges eszközöket és gondoskodnia kell az elhunyt eltemetéséhez szükséges kellékek átvételéről. A temető üzemeltetőjének feladata, hogy a hozzátartozók a munkavédelmi, közegészségügyi, járványügyi szabályokat megismerjék. A szabályok betartatása érdekében az üzemeltető felhívhat az előírások betartására, ezek nem teljesítése esetén pedig a munkálatok elvégzéséről - az eltemettető költségére - maga intézkedik.

A 6. §-hoz

A törvény új nyilatkozat-típust vezet be, az ún. befogadó nyilatkozatot. Ennek célja, hogy adott temetőből, temetkezési emlékhelyről a holttestnek másik temetési helyre történő áthelyezése esetén az eredeti temetési helyen álljon rendelkezésre információ arról, hogy a továbbiakban a holttest, illetve az urna hol található.

A módosítás rendelkezik továbbá az elhunyt más temetőbe történő áthelyezéséről szóló befogadó nyilatkozat és a temetőn, temetkezési emlékhelyen kívüli történő urnaelhelyezésről kiállított nyilatkozatok adattartamáról, megőrzéséről, az abban foglalt adatok megismerhetőségéről.

A 7. §-hoz

Egyre gyakoribb, hogy a temetésre kötelezettek hazaviszik az elhunyt hamvait. Ezzel egyrészt akadályozzák más hozzátartozók kegyeletgyakorlását, másrészt a hamvak helyének nyilvántartása sem megoldott. A problémák kiküszöbölése érdekében a szabályozás a jelenlegi gyakorlathoz képest némileg szigorodik: az urna hazavitele abban az esetben lehetséges, amennyiben azt az elhunyt végrendeletében kérte, vagy a temetésre kötelezett nyilatkozik arról, hogy más hozzátartozók számára a kegyeleti jog gyakorlásának lehetőségét biztosítja. A hamvak szétszórására csak akkor kerülhet sor, ha azzal az elhunyt hozzátartozói egyetértenek.

A nyilatkozat megőrzésére leginkább a hamvasztóüzemek alkalmasak, tekintettel arra, hogy a szolgáltatás megrendelésekor az eltemettető szándéka már ismert, a hamvasztóüzemek részletes nyilvántartásokkal rendelkeznek, és korlátozott számuk lehetővé teszi a nyilvántartások egyszerű elérését, ellenőrzését.

Abban az esetben, ha a hamvak elhelyezésére temetőben vagy temetkezési emlékhelyen kerül sor, a sírhely megváltásáról szóló befogadó nyilatkozat tanúsítja, hogy a hozzátartozók a hamvakat ezeken a helyszíneken kívánják elhelyezni. Ily módon minden urna elhelyezése visszakövethetővé válik.

A 8. §-hoz

Mivel a sírhely feletti rendelkezési jog a megváltó halálával tovább öröklődik, gyakorlati problémát okoz, ha a jog gyakorlását több örökös egyszerre gyakorolni kívánja. A módosítás ennek pontosítását tartalmazza.

A 9. §-hoz

Szövegpontosítás.

A 10. §-hoz

A szociális temetési forma bevezetése bármely eltemettető számára egy ingyenes temetési formát biztosít, amelyet az elhunyt utolsó lakhelye szerinti önkormányzatnál kell igényelni. A szociális temetés költségei hagyatéki teherként nem érvényesíthetőek. A szociális temetés tartalmazza az elhunyt szállítását, hűtését, boncolás utáni öltöztetését, hamvasztását, az eltemetéshez szükséges sírhelyet és kellékeket. A szolgáltatás tartalmától eltérni nem lehet. Abban az esetben, ha az eltemettető a csomag tartalmától mégis eltér, az addigi juttatások árát vissza kell fizetnie.

Szociális temetésre akkor kerülhet sor, ha az eltemetést a halálesetet megelőzően más szerződésben (pl. temetési előszerződésben, eltartási szerződésben vagy más eltemettetésre irányuló szerződésben) nem vállalta.

A szociális temetés keretében az eltemettető vállalja, hogy ő maga, vagy az általa felkért személy a temetés során személyesen közreműködik. A törvényben meghatározott temetkezési szolgáltatási tevékenységek közül a következők tartoznak a személyes közreműködés keretébe: az elhunyt öltöztetése, előkészítése (kizárólag abban az esetben, ha nem kórházban történt a haláleset és boncolásra sem kerül sor, tehát pl. az illető otthonában történő halál esetén), a sír kiásása és visszahantolása, a koporsó sírba helyezése vagy urnaelhelyezés, temetőn belüli halottszállítás. Ezen elemek elvégzéséhez temetkezési szolgáltató nem vehető igénybe, és a tevékenység ellátásáért ellenszolgáltatást sem felajánlani, sem elfogadni nem lehet.

A felsorolt tevékenységeket a hozzátartozó saját felelősségére végzi. A temető üzemeltetője a temetői munkavégzéshez szükséges szabályokról a hozzátartozókat tájékoztatja. Amennyiben a hozzátartozó mégsem tudja vállalni a személyes közreműködést, az önkormányzat az elhunyt közköltséges eltemetéséről gondoskodik.

Közegészségügyi, járványügyi, kegyeleti okokból a halottvizsgálatot végző orvos a személyes közreműködést korlátozhatja vagy megtilthatja. Boncolást követően az egészségügyi intézmény az elhunyt temetésre való előkészítését, öltöztetését szociális temetés esetén elvégzi, azonban a holttest rekonstruálása, kozmetikázása, maszkolása nem része a holttest előkészítésének.

Szociális temetési helyre második koporsós betemetés nem, csak urnás rátemetés történhet.

A szabályozás rendelkezik a költségek viseléséről és arról, hogy a szociális temetés mentesül az illetékek és közterhek alól.

A 11. §-hoz

A palliatív ellátás nyújtását végző hospice intézmények tevékenységének célja a súlyos betegségük végstádiumában levő betegek életminőségének javítása, testi és lelki szenvedéseik enyhítése, valamint a hozzátartozók segítése a betegség és a gyász terheinek viselésében. Az ilyen intézmények tevékenységét segíti, ha az elhunytaktól történő elbúcsúzás lehetősége biztosítható. Ennek érdekében a törvény a hospice intézményben végzett ravatalozást kiveszi a temetkezési szolgáltatások közül, így az ott végzett ravatalozás külön engedély nélkül végezhető.

Az egyházi tulajdonban lévő temetőben, temetkezési emlékhelyeken - altemplomokban - az urna elhelyezése nem minősül temetkezési szolgáltatásnak.

A 12. §-hoz

A hozzátartozók, eltemettetők érdeke, hogy a temetkezési szolgáltatók árai könnyen elérhetőek, összehasonlíthatóak legyenek. A szabályozás rögzíti azt is, hogy a temetkezési szolgáltató a hozzátartozó által biztosított kellékek használatáért, átvételéért nem számíthat fel külön díjat.

A 13. §-hoz

A korábbi szabályozás alapján a temetkezési szolgáltatók telephelye külön engedélyezés alapján működhetett. A telephely engedélyezési eljárás megszűnt. A telephely vizsgálata a temetkezési szolgáltató működési engedélyezésének részét képezi, önálló engedélyezési eljárás alá nem esik. A módosítás ezt a pontosítást tartalmazza.

A hatályos szabályozás tiltja az egészségügyi intézmények területén a temetésfelvételt, mivel az pszichés megterhelést jelent mind a betegeknek, mind a hozzátartozóiknak. Elterjedt gyakorlat azonban, hogy a temetkezési szolgáltatók ezen intézmények közvetlen közelében, gyakran a kórházak bejáratával szemben temetés-felvételi irodát működtetnek. A módosítás megtiltja a temetés-felvételi irodák működtetését a fekvőbeteg-szakellátást végző egészségügyi intézmények 200 méteres körzetében.

A 14. §-hoz

A módosítás pontosítja a temetkezési szolgáltatók összeférhetetlenségére vonatkozó szabályokat, és az összeférhetetlenséget minden olyan, az egészségügyi intézménnyel, mentésre feljogosított szervezettel jogviszonyban álló munkavállalóra kiterjeszti, aki munkája során a halottak kezelésében, kiadásában részt vesz.

A 15-16. §-hoz

A törvény módosítása meghatározza a temetkezési szolgáltatók ellenőrzésének, szankcionálásának szabályait. A temetkezési szolgáltatásokat engedélyező hatóság számára biztosítja a lehetőséget a bírság kiszabására, illetve a működési engedély visszavonására.

A 17. §-hoz

Közegészségügyi szempontok indokolják az elhunyt hűtött körülmények közötti szállítását. A jogszabály kivételt tesz a temetőn, temetkezési emlékhelyen belül történő, illetve az év hűvösebb időszakaiban történő rövid időtartamú szállítások esetén.

A 18. §-hoz

A hozzátartozó érdeke, hogy a hamvasztások árairól teljes körű tájékoztatást kaphasson, ezért a hamvasztóüzemek kötelesek félévente, előzetesen közzétenni a náluk érvényesített, mindenkire egységesen kötelező árakat.

A hamvasztóüzemek nyilvántartásának tartalmát e törvény, a részletszabályokat kormányrendelet határozza meg.

A 19. §-hoz

A korábbi szabályozás szerint köztemető esetén az önkormányzat a temetőn belül a holttest hűtését, temetőn belül járművel történő szállítását, a hamvak erre szolgáló berendezéssel történő szórását, továbbá a sírhelynyitást és visszahantolást helyi rendeletében a temető üzemeltetőjének kizárólagos hatáskörébe adhatta. A módosítás pontosító rendelkezéseket tartalmaz, a jogosultságok körét kibővíti és meghatározza az önkormányzatok számára a díj megállapítására vonatkozó szabályokat. A módosítás kibővíti a temetőtulajdonosok körét és jogát arra, hogy a temetőben végzett temetkezési szolgáltatási elemek közül a jövőben több feladatot a temető üzemeltetőjére bízzanak. A módosítás a temetőüzemeltetők által szedhető díjakra vonatkozó szabályozást is tartalmaz, és törvényi szintre emeli azt a szabályozást, hogy nem szedhető díj a temetőlátogatásért, a temetői utak használatáért és a temetési hely gondozásához igénybe vett vízért.

A 20. §-hoz

A módosítás eredményeként hősi halottak földi maradványainak kezelése alkalmával a törvény halottszállításra, eltemetésre vonatkozó szabályai nem alkalmazandóak, tekintettel arra, hogy az elhunyt hősök csontmaradványai esetében ez már nem indokolt.

A 21. §-hoz

A módosítás célja, hogy a kegyeleti jogok érvényesülését a lehető legteljesebben biztosítsa, akár betegjogi képviselő segítségének bevonásával.

A 22. §-hoz

A módosítás a Kormány részére adott felhatalmazást pontosítja, kiegészíti a temetőüzemeltetők feladatkörét és a díjakkal kapcsolatos szabályozást.

A törvény új felhatalmazó rendelkezésekkel egészíti ki a törvényt; felhatalmazást ad a hamvasztás legmagasabb díjának, az eljárási szabályoknak és a holttest egészségügyi intézményben történő hűtésének részletes szabályai megállapítására.

A 23. §-hoz

A temetésfelvételi irodák egészségügyi intézményektől való védőtávolságának bevezetésére két lépésben kerül sor: a saját tulajdonban lévő irodák megszüntetésére vonatkozó hatálybalépés időpontja 2015. január 1., az egyéb jogcímen használt irodák esetében 2014. február 1.

A temetkezési szolgáltatás a szolgáltatási irányelv hatálya alá tartozik. A hamvasztással kapcsolatban bevezetésre kerülő hatósági árra és temetésfelvételi irodákhoz kapcsolódó védőtávolságra tekintettel a törvény szolgáltatási notifikációjára kerül sor.

A 24-25. §-hoz

Temető beépítésre szánt és nem szánt területen is létrehozható.

A köztemető fogalmának temetőrészre vonatkozó kiterjesztése segíti a saját temetővel nem rendelkező önkormányzatokat, hogy a köztemető fenntartási kötelezettségüknek könnyebben tegyenek eleget.

A módosítást követően a parkosítás kikerül a kötelező temetői infrastruktúra köréből. A temetési szertartás körében végzett világi búcsúztatás nem minősül temetkezési szolgáltatásnak.

A továbbiakban pontosító jellegű módosításokra kerül sor.

-----STARTING---POINT---VEGE---

A 26. §-hoz

A záró rendelkezések a hatálybalépés időpontját határozzák meg, valamint a szolgáltatási irányelv előírásainak megfelelő notifikáció teljesítésére utalnak.