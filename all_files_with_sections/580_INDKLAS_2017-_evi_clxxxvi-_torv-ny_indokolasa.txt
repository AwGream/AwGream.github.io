2017. évi CLXXXVI. törvény indokolása

a közigazgatási bürokráciacsökkentéssel és az egyes hatósági eljárások egyszerűsítésével összefüggő törvények módosításáról

-----STARTING---POINT---ALTALANOS--- 

A törvény általános célja az egyes, közigazgatási hatósági eljárásokra vonatkozó jogszabályi előírások módosítása, a hatósági jogalkalmazás megkönnyítése valamint az állampolgárok és a vállalkozások adminisztratív terheinek csökkentése.

Adminisztratív tehernek minősül mindazon kötelezettség teljesítése, amely olyan jogi előírásból fakad, amely az állampolgárok és vállalkozások ügyintézését megnehezíti, bonyolulttá teszi. Az ügyintézés egyszerűbbé tételét szolgálja minden olyan módosítás, amely a hatósági eljárásokat - a szakmai elvárások teljes megtartása mellett - rövidebbé és hatékonyabbá teszi. A hatósági eljárások egyszerűbbé tételét jelenti az együttműködésre kötelezett hatóságok közötti kapcsolattartás megkönnyítése, a megfelelő kapcsolatrendszerek kialakítása is. A fentieken túl adminisztratív tehernek tekintendők a hatósági eljárásokért fizetendő díjak és illetékek is, ezért a Kormány egyik fontos célja - a bürokráciacsökkentés keretein belül - ezeknek a díjaknak, illetékeknek a folyamatos felülvizsgálata és ennek eredményeként azok mértékének csökkentése vagy megszüntetése.

A Kormány elkötelezett ezeknek a terheknek, akadályoknak a megszüntetése iránt, ezért folytatja a közigazgatási bürokráciacsökkentés már több éve megkezdett folyamatát, amely feladatnak a keretén belül jelen előterjesztés elkészült.

A hatósági eljárásokon belül több olyan részterület, munkafázis is van, amely az ügyfelek részéről közvetlenül nem érzékelhető, de az ezeken a területeken történő egyszerűsítés eredménye már igen.

Így annak érdekében, hogy az ügyfeleknek minél kevesebb igazolást, dokumentumot kelljen a hatósági eljárások során a kérelmekhez csatolni, minél kevesebb kérdésben kelljen nyilatkozni, szükséges a hatósági működés háttértámogatásának elősegítése. Ennek eredményeként az ügyfelek csak a gördülékeny, hiánypótlásoktól mentes munkát tapasztalhatják a közigazgatási szervek részéről. Ezen működéstámogatást elősegítő módosítás többek között a hatósági eljárások lefolytatásához szükséges adatoknak az eljáró hatóság részére történő rendelkezésre bocsátása, oly módon, hogy az felesleges eljárási cselekményekkel - a hatóságok egymás közötti megkeresésével - ne növelje az eljárás ügyintézési határidejét. A jogalkotás két - a közigazgatás működésével és az ügyféli elvárásokkal kapcsolatos - kérdést is kezel: A nyilvántartások könnyebb kezelhetősége eredményeként kevesebb dokumentum beszerzését kell elvégezni az állampolgároknak, vállalkozóknak és emellett rövidül az ügyintézés időtartama is.

A fenti célok elérése érdekében a törvényben szereplő módosítások előkészítése során áttekintésre kerültek hatósági nyilvántartásokkal kapcsolatos szabályok is. Az áttekintés célja annak felmérése volt, hogy mely hatósági eljárások lefolytatása során kell felhasználni azokat az adatokat, amelyek egy másik szervnél már rendelkezésre állnak. Így többek között az erdészeti hatósági részére az állami ingatlan-nyilvántartási térképi adatbázishoz való közvetlen hozzáférés biztosítása az erdészeti hatóság eljárásaiban eredményez hatékonyabb és egyszerűbb feladatellátást, vagy a felsőoktatási információs rendszerhez való közvetlen elektronikus hozzáférés biztosítása az ellátások megállapítását teszi egyszerűbbé a családtámogatási ügyben eljáró hatóság részére.

Az adminisztratív terhek csökkentése és ugyanazon adatok többszörösen történő nyilvántartásnak megszüntetése - ezáltal mind a közigazgatást érintő adminisztratív feladatok mennyisége, mind a lakosságot érintő nyilvántartásba vétellel kapcsolatos kötelezettségek mérséklése - érdekében egyes hatósági nyilvántartások összevonása is megtörténik.

Egyes szakterületeken hasonló adattartalommal bíró nyilvántartások részben párhuzamosan tartalmazzák ugyanazokat az adatokat, amelyek így szükségtelen elemei a közigazgatási nyilvántartások rendszerének. Emellett az esetlegesen hibás vagy megváltozott adatok kijavítása, módosítása is sokkal nehézkesebb az ügyfelek és a hatóságok számára is. A nyilvántartások összevonásával könnyebbé válik az adott szakterületen releváns információk beszerzése. Ezekkel az intézkedésekkel javul a közigazgatási ügyintézés minősége és hatóságok problémákra reagáló képessége is.

A törvény jelentősen módosítja a cégeljárásról szóló törvényt. A módosítások a cégeljárásban azonosított indokolatlan adminisztratív terheket szüntetik meg és biztosítják, hogy az ügyfelek gyorsabban és hatékonyabban tudják a cégügyeket intézni. Magyarország versenyképességének javítsa szempontjából kiemelt kérdés a cégalapítással, cég-változásbejegyzéssel vagy akár a cégek átalakításával együttjáró cégeljárások egyszerűsítése. A „jó kormányzás” egyik fontos feladata a vállalkozóbarát környezet kialakítása, amely növeli a gazdasági és társadalmi versenyképesség javításának esélyeit. A versenyképesség egyik vizsgálati szempontja a cégalapításokkal, változásokkal kapcsolatos eljárások gyorsasága. Emellett a közbizalom szempontjából fontos a cégek működésével kapcsolatos eljárások megfelelő hatékonyságának biztosítása is.

A törvény alapján sor kerül az automatikus döntéshozatal lehetőségének bevezetésére meghatározott ingatlanügyi és halgazdálkodási eljárásokban. Az automatikus döntéshozatal szerinti eljárásrend alapján a hatóságok a döntéseiket a kérelem beérkezésétől számított huszonnégy órában belül hozzák meg. Az ügyfélterhek között jelentős mérési szempont az ügyek elintézésére fordított idő, amelyet több szempont is befolyásolhat. Az automatikus döntéshozatallal ez a fajta teher gyakorlatilag megszűnik, mivel az ügy indítása és a tényleges eredmény között mindössze huszonnégy óra telhet el, ami komoly adminisztratív teher csökkenéssel jár.

Az automatikus döntéshozatal lehetőségének biztosítása elősegíti, hogy az ügyfelek a lehető legrövidebb időn belül hozzájussanak olyan iratokhoz, hatósági bizonyítványokhoz, amelyek tipikusan közigazgatáson kívüli, jellemzően polgári jogi ügyletekhez szükségesek.

Állampolgári oldalról közvetlen pozitív változást jelent továbbá az illetékmentességek körének bővítése. Az illetékekről szóló törvény módosításával a családi otthonteremtési kedvezmény igénylésével összefüggő hatósági eljárások ingyenessé tétele, illetve az illetékkedvezmény az igénylő állampolgárok adminisztratív terheit nagymértékben csökkenti, valamint a jelenleginél kevésbé bürokratikus szabályrendszer létrehozását eredményezi.

Jelentős kedvezmény továbbá, az első sikeres nyelvvizsga és az első emelt szintű idegen nyelvből tett érettségi vizsga díjához nyújtott támogatás megállapítására irányuló hatósági eljárás esetén az illetékmentességének biztosítása is.

A módosítások célja összefoglalóan mindazon többletterhet jelentő kötelezettségek eltörlése, megváltoztatása, amely az állampolgárok és vállalkozások ügyintézése során bosszantó nehézséget, akadályt jelentenek, és amelyek módosításával a gördülékenyen és hatékonyan működő közigazgatási ügyintézés érhető el, illetve támogatható.

-----STARTING---POINT---RESZLETES---

Az 1-2. §-hoz

Az illetékekről szóló 1990. évi XCIII. törvény módosítása keretében a közigazgatási hatósági eljárásokhoz kapcsolódóan egy új illetékmentességi esetet szabályozására kerül sor. A lakáscélú állami támogatás igénylésével kapcsolatos hatósági eljárások ingyenessé tétele az adminisztratív terheinek csökkentésére irányul.

Emellett a módosítás meghatározza a személyazonosító igazolvány és lakcímkártya ingyenességének racionális kereteit azzal, hogy évente egy alkalomra korlátozza az illetékmentességet.

A társasházi közösség ügyintézését ellátó közös képviselő vagy az intézőbizottság elnöke adatainak nyilvántartásával kapcsolatos illetékmentesség arra irányul, hogy a 2019. január 1-jétől hatályos új nyilvántartási kötelezettségek ne eredményezzenek adminisztratív terhet az érintettek számára.

A módosítás alapján illetékmentessé válik az első sikeres nyelvvizsga és az első emelt szintű idegen nyelvből tett érettségi vizsga díjához nyújtott támogatás megállapítására irányuló hatósági eljárás, továbbá a fiatalok „B” kategóriás közúti járművezetői engedély megszerzéséhez nyújtott támogatás.

A 3. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása a felsőoktatási információs rendszerhez való hozzáférés biztosításával egyszerűsíti az álláskeresőként való nyilvántartásba vétel és nyilvántartásból való törlés iránti eljárás lefolytatásához szükséges adatok beszerzését. A módosítás eredményeként az eljárásban érintett hatóságok formális adatszolgáltatással kapcsolatos adminisztratív terhei csökkennek.

A 4-5. §-hoz

Az egészségügyi hatósági és igazgatási tevékenységről szóló 1991. évi XI. törvény módosítása biztosítja, hogy a hatályos rendelkezések szerint kizárt fellebbezés az általános közigazgatási rendtartásról szóló 2016. évi CL. törvény (a továbbiakban: Ákr.) hatálybalépését követően is kizárt maradjon.

A 6. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvény módosítása alapján a felsőoktatási információs rendszerhez való hozzáférés biztosításával mellőzhetővé válik a doktori cím megszerzését tanúsító oklevél bemutatása a személyiadat- és lakcímnyilvántartó szerv részére vagy a felsőoktatási oklevél-nyilvántartást vezető szerv a személyiadat- és lakcímnyilvántartó szerv általi megkeresése. A módosítás eredményeként az eljárásban érintett szervek formális adatszolgáltatással, illetve az ügyfél okirat-bemutatással kapcsolatos adminisztratív terhei csökkennek.

Az adatszolgáltatás megteremtése érdekében rögzíti a személyiadat- és lakcímnyilvántartásból a cégbíróság és a cégszolgálat adatigénylésének rendjét.

A 7. §-hoz

A földrendező és a földkiadó bizottságokról szóló 1993. évi II. törvény módosítása biztosítja, hogy a hatályos rendelkezések szerint kizárt fellebbezés az Ákr. hatálybalépését követően is kizárt maradjon.

A 8. §-hoz

A szociális igazgatásról és szociális ellátásokról szóló 1993. évi III. törvény a szociális ellátásokról és az arra jogosult személyekről szóló országos nyilvántartáshoz való közvetlen hozzáférés lehetőségét teremti meg a szociális hatáskört gyakorló szervek, a gyámügyi feladatokat ellátó szervek, a nyugdíjbiztosítási igazgatási szerv, az egészségbiztosítási szerv, és a rehabilitációs hatóság számára. A módosítással csökkennek az érintett szervek formális adatszolgáltatással kapcsolatos adminisztratív- és költségterhei.

A szociális igazgatásról és szociális ellátásokról szóló 1993. évi III. törvény 43/A. § (3)-(5) bekezdésének módosítására és új (6) bekezdéssel történő kiegészítésére az Ákr. rendelkezéseivel összhangban kerül sor. Az Ákr. szerint a hatóság a tényállás tisztázása során szabadon mérlegeli a bizonyítékokat, ezért szakértő kötelező igénybevételének előírásáról a törvény nem rendelkezhet. Az Ákr. 71. §-a emellett meghatározza a szakértő igénybevételére vonatkozó szabályokat.

A 9. §-hoz

A magyar állampolgárságról szóló 1993. évi LV. törvényben (a továbbiakban: Áptv.) foglalt módosítás - figyelemmel arra, hogy ezekben az eljárásokban az ügyfél személyes jelenléte elengedhetetlen, valamint a benyújtandó okiratok köre elektronikusan nehezen kezelhető - az állampolgársági eljárásokban általánosan kizárja az elektronikus ügyintézést.

Az új eljárásjogi rendelkezések arra figyelemmel kerülnek a törvénybe, hogy az Ákr. hatálya - az állampolgársági bizonyítvány kivételével - nem terjed ki az állampolgársági eljárásra, ezért az állampolgársági ügyekben eljáró szerv által hozott határozat közlésének szabályai a gyakorlatban felmerült igényekre tekintettel az Áptv.-ben rendezésre kerülnek.

A 10. §-hoz

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény kiegészül egy felhatalmazó rendelkezéssel, amely alapján kormányrendeleti szinten szabályozható lesz az üzletszerű ingatlanközvetítői, illetve üzletszerű ingatlanvagyon-értékelő és -közvetítői tevékenység folytatásának, bejelentésének és nyilvántartásba vételének rendje, összhangban az Ákr. rendelkezéseivel.

A11. §-hoz

Az állattenyésztésről szóló 1993. évi CXIV. törvény módosítása biztosítja, hogy a hatályos rendelkezések szerint kizárt fellebbezés az Ákr. hatálybalépését követően is kizárt maradjon.

A 12. §-hoz

A Bérgarancia Alapról szóló 1994. évi LXVI. törvény módosítása biztosítja, hogy a hatályos rendelkezések szerint kizárt fellebbezés az Ákr. hatálybalépését követően is kizárt maradjon.

A 13-14. §-hoz

A vízgazdálkodásról szóló 1995. évi LVII. törvény IX. fejezete tartalmaz előírásokat a víziközmű társulatok működésével, feladataival, megszűnésével, elszámolásával, és hatósági felügyeletével kapcsolatosan. Vízgazdálkodási közfeladatok a törvényben meghatározott feltételek szerint létrehozott vízgazdálkodási társulatok útján is elláthatók. A vízgazdálkodási társulatnak minősülő víziközmű társulatok tagjai az érdekeltségi területen ingatlantulajdonnal rendelkező vagy az ingatlant egyéb jogcímen használó természetes és jogi személyek, jogi személyiséggel nem rendelkező szervezetek, akik a törvény alapján víziközmű társulati érdekeltségi hozzájárulást kötelesek fizetni, amely adók módjára behajtható köztartozás. Ha a víziközmű társulat közfeladatát teljesítette, a vízgazdálkodási társulatokról szóló kormányrendelet szerinti elszámolási eljárásra, ha a közfeladat teljesítése nélkül jogutód nélkül megszűnik, a cégnyilvánosságról, a bírósági cégeljárásról és a végelszámolásról szóló törvény szerinti végelszámolásra kerül sor. Az elszámolási eljárás keretében a víziközmű társulatnak az alapszabályban foglaltak szerint el kell számolnia a működésére fordított összeggel, valamint a tagok vonatkozásában a beszedett érdekeltségi hozzájárulással, figyelembe véve az időközben elnyert önerő támogatást.

A törvénymódosítás célja, hogy mind a fővárosi és megyei kormányhivatal, mind a vízügyi szervek, mind pedig a törvényességi felügyeletet ellátó cégbírósági eljárás hatására a tagok által befizetett érdekeltségi hozzájárulások felhasználása és azok elszámolása jogszabályszerűen megtörténjen, és az esetleges szabálytalanságok feltárására, orvoslására a jelenleginél hatékonyabb eszközöket biztosítson.

A 15-17. §-hoz

A személyiadat- és lakcímnyilvántartás és a cégbíróság közötti folyamatos adatszolgáltatás megvalósítása érdekében a törvénymódosítás rögzíti a kapcsolati kód képzésének kötelezettségét a két nyilvántartás között. Így a kapcsolati kóddal rendelkező személyek adatváltozását nem kell változásbejegyzési kérelemmel bejelenteni, mert azt az érintett két nyilvántartás online kapcsolatban el tudja végezni.

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása az állampolgár adminisztrációs terheit jelentős mértékben csökkenti azzal, hogy az összerendelési nyilvántartásba bevezeti az oktatási azonosítót. Az összerendelési nyilvántartás alapján egyrészt az oktatási ágazat szakrendszereiben és az oktatási intézményi nyilvántartásokban, másrészt az oktatási jogviszonyok alapján megállapítható kedvezményeket, jogosultságokat megállapító szerveknél (családi pótlék, árvasági ellátás, társadalombiztosítási jogviszony) nem lesz szükséges több személyes azonosító kezelése. Az összerendelési nyilvántartáshoz történő csatlakozással a személyi- és lakcímnyilvántartásokból érkező személyes adatok a teljes oktatási rendszerben tisztulnak, az állampolgároknak nem kell valamennyi érintett oktatási intézményben bejelenteniük a személyes adataikban történő változást.

A módosítás ennek megfelelően tartalmazza az oktatási azonosítóval kapcsolatos rendelkezések egyszerűsítését is. Az oktatási igazolvány azonosító száma nem megfelelő az oktatási ágazat számára, mint az egyénekhez egyértelműen köthető alapvető azonosító. Diákigazolvánnyal az oktatási rendszerben kulcsszerepet betöltő pedagógusok és oktatók definíció szerint nem rendelkeznek illetve nem jogosultak, így az ő oktatási nyilvántartásokban történő azonosításukat eleve nem biztosítja ez az azonosító.

A 18. §-hoz

A természet védelméről szóló 1996. évi LIII. törvény módosítása értelmében az erdészeti hatóság és a természetvédelmi hatóság közvetlen hozzáféréshez jut az Országos Környezetvédelmi Információs Rendszer részeként működő természetvédelmi információs rendszerhez. Az e nyilvántartáshoz való közvetlen hozzáférés biztosításával mellőzhetővé válnak a fenti hatóságok, továbbá a nemzeti park igazgatóságok közti formális adatszolgáltatások, illetve belföldi jogsegély-eljárások, csökkentve a természetvédelmi és az erdészeti hatósági eljárások időtartamát, a kapcsolódó adminisztratív terheket.

A 19. §-hoz

A módosítás biztosítja, hogy a hatályos rendelkezések szerint kizárt fellebbezés az Ákr. hatálybalépését követően is kizárt maradjon.

A 20. §-hoz

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény módosítása a családi otthonteremtési kedvezmény-igénylés megkönnyítése érdekében díjmentessé teszi az elektronikus dokumentumként szolgáltatott nem hiteles tulajdonilap-másolat lekérdezését, ha azt lakás építéséhez, vásárlásához vagy bővítéséhez igénybe vehető vissza nem térítendő állami támogatás igényléséhez az igénylő megbízásából a hitelintézet kéri. A díjmentesség évente egy tulajdoni lapra vonatkozik.

A társasházi közösség ügyintézését ellátó közös képviselő vagy az intézőbizottság elnöke adatainak nyilvántartásával kapcsolatos díjmentesség arra irányul, hogy a 2019. január 1-jétől hatályos új nyilvántartási kötelezettségek ne eredményezzenek adminisztratív terhet az érintettek számára.

A 21. §-hoz

A társadalombiztosítási nyugellátásról szóló 1997. évi LXXXI. törvény módosítása eredményeként a pénzbeli és természetbeni szociális és a gyermekvédelmi ellátások megállapítása iránti eljárásban, a szociális, valamint gyermekvédelmi és gyámügyi hatáskörben eljáró járási hivatal, és a települési önkormányzat jegyzője mint gyámhatóság közvetlen hozzáférést kap a központi nyugdíjbiztosítási szerv által vezetett, természetes személyazonosító adatokat, és az egyes ellátásokra vonatkozó adatokat tartalmazó adatbázishoz. A módosítás alapján az eljárásban részt vevő hatóságok formális adatszolgáltatással kapcsolatos adminisztratív terhei mérséklődnek, a pénzbeli és természetbeni szociális és a gyermekvédelmi ellátások megállapítása iránti eljárások időtartama csökken.

A 22. §-hoz

Az ingatlan-nyilvántartásról szóló 1997. évi CXLI. törvény módosítása megteremti annak a lehetőségét, hogy a tulajdonilap-másolat elektronikus úton történő szolgáltatása automatikus döntéshozatali eljárásban történjen. Automatikus döntéshozatali eljárásban az elektronikus ügyintézést biztosító szerv a rendelkezésére álló, valamint az automatikus információ-átvétel útján megszerzett adatok alapján, emberi közbeavatkozás nélkül hozza meg a döntését és huszonnégy órán belül közli azt az ügyféllel.

A 23-25. §-hoz

Az állatok védelméről és kíméletéről szóló 1998. évi XXVIII. törvény módosítása eredményeként az állatvédelmi hatáskörben jelenleg külön vezetett három (transzponderrel megjelölt ebek adatbázisa, veszélyes ebek hatékony azonosításához kapcsolódó állatvédelmi nyilvántartás, ebregiszter) nyilvántartás egységes vezetésének előírására kerül sor. Ezzel egyszerűbbé válik az adott szakterületen releváns információk beszerzése, az ügyek nyomon követése és ugyanazon adatok a jelenlegi három helyett csak egy nyilvántartásban szerepelnek.

A 26. §-hoz

A családok támogatásáról szóló 1998. évi LXXXIV. törvény módosításával a felsőoktatási információs rendszerhez való hozzáférés biztosítása egyszerűsíti az családtámogatási ellátás megállapítása iránti eljárás lefolytatásához szükséges, a felsőoktatási hallgatói jogviszony fennállásával kapcsolatos adatok beszerzését. A módosítás alapján az eljárásban érintett hatóságok formális adatszolgáltatással kapcsolatos adminisztratív terhei mérséklődnek, a családtámogatási ellátás megállapítása iránti eljárás időtartama csökken.

A 27-29. §-hoz

A közúti közlekedési nyilvántartásról szóló 1999. évi LXXXIV. törvény módosításának eredményeként a közlekedési hatáskörben külön vezetett három résznyilvántartás (járműnyilvántartás; származás-ellenőrzési nyilvántartás; előzetes eredetiségvizsgálati nyilvántartás) egy résznyilvántartásba történő összevonására kerül sor.

A 30. §-hoz

A szomszédos államokban élő magyarokról szóló 2001. évi LXII. törvény módosítása az idegenrendészeti és menekültügyi hatóságnak a Magyar igazolvány visszavonásával összefüggő adatszolgáltatással kapcsolatos adminisztratív terheinek megszüntetésére irányul. A harmadik országbeli állampolgárok beutazásáról és tartózkodásáról szóló 2007. évi II. törvény és a menedékjogról szóló 2007. évi LXXX. törvény párhuzamos módosításával egy olyan közvetlen kapcsolat kerül kiépítésre, amelynek révén a Magyar igazolvány kiállításával és visszavonásával kapcsolatos adatszolgáltatás a hatóságok között gyorsabb, költséghatékonyabb eljárást eredményez.

A 31. §-hoz

A jogi segítségnyújtásról szóló 2003. évi LXXX. törvény módosítása arra irányul, hogy a törvény hatálya alá tartozó közigazgatási hatósági eljárások jogorvoslati rendszeréből kiiktassa a fellebbezést, biztosítva az Ákr. főszabálya szerinti jogorvoslati lehetőség, a közigazgatási per közvetlen érvényesülését.

A 32. §-hoz

A társasházakról szóló 2003. évi CXXXIII. törvény új IV/A. Fejezettel egészül ki, amelynek következtében létrejön a Társasházi Tisztségviselők Nyilvántartása.

A nyilvántartás célja, hogy a közösség ügyintézését ellátó tisztségviselők (közös képviselők vagy az intézőbizottság elnöke) adatai országos, nyilvános és elektronikus nyilvántartásban kerüljenek rögzítésre annak érdekében, hogy megvalósuljon a társasházak működésének transzparenciája biztosítottá váljon a jegyző társasházak felett gyakorolt törvényességi felügyeletének hatékonysága, továbbá elősegítse a társasházak és a közösség jogait és kötelezettségeit érintő hatósági eljárások során a megfelelő kapcsolattartást.

A szervezetére és működésére a társasházi törvényt alkalmazó társasház esetén (ez hatnál több lakást tartalmazó társasháznál kötelező) a társasházi közgyűlés által megválasztott tisztségviselő a közösség ügyintézését ellátó tevékenységet a jövőben csak akkor láthat el, ha a tisztségét és egyéb adatait az ingatlanügyi hatóság - az erre irányuló kérelme alapján - az ingatlan-nyilvántartásba bejegyezte. A nyilvántartás adatai nyilvánosak, ingyenesen bárki számára hozzáférhetők.

A 33. §-hoz

A személy- és vagyonvédelmi, valamint a magánnyomozói tevékenységről szóló 2005. évi CXXXIII. törvény módosítása megteremti annak a lehetőségét, hogy az abba bejegyzett jogosult részére és kérelmére igazolás céljából kiállított hatósági bizonyítvány kiadására automatikus döntéshozatali eljárás keretében kerüljön sor. Automatikus döntéshozatali eljárásban az elektronikus ügyintézést biztosító szerv a rendelkezésére álló, valamint az automatikus információátvétel útján megszerzett adatok alapján, emberi közbeavatkozás nélkül hozza meg a döntését és közli az ügyféllel huszonnégy órán belül.

A 34-43. §-hoz

Elterjedt gyakorlat, hogy a cégiratokban a természetes személyek adatai között olyan azonosító adatok is feltüntetésre kerülnek, amelyek feltüntetését jogszabály nem írja elő. Mivel a cégiratokat bárki megtekintheti, a szükségtelenül megadott, feltüntetett személyazonosító adatokkal vissza is lehet élni. A személyes adatok cégiratokban való szükségtelen feltüntetésének gyakorlatát kívánja megszüntetni a rendelkezés, amely elsődlegesen az okiratot szerkesztő jogi képviselő feladatain keresztül közelíti meg a kérdést. Az okiratot szerkesztő jogi képviselőnek a feladata ugyanis, hogy az okirat jogszabályoknak való megfelelőségét garantálja, így mérlegelje azt, milyen adatok és nyilatkozatok feltüntetése szükséges. A szükséges mértéket meghaladó adatközlés veszélyeire neki kell a felek figyelmét felhívnia.

A cégjegyzékbe elsődlegesen a cégek kérelme alapján kerülnek adatok bejegyzésre, azonban számos olyan cégadatot is tartalmaz a cégjegyzék, amelyet a hatóságok, a bíróságok, egyéb szervezetek értesítése alapján tart nyilván valamely cégadatot a cégbíróság. Az utóbbi körbe tartozó adatok bejegyzése vonatkozásában a Ctv. két fogalmat, illetve eljárást nevesít; a hivatalbóli bejegyzést és az automatikus bejegyzést.

Automatikus bejegyzés történik akkor, amikor a cégbíróság informatikai rendszere - az üzenet formai megfelelőségének vizsgálatán túl más ellenőrzést nem végezve - humán erőforrás igénybe vétele nélkül vesz át adatot más szervezettől. Ilyen bejegyzés jelenleg például a Nemzeti Adó- és Vámhivatal elektronikus üzenetei alapján az adószám bejegyzése vagy törlése; a Központi Statisztikai Hivatal adatszolgáltatása alapján a KSH szám bejegyzése, törlése; a pénzintézet értesítése alapján a cég pénzforgalmi számlájának bejegyzése, törlése.

A Ctv. 23. §-ának kiegészítése rögzíti, hogy a cégbíróság Ctv. szerinti feladatainak ellátása, a cégnyilvántartás közhitelességének biztosítása érdekében a cégnyilvántartásban foglalt adatok és tények ellenőrzése céljából más közhiteles nyilvántartásból adatot igényelhet. A módosítás rögzíti továbbá, hogy az adatigénylés nem jár fizetési kötelezettséggel.

A hatályos Ctv. 26. §-a számos olyan cégjegyzéki adatot sorol fel, amelyeket a cégbíróság hivatalból jegyez be. Ilyen adat különösen a végrehajtók, az ügyészek, az egyes perben eljáró bíróságok elektronikus értesítése alapján a cégjegyzékbe kerülő adat. A cégbíróságnak ezen bejegyzések vonatkozásában sincs mérlegelési joga, ugyanakkor sokszor igen időigényes annak meghatározása, pontosan mit és milyen adattartalommal kell a cégjegyzékbe bejegyezni. A hivatalbóli bejegyzések így ma humán erőforrást igényelnek. Ha az értesítések formalizált módon érkeznének a cégbírósághoz, azok feldolgozásához, a cégjegyzékbe való bejegyzéséhez humán erőforrásra nem lenne szükség, azokat az automatizált módon is el tudná végezni. Indokolt ezért a jelenlegi hivatalbóli bejegyzések jelentős részét automatikus bejegyzési körbe vonni, és a hivatalbóli bejegyzést csak ott fenntartani, ahol a bíróságnak egyéb teendője is van, vagyis az egyedi elbírálás nem mellőzhető. Ilyen például a felszámolási eljárás lefolytatása utáni a cégtörlés, amikor a cég törlésével egyidejűleg a vezető tisztségviselő vagy a tag eltiltásáról is rendelkeznie kell a cégbíróságnak. Ezeknek a hivatalbóli bejegyzéseknek az esetköre azonban igen szűk, az eljárások többsége automatizálható.

A Ctv. 26. § szerinti automatikus bejegyzésekre továbbra is a bejegyzést kérő szervezetek elektronikus értesítése alapján fog sor kerülni. Változás abban következik be, hogy az értesítés szabályozott módon, adattípusonként rendszeresített, űrlappal (formátummal) és esetlegesen ahhoz csatolt melléklet megküldésével történhet. Az űrlapon feltüntetésre kerül a bejegyzendő adat, az adat igazolására szolgáló okiratok (pl. foglalási jegyzőkönyv) pedig mellékletként csatolhatóak. Az automatikus bejegyzések jelenleg már bejáratott és jól működő rendszerét emeli általános szintű szabállyá a módosítás mind a 26. §, mind a 23. § rendelkezéseit tekintve. A módosítással biztosítottak azok a garanciális eljárási elemek, amelyek megfelelnek a Ptk. 3:13. § (1) bekezdésében lefektetett azon alapelvnek, amely alapján a cégnyilvántartásba csak megfelelő bizonyító erővel rendelkező okirat, illetve bírósági, hatósági határozat alapján kerülhet jog vagy tény bejegyzésre.

A módosítás következetessé teszi a hivatalbóli bejegyzés és az automatikus bejegyzés közötti különbséget a normaszöveg szintjén is, és ahol arra szükség van (Ctv. 24. §), ott az automatikus bejegyzésről rendelkező előírás mellől a hivatalbóliságra való utalást törli. Mindez nem azt jelenti, hogy az automatikus bejegyzés ne lenne a szó valódi értelmében hivatalbóli, hiszen ezen végzéseket is a cégbíróság hivatalból eljárva jegyzi be, csupán azt jelenti, hogy az automatikus bejegyzéseket a cégbíróság informatikai rendszere végzi, így emberi erőforrást igénylő hivatali eljárásra nem kerül sor.

A Ctv. jelenleg hatályos 30. § (4) bekezdése számos cégjegyzék adat vonatkozásában lehetővé teszi, hogy a cég meghatározza a változás időpontját. Ezen cégjegyzéki adatok azok, amelyeknél a cég döntésének primátusa érvényesül, és a változásbejegyzési eljárásban a cégbíróság a döntés meghozatalának jogszerűségét, a csatolt iratok megfelelőségét vizsgálja, azonban az adat változásának bekövetkeztéhez nem szükséges a bíróság beleegyezése. A cégbíróság a döntésével nem „engedélyez”, hanem a cég döntésének jogszerű voltát igazolja (pl. székhelyváltozás, ügyvezető váltás stb.), vagyis deklaratív bírósági döntésről beszélhetünk.

A Ctv. 50. § (5) bekezdése szerint a változásbejegyzési kérelem benyújtására csak a változás bekövetkezte után kerülhet sor, és a törvény a változás bekövetkeztétől számított 30 napos kérelem beadási határidőt biztosít. Így jelenleg hiába ismeri el azt a törvény, hogy a cég egyes adatainak változásáról szabadon dönthet, harmadik személyek a cégjegyzék útján minden esetben csak utólag szerezhetnek tudomást arról. Megfelelő korlátok között a cégjegyzék közhitelességének sérelme nélkül biztosítható a jövőben, hogy a cégek előre bejelenthessék adataik változását, ezzel biztosítva a hitelezők, üzleti partnerek megfelelő tájékoztatását. A módosítás biztosítja, hogy azon adatok tekintetében, amelyek változásának időpontja felől a cég dönthet, a cég a változásbejegyzési kérelmében jövőbeli időpontot is megjelölhessen. A jövőbeli bejegyzéssel kapcsolatosan a módosítás két korlátot állít fel. Egyrészt azt, hogy a cég a döntésével legfeljebb harminc napon belül bekövetkező változásról dönthet, másrészt, hogy ha a cégbíróság jövőbeli hatályossággal már bejegyzett egy adatváltozást, utóbb - a változás bekövetkezte előtt - a cég nem kérheti, hogy a cégbíróság úgy törölje az adatot, mintha azt be sem jelentették volna, vagyis hogy az mint törölt adat se legyen megállapítható (lsd. a módosítás Ctv. 50. § (7) bekezdését megállapító rendelkezése). Ennek oka az, hogy a változásbejegyzési eljárás adatai és iratai a cégnyilvántartási rendszerben megismerhetőek, és a közhitelesség romlásával járna, ha a cégiratok és a cégadatok nem lennének egymással szinkronban. A Ctv. azokban az esetekben teszi lehetővé a cégjegyzékből való teljes törlést, ahol különös méltánylást érdemlő egyéb körülmény is felmerül; így különösen az eltiltás letelte után a cégjegyzékből úgy törlődnek az eltiltásra vonatkozó adatok, hogy azok törölt adatként (vagyis cégmásolatból) se legyenek megismerhetőek. Ilyen egyéb méltánylást igénylő körülmény az előre bejegyzés során nem merülhet fel, hiszen a cég saját döntését jelentette be a cégbíróságnak, és azt később nem teheti meg nem történtté.

A módosítás biztosítja, hogy az ügyvédi tevékenységről szóló 2017. évi LXXVIII. törvény 18. §-a szerinti elektronikus aláírási módozatok is használhatóak legyenek az ügyvédek és kamarai jogtanácsosok számára a cégeljárás során.

A törvény a Ctv. 38/A. §-ához kapcsolódóan rögzíti, hogy a bejegyzési és a változásbejegyzési kérelemben a természetes személyek adóazonosító jelének megadása nemcsak az adóregisztrációs eljárás lefolytatásához szükséges, hanem ahhoz is, hogy a kérelemben szereplő természetes személyeket az állami nyilvántartások interoperabilitása útján megfelelően azonosítani lehessen és adataik a cégjegyzékbe elírás nélkül kerülhessenek. Az adószám továbbra sem lesz cégjegyzékadat a képviseleti joggal rendelkezők és vezető tisztségviselők körén kívül.

A módosítás az elektronikus ügyintézés szabályaira tekintettel rugalmassá teszi a bejegyzési (változásbejegyzési) kérelemhez csatolható elektronikus okiratokra vonatkozó szabályt. A Ctv. jelenleg hatályos 37. § (1) bekezdése ugyanis a hatóságok, pénzforgalmi szolgáltatók és más szervek által kiadott elektronikus dokumentumokat ismerik el olyannak, amely a kérelemhez közvetlenül csatolható. Az elektronikus aláírás használatának terjedésével azonban nem csupán a hivatalos szervek állíthatnak elő elektronikus dokumentumokat, hanem egyéb esetben is számolni kell elektronikus okiratokkal (pl. elfogadó nyilatkozat, könyvvizsgálói jelentés stb.).

A módosítás biztosítja továbbá a cégbejegyzési, változásbejegyzési eljárásban is a gyors azonnali fizetési lehetőséget, amelyet az állam az elektronikus fizetési és elszámolási rendszeren keresztül biztosít. A módosítás a jelenlegi, a Magyar Államkincstáron keresztül történő fizetési mód mellett lehetővé teszi az Igazságügyi Fizetési Portál útján való elektronikus fizetést is.

A cégnyilvántartás olyan közhiteles nyilvántartás, amelyben gyakorlatilag a teljes piaci foglalkoztatást, a nemzetgazdasági termelőképességet biztosító jogalanyok köre feltüntetésre kerül. Ebből következően elemi érdek, hogy e nyilvántartás a lehető legpontosabb adatokat tartalmazza a cégekről.

A cégnyilvántartásban fellelhető adatok egy részét a cégnyilvántartás elődleges adatnyilvántartóként jegyzi (pl. cégjegyzékszám), azonban számos olyan adat is szerepel a nyilvántartásban, amelyet elsődlegesen más állami nyilvántartás vezet (pl. természetes személy adatok, lakcím, adószám stb.) Az adatok egy részét a cégnyilvántartás már az állami nyilvántartások együttműködésének eredményeként online kapcsolatban jegyzi be vagy frissíti. A módosítás eredményeként a jövőben biztosítható lesz, hogy a cégnyilvántartásban szereplő természetes személyek adatai is - az állami nyilvántartások együttműködése által - pontosan és naprakészen kerüljenek a nyilvántartásba.

A cégeljárásban a közreműködő jogi képviselő több célból is ellenőrzi a természetes személy ügyfél azonosságát. Az ügyvédekről szóló 1998. évi XI. törvény 27/B. § alapján az ügyvédnek személyazonosság ellenőrzést kell végeznie, továbbá a cégeljárás olyan eljárás, amelynél az ügyvédnek a pénzmosás és terrorizmus finanszírozás megelőzéséről szóló 2007. évi CXXXVI. törvény alapján is ellenőrzést kell végeznie. A cégbíróság azonban jelenleg nem tud meggyőződni saját eljárásban a kérelemben feltüntetett természetes személy adatainak pontosságáról, valóságtartalmáról.

A nyilvántartások közötti adatkapcsolat kiépítése immáron időszerűvé vált. A természetes személyek azonosításának informatikai megoldásához az összerendelési nyilvántartás szolgáltatása nyújt lehetőséget.

A kérelem benyújtáskor a céginformációs szolgálathoz érkezik. A céginformációs szolgálat a beküldött e-aktát informatikai szempontból - az elektronikus aláírás hitelessége, az adatok sértetlensége, az időbélyegző dátuma és hitelessége, az elektronikus okirat formátuma tekintetében - megvizsgálja. A céginformációs szolgálat ezen túlmenően formai vizsgálatot is lefolytat. A kérelem formai vizsgálata - a 21/2006. (V. 18.) IM rendelet értelmében - kiterjed a kötelezően kitöltendő adat hiánytalan kitöltésére, továbbá a céginformációs szolgálat az alábbi adatok ellenőrzését végzi el: székhely, telephely, fióktelep (együtt: székhely), a képviseletre jogosult cégjegyzékbe bejegyzendő adatai, a tagok cégjegyzékbe bejegyzendő adatai, továbbá adóazonosító száma, főtevékenység és további tevékenységi kör(ök), valamint az áfa-alanyiságra, illetve az áfa-adózási módra vonatkozó nyilatkozat, a jegyzett tőke pénznemének az ISO 4217 szabványnak való megfelelősége, a kérelemben megjelölt EUID-nak az ISO 6523 szabványnak, illetve a Bizottságnak a nyilvántartások összekapcsolására szolgáló 2009/101/EK európai parlamenti és tanácsi irányelvvel létrehozott rendszer céljából szükséges műszaki leírások és eljárások megállapításáról szóló 2015. június 8-i (EU) 2015/884 végrehajtási rendeletének való megfelelősége.

Jelenleg a kérelemben feltüntetett természetes személyek vonatkozásában a céginformációs szolgálat csak azt tudja vizsgálni, hogy a kérelem teljes körűen ki van-e töltve, de az abban foglalt adatok megfelelőségét, és azt, hogy a megjelölt személy valós személy-e, nem tudja ellenőrizni.

A módosítás azt is célozza, hogy a cégbírósághoz való továbbítás előtt tisztázásra kerüljön, hogy a kérelemben és a természetes személyek nyilvántartásában szereplő személy beazonosítható, és a kérelemben megadott adatai ellenőrzésére is sor kerüljön. A módosítás értelmében az azonosításra a cégbejegyzési eljárás legelején kerül sor, az adatigénylő a céginformációs szolgálat.

Ha a kérelem informatikai és formai szempontból is megfelelő, és a nyilvántartásban szereplő természetes személyek azonosítása megtörtént, a céginformációs szolgálat a kérelmet az illetékes cégbírósághoz továbbítja, ahol a kérelem cégjegyzékszámot kap, és megkezdődik a cégbírósági szakasz.

A módosítás értelmében (Ctv. új 44/B. §) a statisztikai számjel és az adószám beszerzését követően a cégbíróság a gazdasági társaság, szövetkezet, erdőbirtokossági társulat, vízgazdálkodási társulat, európai szövetkezet, európai részvénytársaság, valamint egyesülés vezető tisztségviselője (cégvezetője), felügyelőbizottságának tagja vonatkozásában adatot igényel - elektronikus úton a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény. 67. § (1) bekezdés b) pontja alapján a bűnügyi nyilvántartó szervtől a Ptk. 3:22. § (4) és (5) bekezdésben foglalt kizáró ok fennállásának ellenőrzése érdekében.

Ha a bűnügyi nyilvántartó szerv a Ptk. 3:22. § (5) bekezdés szerinti okot észlel, értesíti a cégbíróságot. Ha a bűnügyi nyilvántartó szerv értesítést küld a cégbíróság részére, a cégbíróság a bejegyzési eljárással együtt, törvényességi felügyeleti eljárás keretében tisztázza a körülményeket. Ha bármely oknál fogva a cégbejegyzési eljárás során a kérelemben szereplő személyek megváltoznak, a fenti vizsgálat ismét elvégzendő.

Ha a bűnügyi nyilvántartás adatot ad át, a cégbíróság a bejegyzési eljárással együtt (törvényességi felügyeleti eljárás) keretében tisztázza a körülményeket. Ha bármely oknál fogva a cégbejegyzési eljárás során a kérelemben szereplő személyek megváltoznak, a fenti vizsgálat ismét elvégzendő.

Az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedések végrehajtásáról szóló 2017. évi LII. törvény (a továbbiakban: Kit.) rendelkezik arról, hogy az ún. vagyoni nyilvántartást vezető szervek haladéktalanul bejelentenek a pénzügyi és vagyoni korlátozó intézkedés foganatosításáért felelős szervnek minden olyan adatot, tényt, körülményt, amely arra utal, hogy a pénzügyi és vagyoni korlátozó intézkedés alanya Magyarország területén a pénzügyi és vagyoni korlátozó intézkedés hatálya alá eső pénzeszközzel vagy gazdasági erőforrással (a továbbiakban: vagyon) rendelkezik. A hatóság a szolgáltató és a vagyoni nyilvántartást vezető szerv bejelentését annak megtételét követő négy munkanapon belül megvizsgálja. (Kit. 4. §)

A fent említett korlátozó intézkedéseket az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedésekről hozott határozatai tartalmazzák, amelyek az ENSZ és az Európai Unió honlapján közzétételre kerülnek. Ezeket az ún. szankciós listákat a cégbejegyzési, változásbejegyzési eljárás során 2017. július 1-jétől a cégbejegyzési eljárás és a cégnyilvántartás egyes kérdéseiről szóló 21/2006. (V. 18.) IM rendelet 17/A. §-a alapján már a cégbíróság informatikai rendszere veti össze a kérelem adataival.

A Kit. 5. § (6) bekezdése szerint a vagyoni nyilvántartást vezető szerv a bejegyzési vagy változásbejegyzési eljárást felfüggeszti és a bejegyzést a 4. § szerinti bejelentés megtételét követő négy munkanap alatt nem teljesítheti, ha a bejelentés alapjául szolgáló adat, tény, körülmény alapján pénzügyi és vagyoni korlátozó intézkedés hatálya alá eső személlyel illetve vagyonnal lehet kapcsolatos, kivéve, ha a vagyoni nyilvántartást vezető szerv arról kap értesítést, hogy az adott személy nem áll korlátozó intézkedés hatálya alatt. A Kit. 5. § (7) bekezdése értelmében a vagyoni nyilvántartást vezető szerv a bejegyzési vagy változásbejegyzési eljárásának felfüggesztését megszünteti és a bejegyzés vagy változásbejegyzés iránti kérelem teljesítése iránt a bejelentés megtételét követő ötödik munkanaptól kezdődően intézkedhet, kivéve, ha a nyilvántartó arról kap értesítést, hogy az érintett személy korlátozó intézkedés hatálya alatt áll. A módosítás a Kit. szabályainak cégeljárási folyományaként egyértelműen rendelkezik arról, hogy a cégbíróság hiánypótlási eljárás nélkül visszautasítja a kérelmet, ha abban olyan személy került feltüntetésre, aki a szankciós listán szerepel. A módosítás [Ctv. 46. § új (1a) bekezdése] tehát nyilvánvalóvá teszi, hogy ez nem minősül a kérelem olyan hibájának, amely hiánypótlási eljárás keretében javítható lenne.

A módosítás a Ctv. 30. §-át érintő módosításhoz kapcsolódóan szabályozza a változásbejegyzési kérelem benyújtásának időkeretét; rögzítve, hogy a változásbejegyzési kérelem a változás időpontja előtt benyújtható, ugyanakkor a kérelem benyújtása értelemszerűen nem lehet korábbi, mint a változásról hozott döntés napja.

A módosítás továbbá rendezi, hogy azokban az esetekben, amikor a változásbejegyzési kérelemnek megfelelően a cégbíróság a cégadat változását már a változás napja (hatályosulása) előtt bejegyzi, a cég később - még a cégadat hatályosulása előtt - nem kérheti az adat visszamenőleges törlését a cégjegyzékből, vagyis nincs mód a már bejegyzett, de még nem hatályos adat olyan törlését kérni, hogy a cégjegyzékből a korábbi bejegyzés se legyen megállapítható.

A bejegyzési, változásbejegyzési eljárás során létrejövő kapcsolati kód segítségével biztosítható, hogy a cégjegyzékben szereplő kapcsolati kóddal rendelkező természetes személyek adatainak változása (név, lakóhely) ügyféli közreműködés (változásbejegyzési kérelem benyújtásának terhe) nélkül az állami nyilvántartások közötti kapcsolat segítségével kerüljön átvezetésre a cégjegyzékben. A cégjegyzékben szereplő természetes személyek elhalálozása cégjogi, társaság jogi intézkedéseket is szükségessé tesz. A gyakorlatban sokszor problémát jelent, hogy a társaság tagjai, vezető tisztségviselői nincsenek tisztában azzal, hogy valamely tag vagy vezető tisztségviselő halála esetén milyen intézkedéseket kell megtenniük a cég jogszerű továbbműködése érdekében. A módosítás szerint a cégjegyzékbe bejegyzett, kapcsolati kóddal rendelkező természetes személy halála is jelzésként kerül a cégjegyzékbe, módot adva a bíróságnak ezzel arra, hogy szükség esetén felhívja a cég figyelmét arra, milyen jogi teendők merülnek fel, amelyek elmulasztása a cég megszűnéséhez is vezethet.

A természetes személyazonosító adatok változásának a cégbírósági rendszer általi automatikus átvétele azt a célt szolgálja, hogy e körben a cégekre semmilyen adminisztratív teher ne háruljon. Ugyanez igaz, ha a cég adataiban bekövetkező változás más cég adataiban is változással jár (mert például az érintett cég egy másik cégben tag vagy vezető tisztségviselő stb.) Ennek biztosítása érdekében indokolt tételesen is kimondani, hogy a cégeknek a létesítő okiratukat vagy más cégiratukat (például tagjegyzék) ebből az okból külön nem kell módosítaniuk. A létesítő okiratok (alapító okirat, társasági szerződés), továbbá egyes cégiratok (például tagjegyzék) kötelező tartalmi eleme ugyanis a tagok, vezető tisztségviselők (stb.) adatainak feltüntetése. Hasonlóan az új vezető tisztségviselő bejegyzéséhez - ami nem jár együtt a létesítő okirat módosításával - a Ctv. új rendelkezése azt rögzíti, hogy a természetes személyek adataiban, vagy a cég adatai között feltüntetett cégek adataiban bekövetkező változás is olyan cégjegyzéki változás, amit a cégnek csak a létesítő okirat soron következő módosítása során kell átvezetnie. A cégjegyzék közhitelesen fogja igazolja a pontos adatokat.

Körültekintő eljárás mellett is előfordulhat, hogy a cégjegyzékbe olyan adat kerül bejegyzésre, amely hibás. Ha a cégbíróság más bíróság vagy hatóság jelzése alapján jegyez be egy adatot (végrehajtás, zár alá vétel, büntetőjogi intézkedés, stb.) a bíróság a megküldött adatok helyességét ellenőrizni nem tudja, csupán arra van módja, hogy a cégre vagy a bejegyzett tagra vonatkozóan megadott adatokat egyezőség céljából összeveti a cégjegyzék adataival. Emiatt lehetséges, hogy valamely cég vagy tag vonatkozásában olyan adat kerül bejegyzésre, amely a cégre (tagra) nézve hátrányos, ugyanakkor valójában nem is rá vonatkozik. A Ctv. jelenlegi rendszere ezekre a helyzetekre nem megfelelően reagál, mert a jelenleg hatályos Ctv. 64/A. § (4) bekezdése szerint, ha a megküldött és a bejegyzett adat azonos, a kijavítási kérelmet a cégbíróság elutasítja, tekintet nélkül arra, hogy esetlegesen a kijavítási kérelemre indult nemperes eljárásban nyilvánvalóvá válik, hogy hibás volt az eredetileg küldött értesítés és ezzel tényszerűen a bejegyzés is. Ebben az esetben új eljárásban kerülhet csak sor a hibás bejegyzés törlésére, azonban az, hogy a törlésnek mi volt az indoka, csak a hosszas utánajárás, a cégiratok tanulmányozása után válhat egyértelművé harmadik személyek számára. Ez azonban rombolhatja a közhitelességbe vetett bizalmat, hiszen a cég adatai között megtalálhatóak maradnak olyanok is, amelyek valójában nem is a cégre vagy annak tagjára vonatkoztak.

A módosítás ezért az automatikus és hivatalbóli bejegyzések esetében a bejegyzés kijavítására irányuló nemperes eljárásra vonatkozóan új szemléletet vezet be. Egyrészt kötelezővé teszi a bejegyzés alapját képező értesítést küldő szervezet (bíróság, hatóság stb.) megkeresését, annak érdekében, hogy a bíróság bizonyosságot szerezhessen arról, hogy az eredeti értesítés helyes vagy hibás adatokat tartalmazott. Másrészt az új szabályozás kötelezővé teszi minden olyan hibás adat teljes törlését a cégjegyzékből, amelyről beigazolódott, hogy vagy a cégbíróság hibájából, vagy az értesítés tartalmi hibájából került sor annak bejegyzésére.

A módosítás továbbra sem teszi lehetővé, hogy a cég vagy a tag a rá vonatkozó - helyesen bejegyzett - negatív tartalmú bejegyzés (végrehajtás, büntetőjogi intézkedés stb.) törlését kérje azon arra hivatkozással, hogy a bejegyzést utóbb törölték az adott eljárás megszűnése, megszüntetése miatt. Ezek az adatok a cég cégmásolatában továbbra is megjelennek, ezek teljes törlésére nincs mód, hiszen azok hitelezővédelmi célból kerültek a cégjegyzékbe, amely cél az adatok törlése után is fennáll, mivel a cég előéletéről adnak közhiteles tájékoztatást.

A kijavításra vonatkozó új szabályokat a módosítás hatálybalépését követően benyújtott kijavítási kérelmekre rendeli alkalmazni, azonban a hibás cégadat teljes törlését elrendelő, a cégre (tagra) kedvezőbb intézkedést is alkalmazhatja a cégbíróság a módosítás hatálybalépésekor már folyamatban lévő ügyekben.

A módosítás kiegészíti a hivatalból indított törvényességi felügyeleti eljárás eseteit azzal az esetkörrel, amikor a cégbíróság más közhiteles nyilvántartásból vagy egyéb hiteles forrásból szerez tudomást az eljárás lefolytatásának szükségességéről.

A módosítás biztosítja a cégjegyzékbe bejegyzett természetes személyek adatainak bűnügyi nyilvántartással való összevetésének lehetőségét, amikor kimondja, hogy a cégnyilvántartás a megjelölt természetes személyekről jogszabályban rögzített gyakorisággal adatot igényel a bűnügyi nyilvántartási rendszerből.

A módosítás rendezi a törvényességi felügyeleti eljárás és a kényszertörlési eljárás vagy felszámolási eljárás egymáshoz való viszonyát. Figyelemmel arra, hogy a felszámolási és kényszertörlési eljárások olyan eljárások, ahol a cég kényszer-megszüntetésére kerül sor, és az eljárások egyébként is bírósági felügyelet mellett folynak, felesleges és indokolatlan a céggel szemben törvényességi felügyeleti eljárást is lefolytatni akár kérelemre, akár hivatalból. Ennek oka ugyanis az, hogy a törvényességi felügyeleti eljárásban a cégnek nincs valós érdeke a törvényes működés helyreállítására, másrészt az eljárásban alkalmazható legsúlyosabb intézkedés a cég megszűntnek nyilvánítása lehet, amely jogkövetkezmény alkalmazása ezen cégek esetében valós joghatással már úgysem bírna. A módosítás lehetőséget ad azonban arra, hogy a törvényességi felügyeleti eljárás megszüntetésekor a cégbíróság bírság kiszabásáról még rendelkezhessen, ha az eljárásban már megállapítható volt, hogy a bírság kiszabásának feltételei fennállnak, így ezen intézkedést a cégbíróság alkalmazná (alkalmazhatná), ha az eljárás tovább folyna.

A módosítás több ponton ésszerűsíti a végelszámolás szabályait. Figyelemmel kell lenni arra, hogy a végelszámolás a cég elhatározásán alapul, fizetésképtelenségről nincs szó, így kevésbé formalizált keretet kell biztosítani a cégnek arra, hogy a hitelezői tartozásokat kielégítse, jogviszonyait lezárja. A módosítás értelmében a Ctv. továbbá nem ismétli meg a jövőben feleslegesen a számviteli előírásokat; azokat elhagyja a rendelkezésekből. A módosítás a cég döntésévé teszi, hogy a végelszámolás során felmerülő adminisztratív terheket jelentő végelszámolói jelentéstételi feladatok elvégzését szükségesnek tartja-e.

A módosítás a Ptk. 3:99. § (3) bekezdéséhez hasonlóan lehetővé teszi, hogy a fennmaradó vagyon értékét a tagok határozzák meg. A vagyontárgyak piaci értékének figyelembevételére vonatkozó előírás mellett rögzíti a módosítás a tagok felelősségét is.

A módosítás új szemszögből közelít a végelszámoláshoz, ezen belül az egyszerűsített végelszámolásnak egy olyan új eljárásrendjét alakítja ki, mely vonzóvá próbálja tenni a jogutód nélküli megszűnésnek ezt a formáját. A módosítás célul tűzte ki a végelszámolás során felmerülő költségek (illetékfizetés, közzétételi költségtérítés, ügyvédi munkadíj), valamint az ezen felül jelentkező adminisztratív terhek minimálisra csökkentését, és az állami adó- és vámhatóság és a cégbíróság jelentős terhet vesz át az egyszerűsített végelszámolás során a cégtől.

Újdonság, hogy végelszámoló kijelölésére nem kerül sor, a végelszámoló feladatait a cég vezető tisztségviselője látja el. Közvetlen közlemény közzétételére a cég a jövőben nem köteles, az állami adó- és vámhatósághoz bejelentett adatokról a cégbíróság közvetlenül értesül, és annak alapján maga intézkedik a közzétételről. A cégjegyzék a jövőben nyilvántartja az egyszerűsített végelszámolási eljárás megindításának tényét. Ha a cég határidőben nem fejezi be a végelszámolást, vagy nem dönt az általános szabályok szerinti végelszámolásra való áttérésről sem, a cégbíróság a cégjegyzékből törli a végelszámolásra utaló toldatot, ezzel lezárva az egyszerűsített végelszámolást. Ezzel megszüntethetőek a jelenlegi olyan függő jogi helyzetek, amelyekben az állami adó- és vámhatóság felé bejelentette a cég az egyszerűsített végelszámolás megindítását, azonban akár évek múlva sem került sor annak jogi lezárására, és a cég a két állami nyilvántartásban (adóhatósági, cégbírósági) eltérő státusszal szerepel.

A Ctv. 131/J. §-a Ctv. 64/A. § módosításához kapcsolódó átmeneti rendelkezést tartalmazza.

A 131/K. § a cégnyilvántartásban már szereplő természetes személyek adatainak átvilágítására vonatkozó átmeneti rendelkezést tartalmaz. Az adatok összevetésére informatikai megoldással kerül sor, humán erőforrást nem igényel. Az átmeneti rendelkezésben foglalt adatösszevetés eredményeként kerülhet sor eredményesen a Ctv. 76/A. § szerinti bűnügyi adatigénylésre is.

A 131/L. § olyan átmenti rendelkezést tartalmaz, amely garantálja, hogy a cégbejegyzési, változásbejegyzési eljárásban is belátható időn belül felváltják a jelenlegi elektronikus ügyintézési szabályokat az E-ügyintézési törvény szabályai.

A cégek átvilágíthatóságát szolgálja a módosítás, amikor előírja, hogy valamennyi vezető tisztségviselőt a cégjegyzékben fel kell tüntetni. A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) jelenleg hatályos előírásai szerint a cég képviseletére jogosultakat kell a cégjegyzékbe bejegyezni. A képviseleti jog és a vezető tisztségviselői megbízás azonban nem azonos fogalmak. A Polgári Törvénykönyvről szóló 2013. évi V. törvény (a továbbiakban: Ptk.) jogi személyekre vonatkozó általános rendelkezése kimondja, hogy a vezető tisztségviselő a jogi személy törvényes képviselője, azonban vezető tisztségviselői megbízás elképzelhető képviseleti jogosultság nélkül is. Testületi jellegű ügyvezetés esetén (részvénytársaság, szövetkezet) esetében fordulhat elő leginkább, hogy az igazgatósági tagok harmadik személyek felé nem képviselik a jogi személyt, hanem ezt a feladatot néhány igazgatósági tag vagy egy személy, - jellemzően - az igazgatóság elnöke látja el.

A képviseleti joggal rendelkező személyek fogalma tágabb személyi kört fed le, mint a vezető tisztségviselők, törvényes képviselők köre, mert a képviseleti joggal rendelkezők közé tartoznak a Ptk. 3:30. § szerinti szervezeti képviselők is. Szervezeti képviselőnek minősül minden olyan személy, akinek képviseleti joga a jogi személy létesítő okiratán vagy szervezetére és működésére vonatkozó belső szabályzatán alapszik. Ilyen például a cégvezető, aláírási joggal felruházott munkavállaló.

A hitelezői érdekek alapján azonban indokolt, hogy a cégjegyzékbe a vezető tisztségviselők minden esetben feltüntetésre kerüljenek. A képviseleti joggal rendelkező - a vezető tisztségviselők körét meghaladó - személyeket továbbra is fel kell tüntetni a cégjegyzékben.

A módosítások közül kiemelhető az eltiltásra vonatkozó rendelkezés korrekciója. Az eltiltás alkalmazása a Ctv. rendszerében objektív szankció, a bíróságot mérlegelési jog nem illeti meg. Ez igaz még akkor is, ha a bírói gyakorlat mérlegelést igénylő, így méltányossági szempontok alapján mentesülést is lehetővé tevő jogkövetkezményként kezdi értelmezni. E jogértelmezési hajlandóság kialakulásának oka az, hogy a Ctv. jelenleg akár egy forintos hitelezői követelés bejelentése esetén is eltiltás alkalmazását írja elő, így a néhány forintos hitelezői összeköveteléssel záródó kényszertörlési eljárásokban az eltiltás aránytalan szankcióként jelentkezik. Erre figyelemmel a jövőben elkerülhető az eltiltás szankciója akkor, ha az eljárásba bejelentett követelés kielégítésre kerül.

A cégjegyzék adatainak a bűnügyi nyilvántartással való összevetésével összefüggő új szabályozására tekintettel hatályon kívül helyezi a Ctv. feleslegessé vált 22/A. §-át.

A módosítás a törvényességi felügyeleti eljárással összefüggésben megszünteti azt a gyakorlatot, hogy az a személy, akinek az eljárás lefolytatásához jogos érdeke fűződik, bejelentőként a háttérbe húzódva hivatalbóli eljárást kezdeményezhessen. Ennek oka az, hogy sok esetben olyan személyek élnek ezzel a lehetőséggel, akik adott esetben maguk is közrejátszottak a jogszerűtlen helyzet kialakulásában, azonban az eljárással együttjáró ügyféli terheket már nem akarják viselni, ugyanakkor a bíróságnak mégis el kell járnia ügyükben. Ezeknek a bejelentőknek a jövőben kérelmezőként kell az eljárásban részt venniük.

Hatályon kívül helyezi a Ctv. 3. számú mellékletét, mert annak fenntartására már nincs szükség. Az egyszerűsített cégeljárás bevezetésekor a Ctv. 3. számú melléklete azt a célt szolgálta, hogy meghatározza azt a minimális okirati kört, amely a bejegyzéshez szükséges, valamint azt az okirat kört, amelyet a cégbírósághoz benyújtani nem kell, mert azt az eljáró jogi képviselőnek kell őriznie. Az egyszerűsített cégeljárás változásával azonban az a kettősség már megszűnt, és valójában a Ctv. 3. számú melléklete a Ctv. 1. és 2. számú mellékletének duplikációját jelenti az érintett cégformák esetében.

A 44. §-hoz

A nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló törvény módosítására az Ákr. rendelkezéseivel összhangban kerül sor, azaz hatályukat vesztik a szakhatóságokra és a fellebbezésre vonatkozó rendelkezések, valamint a közigazgatási hatósági eljárás és szolgáltatás általános szabályairól szóló törvényre hivatkozó felhatalmazó rendelkezés is.

A 45. §-hoz

A módosítás megteremti az idegenrendészeti nyilvántartásból történő adatszolgáltatás jogalapját.

Ez biztosítja a céginformációs és az elektronikus cégeljárásban közreműködő szolgálat számára a cégnyilvántartásban szereplő személyek személyazonosságának ellenőrzéséhez szükséges adatokat.

A 46-47. §-hoz

A harmadik országbeli állampolgárok beutazásáról és tartózkodásáról szóló 2007. évi II. törvény módosítása központi idegenrendészeti nyilvántartásból való adatszolgáltatással kapcsolatos adminisztratív terheinek kiiktatására irányul. A módosítás a Magyar igazolvány, illetve a Magyar hozzátartozói igazolvány kiadása iránti kérelmet elbíráló hatóság részére a kérelem elbírálására, továbbá az igazolvány visszavonására irányuló eljárás során a kiutasítással, a beutazási és tartózkodási tilalom fennállásával, valamint a magyarországi tartózkodásra jogosító engedéllyel kapcsolatos adatok tekintetében közvetlen hozzáférést biztosít.

A 48-49. §-hoz

Az Ákr. 2018. január 1-jei hatálybalépése okán szükséges az Európai Unió területére belépő, vagy azt elhagyó készpénz ellenőrzésének végrehajtásáról, annak részletes szabályairól, valamint a kiszabott bírság bevételezésének rendjéről szóló 35/2013. (IX. 3.) NGM rendeletben található eljárási szabályok törvényi szintre emelése. Az említett miniszteri rendeletben meghatározott szabályok az Ákr. terminológiájának átvétele mellett, érdemi változtatás nélkül kerülnek átültetésre.

Az 50. §-hoz

A menedékjogról szóló 2007. évi LXXX. törvény módosítása a menekültügyi hatóságnak a menekültügyi nyilvántartásból való adatszolgáltatással kapcsolatos adminisztratív terheinek megszüntetésére irányul. A módosítás a Magyar igazolvány, illetve a Magyar hozzátartozói igazolvány kiadása iránti kérelmet elbíráló hatóság részére a Magyar igazolvány, illetve a Magyar hozzátartozói igazolvány kiadása iránti kérelem elbírálásához, a visszavonási ok fennállásának vizsgálatához szükséges adatok tekintetében közvetlen hozzáférést biztosít, így az érintett hatóságok formális adatszolgáltatással kapcsolatos adminisztratív terhei mérséklődnek.

Az 51-52. §-hoz

A kisajátítási eljárás lefolytatása iránti kérelemhez az irányadó szabályozás alapján számos melléklet csatolása kötelező. Így többek között annak igazolása, hogy a kisajátítást kérő az ingatlan valamennyi tulajdonosát, egyéb jogosultját ajánlattal kereste meg annak érdekében, hogy az ingatlant a kisajátítási eljáráson kívül megszerezze. Csatolni kell továbbá az esetleges megelőző eljárásokban hozott - nagy terjedelmű - hatósági döntéseket és a kisajátítási tervet, amely - többek között - változási vázrajzból, és kisajátítási átnézeti térképből áll. A térképek mérete az általában használt papírméreteket jelentősen meghaladja.

Az ilyen nagyméretű és terjedelmű dokumentáció digitalizálása és kezelése mind az ügyfelek, mind pedig az eljáró hatóság számára jelentős terhet jelentene, aránytalan nehézséggel járna, ezért indokolt ezen eljárásokban az elektronikus ügyintézés lehetőségének kizárása.

Az 53-55. §-hoz

Az erdőről, az erdő védelméről és az erdőgazdálkodásról szóló 2009. évi XXXVII. törvény módosításával a mezőgazdasági igazgatási szerv részére biztosítottá válik az Országos Erdőállomány Adattárban nyilvántartott egyes adatokhoz való közvetlen hozzáférés lehetősége. A módosítás hozzájárul a mező-és erdőgazdasági földek tulajdonának megszerzésével kapcsolatos hatósági eljárások hatékonyabb lefolytatásához tekintettel arra, hogy a mezőgazdasági igazgatási szerv a jövőben közvetlenül juthat adatokhoz az eljárásban érintett terület üzemtervezettsége, valamint a birtokmaximum vizsgálata tekintetében. A módosítás az érintett szervek hatékonyabb feladatellátását eredményezi, mivel az érintett hatóságok formális adatszolgáltatással kapcsolatos adminisztratív terhei mérséklődnek.

Az 56. §-hoz

A kötelező gépjármű-felelősségbiztosításról szóló 2009. évi LXII. törvény módosítása megteremti az egészségbiztosítási szerv és a nyugdíjbiztosítási szerv számára a járműnyilvántartásban szereplő gépjárművekre megkötött biztosítást igazoló okiratokkal és a kockázatviseléssel kapcsolatos adatokat tartalmazó kötvény-nyilvántartáshoz való közvetlen hozzáférés lehetőségét. E hozzáférés a kötelező egészségbiztosítás ellátásairól szóló 1997. évi LXXXIII. törvény szerinti, a megtérítési követelések érvényesítése céljából indított eljárásokhoz kötődik. A módosítással az érintett hatóságok formális adatszolgáltatással kapcsolatos adminisztratív terhei mérséklődnek.

Az 57-60. §-hoz

Az anyakönyvi eljárásról szóló 2010. évi I. törvény (a továbbiakban: At.) módosításával az igazságügyért felelős miniszter véleményének kötelező kikérését előíró rendelkezések helyett általános rendelkezésként kerül meghatározásra, hogy az anyakönyvvezető, az anyakönyvi szerv és a hazai anyakönyvezés végzésére kijelölt anyakönyvi szerv, amennyiben az anyakönyvi eseménnyel összefüggésben külföldi jog alkalmazása merül fel, továbbá ha a bejegyzés alapja külföldi bíróság vagy más hatóság döntése, az igazságügyért felelős miniszter véleményét kérheti. Az igazságügyért felelős miniszter a véleményt a megkeresés alapján harminc napon belül adja meg, ugyanakkor külföldi hatóság megkeresésének szükségessége esetén az anyakönyvi eljárás felfüggesztésének időtartama nem számít bele a megkeresés teljesítésére nyitva álló határidőbe. Amennyiben a döntésre a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról, illetve az 1347/2000/EK rendelet hatályon kívül helyezéséről szóló 2003. november 27-i 2201/2003/EK tanácsi rendelet minősül irányadónak, akkor az igazságügyért felelős miniszter véleménye továbbra sem kérhető.

Az At. nem magyar állampolgár Magyarországon történő házasságkötéséhez, illetve bejegyzett élettársi kapcsolat létesítéséhez kapcsolódó módosításaira a nemzetközi magánjogról szóló 1979. évi 13. törvényerejű rendelet (a továbbiakban: Nmjtvr.) 2018. január 1. napjától történő hatályon kívül helyezésére figyelemmel kerül sor. A nemzetközi magánjogról szóló 2017. évi XXVIII. törvény (a továbbiakban: Nmjtv.) az érintett rendelkezéseket már nem tartalmazza, ezért az Nmjtvr. jelenleg hatályos szabályait figyelembe véve az At. megfelelően kiegészítésre kerül a nem magyar állampolgárok Magyarországon történő házasságkötésére és bejegyzett élettársi kapcsolat létesítésére vonatkozó rendelkezésekkel.

Az At. módosítása ezen kívül az Nmjtv. házassági névviselésre vonatkozó rendelkezésével való összhangot, továbbá az At. névváltoztatási eljárást érintő módosítása az Ákr.-rel való összhangot teremti meg.

Az elektronikus anyakönyvi nyilvántartáshoz közvetlen hozzáférési jogosultsággal rendelkezők köre bővítésre kerül az anyasági támogatás megállapítása iránti eljárás lefolytatása céljából a családtámogatási szerv részére történő hozzáférés biztosításával, amely az anyasági támogatások megítélése során az eljárások hatékonyabb és gyorsabb lefolytatását segíti elő.

Tekintettel arra, hogy az Ákr.-rel összhangban álló, kiegészítő eljárási rendelkezések megállapítására kormányrendeletben kerülhet sor, ezért a jelenleg miniszteri rendelet megalkotására irányuló felhatalmazó rendelkezés helyett az At. módosítása a Kormány számára biztosítja a rendeletalkotási felhatalmazást.

A szövegcserés rendelkezések, illetve a hatályon kívül helyezést tartalmazó rendelkezések az Nmjtv.-vel és az Ákr.-rel való összhangot biztosítják.

A 61. §-hoz

A fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény módosítása az Ákr. hatálybalépésével összefüggésben kijelöli a járási (fővárosi kerületi) hivatal vagy a helyi önkormányzat államigazgatási hatáskörben eljáró jegyzője, főjegyzője tekintetében a másodfokú hatóságot és a felügyeleti szervet.

A fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény módosítása emellett megteremti a törvényi alapjait az egyszerűsített hatósági ellenőrzési tevékenységnek.

A 62. §-hoz

A földmérési és térképészeti tevékenységről szóló 2012. évi XLVI. törvény módosítása az erdészeti hatóság részére az Országos Erdőállomány Adattár nyilvántartás vezetéséhez szükséges állami ingatlan-nyilvántartási térképi adatbázishoz való közvetlen hozzáférés biztosítására irányul. A módosítás az adminisztratív terhek csökkentését, illetve az erdészeti hatóság és a földmérési és térinformatikai államigazgatási szerv hatékonyabb feladatellátását eredményezi.

A 63. §-hoz

A Felnőttképzési törvény módosítása, és ehhez kapcsolódóan az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény módosítása az Ákr. rendelkezéseinek való megfelelés korrekciójára irányul, miután az Ákr. szabályainak megfelelően bizonyítási eszköz kötelező alkalmazását nem lehet előírni.

A 64-66. §-hoz

A halgazdálkodásról és a hal védelméről szóló 2013. évi CII. törvény módosítása megteremti annak a lehetőségét, hogy a halfogási tevékenységet végzőkről vezetett hatósági nyilvántartás adatai alapján az abba bejegyzett jogosult részére és kérelmére igazolás céljából kiállított hatósági bizonyítvány kiadására automatikus döntéshozatali eljárás keretében kerüljön sor. Automatikus döntéshozatali eljárásban az elektronikus ügyintézést biztosító szerv a rendelkezésére álló, valamint az automatikus információ-átvétel útján megszerzett adatok alapján, emberi közbeavatkozás nélkül hozza meg a döntését és huszonnégy órán belül közli az ügyféllel.

Emellett a halgazdálkodásról és a hal védelméről szóló 2013. évi CII. törvény módosítása eredményeként a halgazdálkodási hatáskörben jelenleg külön vezetett két nyilvántartás (halgazdálkodásra jogosult személyek nyilvántartása; halgazdálkodási vízterületek nyilvántartása) egységes vezetésének előírására kerül sor. Ezzel egyszerűbbé válik az adott szakterületen releváns információk beszerzése, másrészt ugyanazon adatok a jelenlegi kettő helyett csak egy nyilvántartásban fognak szerepelni.

A 67. §-hoz

A mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény módosítása biztosítja, hogy a hatályos rendelkezések szerint kizárt fellebbezés az Ákr. hatálybalépését követően is kizárt maradjon.

A 68-75. §-hoz

Az Ákr., a közigazgatási perrendtartásról szóló 2017. évi I. törvény (a továbbiakban: Kp.), valamint a polgári perrendtartásról szóló 2016. évi CXXX. törvény (a továbbiakban: Pp.) 2018. január 1-jén történő hatálybalépésére tekintettel szükségessé vált a közbeszerzésekről szóló 2015. évi CXLIII. törvény (a továbbiakban: Kbt.) jogorvoslati eljárásokra vonatkozó részének módosítása. Az említett törvények jelentősen megreformálták a közigazgatási eljárások alapvető szabályait. A Kbt.-nek a közbeszerzési eljárások során felmerülő jogorvoslatokra vonatkozó szabályait hozzá kellett igazítani a többnyire kógens rendelkezéseket tartalmazó jogszabályok előírásaihoz. A változások egyrészről a Közbeszerzési Döntőbizottság (a továbbiakban: KDB) jogorvoslati eljárására vonatkozó, másrészről a Közbeszerzési Döntőbizottság eljárása során hozott határozatokkal szemben indítható jogorvoslati eljárások rendelkezéseit érintették.

Mindenek előtt szükséges leszögezni, hogy a közbeszerzési szerződéseket a törvény nem minősíti közigazgatási szerződésnek tekintettel arra, hogy ezen szerződések - bár a közbeszerzési szabályozásból adódóan rendelkeznek bizonyos sajátosságokkal - meghatározó részben a szerződések jogában általános elemeket tartalmaznak és a szerződésekkel kapcsolatban felmerülő vitás kérdések is alapvetően polgári jogi kérdéseket érintenek, nem indokolt ezért ezen jogviták közigazgatási bírósági hatáskörbe utalása.

A KDB előtti jogorvoslati eljárás újraszabályozása tekintetében ki kell emelni azon változást, amely szerint az ügyfél fogalma pontosításra kerül. A jelenleg hatályos szabályozás szerint a KDB az eljárás megindításáról az ügyfeleket és a közbeszerzési ügyben érdekelteket értesíti és felhívja, hogy öt napon belül küldjék meg észrevételeiket. Szintén minden, a közbeszerzési ügyben érdekeltnek megküldi az ellenérdekű ügyfelek, illetve egyéb érdekeltek nyilatkozatait, hogy azokra észrevételt tehessenek. Tekintettel a közbeszerzési ügyben érdekeltek esetlegesen jelentős számára, a KDB tehermentesítését és az ügymenet gyorsítását, egyszerűsítését szolgálja azon megoldás, miszerint a KDB az eljárás megindításáról továbbra is értesíti a közbeszerzési ügyben érdekelteket, azonban az észrevételek megtételére vonatkozó felhívást csak azon közbeszerzési ügyben érdekelteknek küldi meg, akik az értesítés átvételét követően jelezték, hogy a jogorvoslati eljárásban részt kívánnak venni. Az eljárás során tehát ügyfélnek minősülnek az ajánlatkérő, az eljárás kérelmezője és az eljárást hivatalból kezdeményező, azonban a közbeszerzési ügyben további érdekeltek közül csak azon érdekeltek tekinthetők ügyfélnek, akik a jogorvoslati eljárásban történő részvételi szándékukat jelezték, illetve akiket a részvételi szándék jelzésének hiányában is a KDB ügyféli minőségben az eljárásba bevon. Az ügyfél fogalmának pontosításával elhagyhatóak azok a kiegészítések, amelyek az ügyfél mellett a közbeszerzési ügyben érdekelteket az eljárás külön résztvevőjeként említik.

További változás, hogy a jogorvoslati eljárásban a KDB és az ügyfelek közötti kapcsolattartás kötelező jelleggel elektronikus formában valósul meg. A tényállás minél teljesebb körű tisztázása érdekében szükséges volt azt is rögzíteni, hogy a KDB - az Ákr. csupán egy alkalommal történő hiánypótlási felhívás kibocsátását engedő szabályával ellentétben - több ízben is hiánypótlásra hívhatja fel a kérelmezőt vagy a hivatalbóli eljárást kezdeményező szervet.

A módosítással érintett legjelentősebb változás a KDB hatáskörének bővítése. A hatáskör bővítésének indoka, hogy a hatályos szabályozás szerint amennyiben az ügy érdemében hozott határozatában a KDB a 137. § (1) bekezdés szerinti jogsértést állapított meg, úgy polgári pert kellett indítania a szerződés érvénytelenségének kimondása és az érvénytelenség jogkövetkezményeinek alkalmazása iránt. Ezen rendelkezés gyakorlati alkalmazásával kapcsolatos visszajelzések alapján, az érvénytelenség tényének megállapítása mellett, a KDB-nek az érvénytelenség jogkövetkezményeinek alkalmazása iránti perindítási kötelezettsége a gyakorlatban túlnyomó részt okafogyottnak bizonyult. Az ilyen perek utólagos ellenőrzés által feltárt, a közbeszerzés mellőzése jogsértés miatt indultak, a perindítás időpontjáig a szerződések már teljesedésbe mentek és az esetek túlnyomó részében az eredeti állapot helyreállítása sem lehetséges. A Döntőbizottság álláspontja szerint a kötelező perek felesleges többletköltséget generálnak mind a döntőbizottsági, mind a bírósági, mind a piaci szereplők oldalán. Tekintettel arra, hogy a Kbt. 137. § (1) bekezdésében meghatározott okok a szerződés semmisségét idézik elő, így hatékonyabb és gyorsabb eljárást eredményez az a megoldás, amely szerint a KDB ezen semmisségi okok megállapítása mellett ki is mondja a szerződés semmisségét, illetve amennyiben a Kbt. 137. § (3) bekezdésében foglalt körülmények fennállnak, úgy azt is kimondhatja, hogy a szerződés a jogsértés ellenére nem minősül semmisnek. Ebben az esetben azonban bírságot szab ki. Az uniós jogorvoslati irányelvek rendelkezéseire tekintettel a KDB-nek szükséges azt is megvizsgálnia, hogy az eredeti állapot természetben történő helyreállítása a szerződés érvénytelensége jogkövetkezményei alkalmazása körében lehetséges-e (a jogkövetkezmény tipikusan csak dologszolgáltatásra kötött szerződéseknél alkalmazható). Amennyiben a KDB megállapítja, hogy az eredeti állapot helyreállítására nincs mód, azaz az érvénytelenség jogkövetkezményei nem érvényesülnek visszamenőlegesen, szintén bírságot szab ki. A KDB az irányelvben megkövetelt bírságolás gyakorlása mellett nem rendelkezik az érvénytelenség jogkövetkezményei alkalmazásának módjáról. Amennyiben előfordulna, hogy a jogorvoslati eljárás olyan szerződést érint, ahol a feleknek az érvénytelenség jogkövetkezményei kapcsán vitája keletkezik, az ezzel kapcsolatos vagyoni igények megítélését a jogalkotó már nem kívánta a KDB hatáskörébe utalni - a KDB eljárásának keretei erre nem is lennének alkalmasak -, az érvénytelenség jogkövetkezményeinek alkalmazása körében tehát továbbra is polgári per indítható. Közigazgatási per indítása esetén a bíróság a Kbt. 137. § (1) bekezdésében meghatározott jogsértések megállapítása esetén ugyanolyan hatáskörrel bír, mint a KDB.

A KDB határozatával szemben a Kp. szerint közigazgatási per indítható, melyek elbírálására a jövőben a törvényszék rendelkezik hatáskörrel tekintettel arra, hogy a KDB autonóm államigazgatási szervnek minősül és eltérő hatásköri szabály kimondására nem volt szükség. A Kp. a Fővárosi Törvényszék kizárólagos illetékességét mondja ki a törvényszék hatáskörébe tartozó, autonóm államigazgatási szerv közigazgatási tevékenységével kapcsolatos perekre.

A Kp. és az új Pp. alapján szükséges volt a KDB határozatával szemben indítható perfajták módosítása. A régi szabályozás szerint lehetőség volt az ún. egységes, valamint az ún. egyesített perek indítására, melyek azonban az új szabályozásra tekintettel elvesztették létjogosultságukat tekintettel arra is, hogy egyesített per esetén a kereseti kérelmek összekapcsolása nem megvalósítható a továbbiakban, illetve ezen speciális perfajták fenntartására a KDB hatáskörének megváltozása folytán nincs szükség.

A Kbt. módosított rendelkezései idomulnak a hatályba lépő új jogszabályok rendelkezéseihez annyiban is, hogy a jövőben a KDB által hozott végzésekkel szembeni jogorvoslat során a nemperes eljárások rendszere megszűnik. A Kp. a nemperes eljárások helyett az egyszerűsített pert intézményesíti. A bíróság az egyszerűsített perben ítélettel határoz.

A Kbt. a fentiekben részletezett módosításokon túl a terminológiai változásokat is követi és átveszi a normaszövegbe.

Az Ákr. és a Kp. hatályba lépése szükségessé teszi a Kbt. által szabályozott egyéb hatósági eljárások szabályainak kiigazítását is. A felelős akkreditált közbeszerzési szaktanácsadók névjegyzékének vezetésével kapcsolatban egyes eljárási szabályok törvénybe emelését indokolja, hogy az Ákr. alapján kiegészítő közigazgatási eljárási szabályt a jövőben miniszteri rendelet nem határozhat meg. Ugyanezen rendelkezés teszi szükségessé továbbá a törvényben a Közbeszerzési Döntőbizottság eljárásáért fizetendő igazgatási szolgáltatási díj visszatérítésével kapcsolatos szabályok törvényi szintű rendezését.

A módosítások 2018. január 1-jén lépnek hatályba, ennek megfelelően az átmeneti rendelkezések az ezen időpontot megelőzően megindított eljárások tekintetében megengedik a megindításkor hatályos szabályok szerint az eljárások lefolytatását.

A 76. §-hoz

Az Ákr. módosítása elhatárolja az automatikus döntéshozatal és a sommás eljárás esetén az ügyfél által kérhető teljes eljárás lefolytatásának, valamint a fellebbezési eljárás lefolytatásának esetkörét, tekintettel arra, hogy egyes szervtípusok esetén törvény alapján fellebbezésnek van helye, így indokolatlan a teljes eljárás lefolytatásának biztosítása.

Annak érdekében továbbá, hogy az Ákr. szerinti főszabálynak megfelelően az elsődleges jogorvoslati lehetőség a közigazgatási per legyen, szükséges biztosítani annak a lehetőségét, hogy az Ákr. által egyes szervtípusok ügyeiben általánosságban biztosított fellebbezési lehetőséget egyes eljárások tekintetében törvény kizárhassa.

A 77-78. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény 266. § a) pontja lehetővé tenné a jegyző mint kereskedelmi hatóság szankciós döntéseivel szembeni fellebbezést a kormányhivatalhoz, amely ellentétes a kormányzat közigazgatáson belüli jogorvoslatok szűkítésére irányuló célkitűzéseivel. A fentieknek megfelelően szükséges a hatályon kívül helyezés hatályba nem lépéséről rendelkezni.

A módosítás emellett biztosítja, hogy a hatályos rendelkezések szerint kizárt fellebbezés az Ákr. hatálybalépését követően is kizárt maradjon.

-----STARTING---POINT---VEGE---

A 79. §-hoz

Hatályba léptető rendelkezések.

A 80. §-hoz

Jogharmonizációs záradék.