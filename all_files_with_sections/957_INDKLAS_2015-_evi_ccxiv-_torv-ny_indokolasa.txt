2015. évi CCXIV. törvény indokolása

a tőkepiac stabilitásának erősítése érdekében tett egyes kárrendezési intézkedésekről

-----STARTING---POINT---ALTALANOS--- 

Egyes évtizedek óta zajló visszaélések, illetve azok új, a Magyar Nemzeti Bank által megkapott jogkörben megvalósított hatékony felderítése ráirányították a figyelmet a befektetési szolgáltatásokra. A Kormány a pénzügyi rendszer tisztává és átláthatóvá tételét központba állító céljainak tükrében, újabb lépésként komplex megoldási javaslatot terjesztett elő arra vonatkozóan, hogy a jövőben hasonló visszaélések elkerülhetővé váljanak. Az egyes törvényeknek a pénzügyi közvetítőrendszer fejlesztésének előmozdítása érdekében történő módosításáról szóló 2015. évi LXXXV. törvény - melyet az Országgyűlés 2015. június 23-án fogadott el - átfogóan kezelte a tőkepiaci szektoron belül tapasztalt hiányosságokat. Az esetleges piaci visszaélések gyors kiszűrése érdekében az átfogó felügyeleti vizsgálatok gyakoriságának növelésével, a helyszíni ellenőrzésekre helyezett nagyobb hangsúllyal, a bírságolási szabályok szigorításával megerősítette egyrészt a Magyar Nemzeti Bank felügyeleti ellenőrzését, ezen felül új eljárásként létrehozta a rendkívüli célvizsgálatot. A befektetési szolgáltatókra vonatkozóan a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvényben (a továbbiakban: Bszt.) megerősítésre került a belső ellenőrzés, egyes befektetési vállalkozásoknál kötelező auditbizottság felállítására kerül sor, valamint szigorodtak a vezető állású személyek kinevezésének szabályai.

A tőkepiacról szóló 2001. évi CXX. törvényben (a továbbiakban: Tpt.) és a könyvvizsgálókról szóló törvényben megerősítésre kerültek a könyvvizsgálókra vonatkozó előírások, ezen túl a Tpt.-ben 2016. január 1-jétől az értékpapír számlavezetőnek az értékpapírszámláról és az ügyfélszámláról elektronikus úton is tájékoztatást kell adnia, valamint az MNB ellenőrzés keretében az értékpapírszámla-egyenlegek összesített egyenlegét összeveti a központi értéktár adataival. A Tpt. alapján 2016. január 1-jétől a Befektető-védelmi Alap (BEVA) százezer euróig fizet kártalanítást. A törvénymódosítás eredményeként maga a Tpt. rögzíti, hogy fiktív kötvény forgalmazása esetén is jár kártalanítás az ügyfélnek.

A fenti jogalkotással a jövőre nézve biztosítható a tőkepiac nagyobb átláthatósága, a visszaélések visszaszorítása, a szektor megfelelő működésének hatékonyabb ellenőrzése.

A jövőbeli intézkedések azonban nem tudják orvosolni a tőkepiaci szektorban tapasztalt múltbeli visszaélések eredményeként korábban keletkezett károkat, ezen felül nehezen állítható vissza a tőkepiaci szektor vonatkozásában fennálló korábbi bizalom, ezért a visszaéléseket kezelő, a múltat lezáró, igazságot szolgáltató jogalkotásra van szükség.

A gazdaság megfelelő működésének és a gazdasági növekedésnek is feltétele a pénzügyi közvetítőrendszer stabilitása. A pénzügyi stabilitás olyan állapot, amelyben a pénzügyi rendszer, azaz a kulcsfontosságú pénzügyi piacok és a pénzügyi intézményrendszer képes ellenállni a gazdasági sokkoknak és zökkenőmentesen tudja ellátni alapvető funkcióit, a pénzügyi források közvetítését, a kockázatok kezelését és a fizetési forgalom lebonyolítását.

Az államnak tehát ügyelnie kell a stabil pénzügyi rendszer biztosítására, ehhez pedig hozzátartozik az is, hogy az ügyfelek bízzanak a pénzügyi szektor megfelelő működésében, betéteik és befektetéseik biztonságában. Az állam ezt a bizalmat bizonyos esetekben utólag, egyedi intézkedések alkalmazásával biztosíthatja.

A befektetési szolgáltatókat érintő visszaélések a tőkepiacba vetett bizalmat megingatták. Ezt a bizalmat a jogalkotási feladatokon túl egyedi intézkedéssel lehet visszaállítani. Ha a befektetési szolgáltatók tevékenységét és az általuk okozott kárt vizsgáljuk, megállapítható, hogy a befektetési szolgáltatók által okozott kár ott a legjelentősebb, ahol a befektetési szolgáltató kapcsolt vállalkozása által kibocsátott kötvény értékesítésére került sor, hiszen a kötvénykibocsátás elsősorban a cégcsoport finanszírozását szolgálta, a kibocsátó által garantált hozam azonban nem volt valós, nem gazdasági tevékenységből eredt. A kapcsolt vállalkozás által kibocsátott kötvényeknek - függetlenül attól, hogy a kötvény ténylegesen rendelkezésre áll-e - nincs valós piaci értékük, a befektetési szolgáltatók befektetési szolgáltatási jellegét felhasználva értékesítették ezeket a kötvényeket, megtévesztve a befektetőket, akik a szabályozott piaci szereplői minőségben, a cégcsoport prosperáló működésében bízva fektették be pénzüket.

A tőkepiacba vetett általános bizalmat jelentősen lerontja az, ha a kapcsolt vállalkozásként működő értékpapír-kibocsátó és befektetési szolgáltató összehangoltan követi el a visszaéléseket, és a befektetési szolgáltató tevékenysége során visszaél szabályozott piaci jellegével, és „saját” - cégcsoporton belüli - kötvényeket értékesít.

A tőkepiaci szektor stabilitása tehát úgy növelhető, ha a 2015-ben elfogadott pénzügyi csomag által garantált nagyobb átláthatóság mellett a jogalkotó erre a kiemelt csoportra (a kapcsolt vállalkozásként működő értékpapír-kibocsátóra és befektetési szolgáltatóra) fókuszál. Jelen törvénynek nem célja, hogy ezen pénzügyi szereplők vonatkozásában plusz garanciákat alakítson ki, az aktuális feladat a tőkepiaci szektorba fektetett bizalom helyreállítása, amely úgy érhető el, ha a jogalkotó biztosítja azt, hogy a károsultak egyszerűbb igényérvényesítési lehetőséggel, gyorsan és kiszámítható módon jussanak hozzá ahhoz a pénzösszeghez, amely kárukat enyhíteni tudja.

A jogalkotó egyszeri alkalommal kívánja méltányosságon alapuló juttatásban részesíteni a törvény alapján kárrendezésre jogosultakat. A kárrendezésre azért kerülhet sor, mert a kárrendezésre a szabályozás folytán jogosult befektetőket védő jogi szabályozás és pénzügyi intézményrendszert érintő módosítás a pénzügyi tárgyú jogszabályok közelmúltbeli megalkotásával és 2016. január 1-jét követő bevezetésével válik csak teljessé. Ezen időpontot követően a módosult pénzügyi piaci szabályozásnak képesnek kell lennie arra, hogy megelőzze a befektetési szolgáltatóknál jelentkező hasonló visszaéléseket. A befektetési piacot érintő károkozó magatartások megelőzésén túl, a Befektető-védelmi Alapra irányadó szabályozás 2016. január 1-jével történő módosításával a károsult befektetők védelme tovább erősödik és a károsult befektetők számára jelentősebb mértékű kompenzációt biztosít majd.

Jelen törvény kereteit az Alkotmánybíróság IV/1635/2015. határozata határozta meg, mely több szempontból iránymutatásul szolgált a jogalkotó kárrendezési lehetőségeinek korlátaival kapcsolatban. A döntés következményeként többek között az alanyi kört meg kell változtatni, a káron szerzés tilalma alapján a már kifizetett hozammal tételesen el kell számolni, a kárrendezés mértékét újra kell szabályozni.

Az Alkotmánybíróság IV/1635/2015. határozatában a Quaestor károsultak kárrendezését biztosító követeléskezelő alap létrehozásáról szóló 2015. évi XXXIX. törvény (a továbbiakban: Quaestor törvény) egyes rendelkezéseinek alkotmányellenességét mondta ki.

Így első körben megsemmisítette a Quaestor törvény 1. §-át, mely a kárrendezésre jogosultak körét határozta meg. A Magyar Nemzeti Bank új jogkörében eljárva, hatékony vizsgálati rendjének következtében a Quaestor törvény elfogadása után is tárt fel évtizedes, befektetési szolgáltatók által elkövetett visszaéléseket, melyek szintén a szabályozás tárgyát kell, hogy képezzék.

Az Alkotmánybíróság rámutatott arra, hogy a pénzügyi intézményrendszer akár törvényes, akár jogszabálysértő működéséből adódó kockázatok mérséklése érdekében az állam sajátos intézményrendszert hozhat létre. Mivel a kárrendezésre az érintetteknek nincs alanyi joguk, a kárrendezés intézményrendszerének létrehozása, és működésének szabályozása méltányossági alapú, ex gratia jellegű megoldás.

Az Alkotmánybíróság döntésében kifejtette, hogy a jogalkotót széles körű mérlegelési jog illeti meg a jogosulti kör meghatározásakor, a megkülönböztetés korlátja a pozitív diszkrimináció határa; azaz a jogosulti kör nem határozható meg önkényes módon. Annak érdekében, hogy a jogalkotó teljesítse az egyenlő kezelés elvét, a szabályozás szempontjából homogén csoportba tartozó alanyi kört kell a kárrendezésre jogosultak köreként meghatároznia.

Az Alkotmánybíróság döntésére figyelemmel a kárrendezésre jogosultak körének meghatározása homogén csoportképző ismérvek alapján történhet.

Jelen törvény homogén csoportként azon károsultakra vonatkozóan biztosítja a kárrendezés lehetőségét, akik olyan befektetési vállalkozásokkal álltak kapcsolatban, akik a bróker jelleget, a szabályozott piaci szereplői státuszt kihasználva, a cégcsoport tagja által kibocsátott, tehát mintegy „saját” kötvénnyel okoztak kárt a befektetőknek, csorbítva ezzel a pénzügyi szektorral szemben fennálló közbizalmat.

A jogalkotó nem kívánja átvállalni a kibocsátói kockázatot, hiszen az a normál tőkepiaci viszonyok mellett is fennáll, kizárólag eseti jelleggel kíván segítséget nyújtani azoknak a károsultaknak, akik olyan befektetési szolgáltatók áldozataivá váltak, akik visszaéltek bróker jellegükkel, és így juttatták tőkéhez kapcsolt vállalkozásaikat.

A tőkepiaci szektor korábban nem került reflektorfénybe. A szektorban 2015-ben történt visszaélések kapcsán átfogó felülvizsgálatra került a tőkepiaccal kapcsolatos szabályozás, melynek eredményeként olyan garanciális szabályozás került kidolgozásra, mely a jövőre nézve biztosítja a szektor átláthatóságát és megfelelő működését. A jelen méltányossági alapon történő juttatás tehát egy egyszeri lehetőséget kínál a befektetőknek káruk ellensúlyozására. A jogalkotónak nem célja az, hogy a piaci kockázatot átvállalja a befektetőktől, kizárólag a szokásos befektetői kockázaton túl biztosít kárrendezést azoknak a befektetőknek, akiket a befektetési szolgáltató - visszaélve szabályozott piaci jellegével és a cégcsoporthoz kötődő elismertséggel - megtévesztett.

-----STARTING---POINT---RESZLETES---

Az 1-2. §-hoz

A kárrendezésre jogosultak nem kockázatközösséget alkotnak, ezért a jogalkotónak széles mérlegelési joga van arra, hogy a jogosultsági kört és a juttatás mértékét meghatározza, ugyanakkor a jogosulti kör meghatározásának van korlátja, ez pedig a diszkrimináció elvi határa, azaz az egyenlő méltóságú személyként való kezelés feltétlen betartása, illetve az Alaptörvényben megfogalmazott alapjogok tiszteletben tartása. Annak érdekében, hogy a jogalkotó teljesítse az egyenlő kezelés elvét, a szabályozás szempontjából homogén csoportba tartozó alanyi kört kell a kárrendezésre jogosultak köreként meghatároznia.

A törvény értelmében azokra a károsultakra terjedhet ki a kárrendezés, akik olyan befektetési szolgáltatókkal álltak kapcsolatban, akik a bróker jelleget, a szabályozott piaci szereplői státuszt kihasználva, a cégcsoport tagja által kibocsátott, tehát mintegy „saját” kötvénnyel okoztak kárt a befektetőknek, csorbítva ezzel a pénzügyi szektorral szemben fennálló közbizalmat.

Ennek megfelelően a cégcsoporton belüli kötvénykibocsátások általi károkozás esetén ír elő kárrendezési kötelezettséget. Kizárólag tehát azon befektetési szolgáltató tevékenységével érintett befektetők helyzetét kívánja jogszabályi úton rendezni, ahol a befektető ügyfél jognyilatkozata a kibocsátó kapcsolt vállalkozásának minősülő befektetési szolgáltató által értékesített kötvény vásárlására irányult. Annak érdekében, hogy a kárrendezésre jogosultak köre homogén csoportot alkosson, két kiegészítés szükséges. A kárrendezés kiterjed azokra az ügyletekre is, amelyeknél az ügyfél jognyilatkozata nem „saját” kötvény vásárlására irányult, de értékpapírszámláján ilyen kötvény került jóváírásra. Végül a törvény rögzíti, hogy azon károsultak is jogosultak kárrendezésre, akik értékpapírszámláján „saját” kötvény van, de az értékpapírszámla-vezetője már nem a felszámolás alatt álló befektetési szolgáltató.

A törvény célja az, hogy a bizalom helyreállítása érdekében az eredeti károsultak kárrendezése történjen meg. Ezért a törvény úgy rendelkezik, hogy azok legyenek jogosultak a kárrendezésre, akik mind a befektetési szolgáltató felszámolásának elrendelésekor, mind pedig a kárrendezés iránti kérelem benyújtásakor rendelkeznek az adott követeléssel.

A törvény külön rendelkezik az általános jogutódlásról, azaz a természetes személy haláláról, valamint a jogi személy átalakulásáról, egyesüléséről vagy szétválásáról, mely természetesen nem érinti a kárrendezésre való jogosultságot.

Az 1. §-ban meghatározott ügyletek számosságára, a befektetői kört érintő kár mértékére figyelemmel a befektetők jogsértő tevékenysége következtében a 2015. évben a tőkepiacot, annak működését érintően előállt közbizalomvesztés helyreállítása érdekében a törvény azon befektetési szolgáltatók tevékenysége által érintett befektetők kárát kívánja ex gratia jellegű juttatásként rendezni, mely befektetési szolgáltatók felszámolását a bíróság a törvény hatálybalépését megelőző évben rendelte el.

Az időkeret szigorú meghatározottsága mindenekelőtt azt kívánja biztosítani, hogy a jogszabálysértő és részben nem valós kötvénykibocsátások által a pénzügyi piacot 2015. évben ért közbizalomvesztést orvosolja és a jogszabály általi kárrendezés útján a befektetési szolgáltatók megfelelő működésébe vetett bizalmat a legrövidebb időn belül helyreállítsa.

A 3. §-hoz

A törvény kimondja, hogy a kárrendezésre való jogosultság a törvény hatálybalépésekor keletkezik. A törvény - tudatosan - nem hoz létre jogfolytonosságot a Quaestor törvény és a jelen törvény alapján fennálló kárrendezési igények között. A törvény 21. § (1) bekezdése egyértelműen kimondja, hogy a Quaestor törvény alapján fennálló kárrendezési jogosultság megszűnik, e jogosultságra alapítva igény nem érvényesíthető, és a jogosultaknak kiküldött tájékoztatónak a kárrendezésre vonatkozó tartalmához joghatás nem fűződik. Ezzel a törvény elejét kívánja venni azoknak a jogi eljárásoknak, amelyek „várományként” kezelve a korábbi tájékoztatóban szereplő összegeket, a Quaestor törvény hatályon kívül helyezésétől függetlenül a Quaestor törvényben foglalt, hozamot is magában foglaló követeléseket fogalmaznának meg az állammal vagy a Quaestor Alappal szemben.

Az 1. §-ban foglalt személyi hatállyal összefüggésben a törvény rögzíti, hogy a kárrendezésre irányuló igényt maga a jogosult érvényesítheti. Ez nem jelenti akadályát annak, hogy a kárrendezésre jogosult meghatalmazást adjon másnak, annak érdekében, hogy helyette eljárjon, de nem jelenti akadályát annak sem, hogy az eredeti károsult általános jogutódja kérelmezze a kárrendezést.

A § (3) bekezdése rögzíti, hogy kik azok a személyek vagy szervezetek, akik nem jogosultak a kárrendezésre, a (4) bekezdés pedig a bűncselekményből származó ellenértékhez fűz hasonló jogkövetkezményeket.

A 4. §-hoz

A törvény rögzíti a befektetési szolgáltató fogalmát, amely a Bszt. alapján a befektetési vállalkozást, a befektetési szolgáltatási tevékenységet végző hitelintézetet és a befektetési alapkezelőt foglalja magában.

A törvény meghatározza a hozam fogalmát, azaz mindazt, amit a kötvények után a befektető vagy jogelődje, jogutódja realizált. Tekintettel arra, hogy eltérő típusú kötvények kibocsátására került sor, a realizált hozam is többféle lehet.

Végül az értelmező rendelkezések között a tiltott állami támogatásokkal kapcsolatosan rögzítésre kerül az uniós jogban használt vállalkozás fogalom.

Az 5. §-hoz

A törvény értelmében létrejön a Kárrendezési Alap, melyet a törvény jogi személynek nyilvánít. Mivel a törvény az Alapot nem vonja a magyar jogrendszerben már ismert egyetlen jogi személy típusba sem, illetve a törvényben nem szabályozott kérdések tekintetében sem hív fel „kisegítő” szabályt, így az Alap olyan sui generis jogi személy, amelyre vonatkozó szabályok a törvényből ismerhetőek meg.

A törvény rögzíti az Alap jogállásával kapcsolatos legfontosabb kérdéseket.

A 6. §-hoz

A törvény rögzíti az Alap feladatait. Ennek értelmében a károsultak (befektetők) dönthetnek úgy, hogy nem a felszámolási eljárásban és egyéb igényérvényesítési eljárásokban próbálják meg követeléseiket érvényesíteni, hanem a törvény 1. §-a szerinti követelés kérelmük alapján, ellenérték fejében az Alapra száll át. Az Alap feladata, hogy a rá átszállt követelésekre vonatkozó igényeket - az igénybe vehető valamennyi eszközt felhasználva - érvényesítse. A törvény rögzíti, hogy a fenti kárrendezés a BEVA Tpt. szerinti kártalanítását nem érinti.

A törvény értelmében a kárrendezéssel párhuzamosan a károsultak - kártalanításon felüli - követelései átszállnak az Alapra, melynek minden eszközt fel kell használnia arra, hogy a követeléseket akár felszámolási eljárásban, akár peres eljárásokban behajtsa. Az, hogy a jogérvényesítést nem több mint 30 000 ügyfél fogja kezdeményezni, hanem főként az Alap, egyben az eljárások lefolytatását is megkönnyíti.

Annak érdekében, hogy a károsultak tisztában legyenek azzal, hogy a törvény személyi hatálya pontosan melyik értékpapír-kibocsátóra és befektetési szolgáltatóra terjed ki, a törvény az Alap számára előírja, hogy a kárrendezésben érintett gazdasági társaságokról honlapján adjon tájékoztatást.

A 7-9. §-hoz

A törvény az Alap működését érintő szabályok kapcsán rögzíti, hogy az Alap irányítását az igazgatóság végzi, továbbá meghatározza az igazgatóság feladatkörét. Az igazgatóság a törvény felhatalmazása alapján kiadott kormányrendelet keretei között a BEVA tagok által teljesítendő éves befizetés összegét meghatározza, és figyelemmel kíséri a befizetések szabályszerűségét. Az igazgatóság az Alap működését érintően szabályzatokat alkot, így különösen szabályzat szól az Alapba történő éves befizetések mértékéről és rendjéről.

A törvény rögzíti, hogy az Alap önálló munkaszervezettel nem rendelkezik, az operatív feladatokat az OBA munkaszervezete látja el.

A 10. §-hoz

Az Alapnak gazdálkodása során a kárrendezésből származó befektetői igények kielégítéséhez saját forrás (átszállt követelésekből származó igények felszámolási eljárásban való érvényesítése során befolyt összeg), valamint az MNB-től, hitelintézettől felvett kölcsön, kötvénykibocsátás, vagy egyéb bevétel útján szerzett forrás áll rendelkezésére.

A törvény rögzíti, hogy az Alap törvényi kötelezettségeinek gyors teljesítése érdekében áthidaló kölcsönt vesz fel a Magyar Nemzeti Banktól, mely kölcsön megfizetése érdekében az Alap egy alkalommal, legfeljebb tizenkét éves futamidőre fix kamatozású, részletekben fizetett (annuitásos) kötvényt bocsáthat ki vagy kölcsönt vehet fel.

A törvény rögzíti továbbá, hogy az Alapnak gazdálkodása során valamennyi - az Alapra átszállt befektetői követelés érvényesítése során befolyt összegből, valamint az Alap vagyonának hozamából adódó - forrását köteles fizetési kötelezettségei teljesítésére fordítani.

A 11. §-hoz

Nem egyedi eset az, hogy a nagy kockázattal rendelkező, de időnként magas nyereséget eredményező tevékenységet folytató jogalanynak, jelen esetben a befektetési szolgáltatóknak a közérdekre hivatkozással kötelező befizetést kell teljesítenie egy állam által felállított alap részére, amely ezeket a befizetéseket összegyűjtve diszkrecionális jogkörében dönt arról, hogy a befizetéseket milyen kedvezményezett csoport javára kívánja felhasználni.

A Kárrendezési Alap esetében a pénzügyi rendszer megbízható működésének, stabilitásának biztosításához fűződő közérdek érvényre juttatása indokolja a törvény szerinti kárrendezési konstrukció kialakítását. Az értékpapírpiachoz és ezáltal tágabb értelemben az egész pénzügyi piachoz fűződő bizalom helyreállítása elsősorban a befektetői piac szereplőinek az érdeke, így indokolt az Alap által a kárrendezés érdekében igényelt - az Alap működési költségeinek, valamint az Alap általi fizetési kötelezettségek teljesítéséhez szükséges - befizetések kötelezettjeként a Befektető-védelmi Alap (BEVA) tagjait meghatározni. Annak érdekében, hogy a törvényi kárrendezésben, ezáltal a befektetői piacban való bizalom helyreállításában valamennyi érintett tőkepiaci szereplő részt vállaljon, a törvény meghatározza, hogy a törvény alkalmazásában mely befektetési szolgáltatók tekintendőek a BEVA tagjának.

A törvény a BEVA tagjai részére előírt befizetési kötelezettség körében - a jogbiztonság (kiszámíthatóság, tervezhetőség) követelményének való megfelelés érdekében - rögzíti a befizetésre kötelezettek fizetési kötelezettségének esedékességét, a befizetés gyakoriságát, időtartamát és mértékét.

A befizetési kötelezettséget a törvény évente egy alkalommal írja elő a BEVA-tagok számára, mely kötelezettség az Alap tevékenységének befejezéséig, legfeljebb azonban az Alap törvényben meghatározott fizetési kötelezettségeinek teljesítéséig (kárrendezési igények gyors teljesítése miatt felvett áthidaló kölcsön MNB részére történő visszafizetése érdekében kibocsátott kötvény lejártáig vagy a felvett kölcsön törlesztéséig) áll fenn.

A kárrendezésre irányuló kérelmek vizsgálatát megelőzően az Alap nem rendelkezik információval a kárrendezéshez szükséges áthidaló kölcsön, illetve annak kiváltása érdekében kért kölcsön vagy kibocsátandó kötvény összegét illetően, így az egyes BEVA-tagok által teljesítendő befizetés éves mértéke a törvényben számszaki pontossággal nem kerülhet meghatározásra. A törvény az előreláthatóság és kiszámíthatóság alkotmányos követelményének kielégítése érdekében a BEVA-tagok által teljesítendő befizetés éves mértékének felső határát határozza meg azzal, hogy a törvény felhatalmazása alapján kiadásra kerülő kormányrendelet a teljesítendő befizetések szabályait pontosítja annyiban, amennyiben az lehetséges.

A kellő felkészülési idő alkotmányos követelményének tesz eleget a törvény azáltal, hogy a törvény hatálybalépését követően megfelelő hosszúságú időt biztosítva, 2017 márciusára írja elő az első befizetési kötelezettséget. Szintén ezen követelmény érvényre juttatását tartja szem előtt, amikor az évente egy alkalommal történő befizetések összegének igazgatóság általi megállapítását szigorú határidőhöz (befizetés naptári évét megelőző év december 15-ig) köti, továbbá kimondja, hogy a befizetés összegének megállapítását követően létrejött BEVA-tagság esetén az új BEVA-tagnak csak a tárgyévet követő évben kell befizetést teljesítenie.

A törvény a továbbiakban az arányos terherviselés érdekében meghatározza a BEVA-tagok részére előírt fizetési kötelezettség arányát, mely a BEVA tag kezelésében lévő pénz és értékpapír átlagos állományán (letétállomány), illetve a valós biztosított ügyfélállományon alapul. Az állományt a tárgyévet megelőző három év számtani átlaga alapján kell meghatározni. A piaci aránytalanságok elkerülése és a befektetési szolgáltatók közötti indokolatlan különbségtétel elkerülése érdekében a letétállománnyal nem rendelkező BEVA-tag esetében a befizetés mértékét az igazgatóság jogosult meghatározni a törvény felhatalmazása alapján kiadásra kerülő kormányrendelet keretei között.

A BEVA-tag részére az általa teljesített befizetés visszafizetését állapítja meg azáltal, hogy a BEVA-tag és kapcsolt vállalkozása a teljesített befizetésnek megfelelő összeget jogszabály alapján a központi költségvetésből visszaigényelheti. Ha a BEVA-tag által teljesített befizetési kötelezettség visszaigénylése nem valós idejű, azaz a különböző nyereség típusú adónemekből történő teljes levonást a BEVA-tag vagy kapcsolt vállalkozása 30 napon belül nem tudja érvényesíteni, úgy a BEVA-tag a teljesített befizetés ellenértékeként jogosult lesz a mindenkori jegybanki alapkamatnak megfelelő egyszerű időarányos kamatot érvényesíteni, mely kamattal szintén csökkentheti soron következő fizetendő adóját.

A 12. §-hoz

Rögzíti, hogy az Alap működési költségeit forrásaiból biztosítja, mely források egyrészt az Alapra átszállt követelésekből származó igények felszámolási eljárásban való érvényesítése során befolyt összegből, valamint az MNB-től, hitelintézettől felvett kölcsön, kötvénykibocsátás vagy egyéb bevétel útján szerzett forrásként állnak rendelkezésre. A törvény lehetőséget biztosít továbbá az Alap számára, hogy működési költségeinek átmeneti biztosítására a BEVÁ-tól kamatmentes kölcsönt vehessen fel.

Az Alap számviteli beszámolókészítési és könyvvezetési szabályait végrehajtási rendelet állapítja meg.

Az Alap a törvényben meghatározott feladatának teljesítését követően jogutód nélkül megszűnik, záró beszámolót köteles készíteni, elszámolni. Ha az Alapnak a kötvény lejáratát vagy a kölcsön visszafizetését követően vagyona marad fenn, az a központi költségvetést illeti meg.

A 13. §-hoz

Rögzíti, hogy a kárrendezés a jogosult kérelme alapján történik. Meghatározza a kérelem benyújtásának módját, határidejét. A kérelem formanyomtatványát az Alap kárrendezési szabályzata tartalmazza.

A jogalkotó lehetőséget ad a kárrendezésre jogosult részére kérelme visszavonására is, tekintettel arra, hogy a kárrendezésre jogosultnak lehetősége van követelése önálló érvényesítésére is a kárt okozó gazdasági társasággal szemben peres úton vagy a felszámolási eljárásban hitelezőként bejelentkezve. A kérelem visszavonásának lehetőségét viszonylag hosszabb időn keresztül, 30 napig biztosítani szükséges. A 21. § (2) bekezdése rendelkezik arról, hogy a Quaestor károsultaknak nem kell ismételten benyújtani kérelmüket, mivel a Quaestor törvény 9. §-a alapján benyújtott kérelmet az Alap a törvényben foglalt szabályoknak megfelelően megvizsgálja. A Quaestor károsultaknak így megfelelő idő áll rendelkezésükre, hogy eldöntsék, a törvényben foglalt szabályok figyelembevételével kívánnak-e élni a kárrendezés lehetőségével.

Annak érdekében, hogy a kérelem visszavonására vonatkozó szándék egyértelmű legyen, a kárrendezésre jogosult az Alap kárrendezési szabályzatában foglalt formanyomtatvány használatával tudja visszavonni korábbi kérelmét.

A 14. §-hoz

A kárrendezés feltételeinek megállapítása, valamint a törvényben meghatározott kizáró okok fennálltának ellenőrzése érdekében az Alap széles körben tájékozódhat, személyes adatok kezelésére azonban csak a kárrendezés feltételeinek megállapítása érdekében jogosult. Rögzíti az adatkezelés feltételeit, mely annak érdekében szükséges, hogy az Alap meg tudjon győződni arról, hogy a kérelmező megfelel a kárrendezés feltételeinek. Az Alap a körülmények tisztázása érdekében adatot igényelhet többek között a Befektető-védelmi Alaptól, valamint a felszámolás alatt álló befektetési szolgáltatótól. Az Alap által kért adatokat a megkeresett szervezeteknek soron kívül az Alap rendelkezésére kell bocsátaniuk.

A fennálló követelés összege és a meghatározott, a kárrendezésre jogosult által már megszerzett hozamok meghatározásának forrása a befektetési szolgáltatótól származik.

A 15. §-hoz

Meghatározza a kérelem vizsgálatára rendelkezésre álló határidőt, mely a kárrendezés feltételeinek megállapítása érdekében meghosszabbítható. A határidő meghosszabbítása azért lehet indokolt, mert az Alapnak meg kell győződnie arról, hogy a kérelmező megfelel-e a kárrendezés feltételeinek. Tekintettel arra, hogy a kárrendezésre való jogosultság megállapítását esetlegesen peres eljárás is megelőzheti, ezért pontos határidő a feltételek megállapítására vonatkozóan nem adható.

Ha az Alap azt állapítja meg, hogy a kérelmező megfelel a kárrendezés feltételeinek, a 16. § alapján kiszámolja a kárrendezésre jogosultnak fizetendő ellenértéket. Az Alap a kárrendezésre jogosultat értesíti a kárrendezés során fizetendő ellenérték összegéről.

Az Alap a kérelem visszavonására nyitva álló határidő lejártát követő 30 napon belül megfizeti az ellenértéket a jogosult által megadott számlára.

A jogosult (BEVA kártalanításon felüli) követelése, az ellenérték összegétől függetlenül, teljes összegben, annak biztosítékaival és a kapcsolódó igényekkel együtt száll át az Alapra az ellenérték megfizetésével egyidejűleg.

Azok a károsultak, akik értékpapírszámlával nem tudják igazolni jogosultságukat, ne legyenek kizárva a kárrendezésből. Ezek a befektetők kizárólag abban az esetben válnak jogosulttá a kárrendezésre, ha azt bíróság megállapítja. Hasonló megoldás található a Tpt.-ben is, ha a BEVA kártalanítás feltételei nem állnak fenn, a BEVA abban az esetben is fizet kártalanítást, ha a befektető részére a Tpt. alapján kártalanítás nem állapítható meg, viszont követelését jogerős bírósági határozattal igazolja. Tekintettel arra, hogy ezen befektetői kör nem rendelkezik értékpapírszámlával, valamint a befektetési szolgáltatónál nincsenek adatok a kifizetett hozamokról sem, az ellenérték kiszámításához szükséges adatokat a bírósági ítélet pótolja.

Végül rendelkezik arról, hogy a 16. § szerint megállapított, az Alappal szemben fennálló követelés nem engedményezhető.

A 16. §-hoz

A kárrendezésre a követelés pénznemében kerül sor, a jogosultnak kifizetett összeg pedig mentes a közteherfizetés alól.

A kárrendezés során megfizetendő ellenérték kiszámításának szabályai a következők. Az ellenérték meghatározásakor a káron szerzés tilalmának érvényre juttatásával a realizált hozamot le kell vonni. Ezen felül a kárrendezésre jogosultnak egyfajta sávos önrészt is vállalnia kell, mely tulajdonképpen a befektetési kockázatot jeleníti meg az ellenérték számítása során.

Az ellenértéket minden esetben az eredeti kárrendezésre jogosult vonatkozásában kell megállapítani, és öröklés esetén az ellenérték kiszámítását követően kell a fizetendő ellenértéket az öröklés szabályai szerint megosztani.

A kárrendezésre jogosult követelésének összegét az értékpapír-számlán nyilvántartott kötvények mennyiségéből kell kiszámolni, azzal, hogy a kárrendezés során a kárrendezésre jogosult követelésének összege az ellenérték kiszámítása során nem haladhatja meg a harmincmillió forintot. A követelésből kerülnek levonásra bizonyos tételek, mely levonások után állapítható meg a károsultnak fizetendő ellenérték. A károsultak kárrendezése során az Alap által fizetendő ellenérték meghatározása a korábban realizált előnyök, hozam, kamat figyelembevételével történik.

A kárrendezés felső határát alapvetően meghatározza a pénz- és tőkepiac szereplőinek felszámolása esetére biztosított kártalanítás mértéke. A betétesek védelmét biztosító Országos Betétbiztosítási Alap, továbbá a befektetők védelmét biztosító Befektető-védelmi Alap által biztosított kártalanítás mértéke a pénz-, illetve tőkepiaci szereplők felszámolásának bíróság általi elrendelése esetére betétesenként, illetve 2016. január 1-től befektetőnként harmincmillió forint. Az Alap kárrendezése ezen felemelt összegű befektetői kártalanítással összhangban kerül megállapításra, ekként az ellenérték kiszámítása során a 2016. január 1-jétől alkalmazandó BEVA kártalanítási összeget veszi alapul a törvény. A pénzügyi piac normál működése során irányadó kártalanítás összegét meghaladó kárrendezés semmiképpen nem tekinthető célnak.

Az értékpapír-számlán nyilvántartott kötvények alapján számított követelés összegéből, vagy ha az meghaladja a harmincmillió forintot, úgy harmincmillió forintból le kell vonni a törvény hatálybalépésétől számított nyolc éven belül, a kárrendezésre jogosult vagy jogelődje bármely kötvényére tekintettel jóváírt hozamot. Ezen felül a befektetőnek önrészt is vállalnia kell, viselve ezzel a befektetésekkel szükségszerűen együtt járó kockázatot.

Tekintettel arra, hogy ex gratia juttatásról van szó, így a károsult követeléséből nemcsak az elévülési időn belül realizált hozam vonható le. A törvény ezért a számviteli törvényben előírt nyolcéves iratmegőrzési kötelezettséghez köti a hozam levonását, vagyis a kárrendezésre jogosult követeléséből le kell vonni a 2008. január 1-jétől bármely, az érintett értékpapír-kibocsátó által kibocsátott kötvényére tekintettel jóváírt hozamot.

A realizált kamat, hozam leszámítása azért indokolt, mert a vállalatcsoport működése minden esetben arra épült, hogy a hozamot az értékesítésből származó újabb bevételekből fedezték, azaz tényleges kötvényhozam nem realizálódott, a hozam kifizetése tulajdonképpen tőketérülésnek tekinthető.

A hozam levonását követően a fizetendő ellenérték megállapítása során sávosan progresszív önrész került meghatározásra, mely tulajdonképpen a befektetési kockázatot jeleníti meg. A hozam levonását követően fennmaradó összeg hárommillió forintot meg nem haladó része után a károsultaknak nem kell önrészt vállalniuk. A hárommillió forintos határ az éves átlagkereset figyelembe vételével került meghatározásra, melynek eredményeként várhatóan mintegy 17 000 ember kárrendezése történik meg önrésztől mentesen. Hárommillió forint felett pedig 11%-os önrész kerül levonásra. Az így kiszámított összeget kell még csökkenteni a kifizetett BEVA kártalanítással.

Ha a kárrendezésre jogosult adatszolgáltatása alapján vállalkozásnak minősül, úgy a követelés összegének megállapítása az állami támogatásokkal összefüggő uniós rendeletek csekély összegű támogatásokra vonatkozó rendelkezései alapján történik.

Az Alapnak még a támogatás odaítélése előtt egyedileg minden, a kárrendezéssel érintett vállalkozás tekintetében meg kell bizonyosodnia arról, hogy az érintett vállalkozások az elmúlt 3 pénzügyi évben (tehát az aktuális pénzügyi évben és az azt megelőző két pénzügyi évben) milyen összegű de minimis támogatásban részesültek. Az ezen időszak alatt felhalmozódott 200.000 euró feletti támogatás - beleértve a kárrendezést is - nem nyújtható de minimis támogatásként. A megfelelő jogalap nélküli állami támogatás utólagos visszafizetési kötelezettséget is maga után vonhat.

A törvény felhatalmazó rendelkezése alapján kormányrendelet fogja meghatározni a csekély összegű állami támogatások részletszabályait, valamint az érintett kör nyilatkozatának beszerzését az adott évben és az elmúlt két évben kapott állami támogatások vonatkozásában.

A 17. §-hoz

A törvény rendezi a követelések átszállásával kapcsolatos kérdéseket.

Annak érdekében, hogy a felszámolási eljárásban történő hitelezői igények nyilvántartásba vétele, valamint érvényesítése egyértelműen megtörténhessen, a törvény rögzíti, hogy az Alap minden esetben - tehát a jogosult hitelezői igénybejelentésére tekintet nélkül - jogosult követelését a hitelezői nyilvántartásba vétel végett bejelenteni. Ha a kárrendezés során a kárrendezésre jogosult követelése átszáll az Alapra, az Alap az ügyféltől függetlenül rendelkezik egy olyan önálló jogcímmel, amely alapján a saját jogán illeti meg a hitelezői igény a felszámolási eljárásban.

-----STARTING---POINT---VEGE---

A 18-19. §-hoz

Az Alap megfelelő működéséhez szükséges felhatalmazó rendelkezések és hatályba léptető rendelkezés.

A 20. §-hoz

A törvény rendelkezik a Quaestor károsultak kérelmeinek és az azzal összefüggő dokumentumok kezeléséről.

A 21. §-hoz

A törvény - tudatosan - nem hoz létre jogfolytonosságot a Quaestor törvény és a jelen szabályozás alapján fennálló kárrendezési igények között. Ezért egyértelműen kimondja, hogy a Quaestor törvény alapján fennálló kárrendezési jogosultság megszűnik, e jogosultságra alapítva igény nem érvényesíthető, és a jogosultaknak kiküldött tájékoztatónak a kárrendezésre vonatkozó tartalmához joghatás nem fűződik. Ezzel a törvény elejét kívánja venni azoknak a jogi eljárásoknak, amelyek „várományként” kezelve a korábbi tájékoztatóban szereplő összegeket, a Quaestor törvény hatályon kívül helyezésétől függetlenül a Quaestor törvényben foglalt, hozamot is magában foglaló követeléseket fogalmaznának meg az állammal vagy a Quaestor Alappal szemben.

A Quaestor törvényben szabályozott, illetve jelen törvényben kiépített kárrendezési szabályrendszer ugyanis egy ex gratia juttatás, és nem része az általános befektetői minőségnek, az nem illet meg bármely befektetőt. Mind a Quaestor törvény, mind pedig a jelen törvény szerinti juttatás kivételes, a befektetőket védő jogintézményi rendelkezésen felüli kárrendezésnek minősül. Ebből következően az előterjesztő álláspontja szerint - különös figyelemmel arra, hogy egyetlen károsult részére sem történt mindezidáig kifizetés - a Quaestor törvény hatályon kívül helyezésével a károsultak a kárrendezés során a Quaestor törvény szerint megállapított ellenérték kifizetését, ezzel a (korábbi) tájékoztatóban foglalt összeg kifizetését nem követelhetik. Azáltal, hogy az Alkotmánybíróság megsemmisítette a Quaestor törvény 1. §-át, amely a Quaestor törvény személyi hatályát jelölte ki, gyakorlatilag kiüresítette a törvényben foglalt kárrendezési igényt, hiszen a kárrendezésnek jelenleg nincs címzettje.

A fentieken nem változtat az a tény, hogy az ügykezelés gördülékenységének fenntartása érdekében a Quaestor törvény hatálya alatt beadott kérelmeket a jelen törvény szempontjából is benyújtottként kezeli.

Rendelkezik a Quaestor törvény alapján a Quaestor Károsultak Kárrendezési Alapjához benyújtott kérelmekről, figyelemmel arra, hogy a Quaestor törvény szerinti károsultak a jelen törvény szerint is jogosultak a kárrendezésre. Tekintettel arra, hogy a Quaestor törvény alapján több mint harmincegyezer károsult adta be a kérelmét, a törvény rendelkezik arról, hogy ezeknek a károsultnak nem kell és nem is lehet az új Alaphoz benyújtaniuk kérelmüket.

Mivel a Quaestor törvény alapján benyújtott kérelmeket a károsultak 2015 júniusáig nyújthatták be, ha a Quaestor törvény szerinti kérelem benyújtását követően a jogosult személyében általános jogutódlás következtében változás állt be, úgy a jogutódnak értesítenie kell erről a tényről az Alapot.

A 22. §-hoz

Az uniós követelményekkel kapcsolatos rendelkezés.

A 23-26. §-hoz

Módosító rendelkezések.

A 27. §-hoz

A törvény az Alkotmánybíróság döntésére figyelemmel hatályon kívül helyezi a Quaestor törvényt.