1995. évi CXXII. törvény indokolása

a családi pótlékról és a családok támogatásáról szóló 1990. évi XXV. törvény módosításáról, valamint a gazdasági stabilizációt szolgáló egyes törvénymódosításokról szóló 1995. évi XLVIII. törvény egyes rendelkezéseinek hatályba léptetéséről

-----STARTING---POINT---ALTALANOS--- 

A gazdasági stabilizációt szolgáló egyes törvénymódosításokról szóló 1995. évi XLVIII. törvény (a továbbiakban: Gst.) jelentősen módosította a családi pótlékról szóló 1990. évi XXV. törvényt (a továbbiakban: Cst.). A módosítás többek között vagyoni és jövedelmi helyzettől teszi függővé a családi pótlékot, e mellett más tartalmi módosításokat is megfogalmaz.

A családi pótlék új rendszerével kapcsolatosan az Alkotmánybírósághoz benyújtott indítványokról a bírói testület három alkalommal döntött, és a törvény rendelkezéseit több vonatkozásban alkotmányellenesnek minősítette, illetve 1995. július 1-jével nem engedte azt hatályba lépni. Annak érdekében, hogy a módosítások hatályba léphessenek a Parlamentnek külön törvényben kell rendelkeznie az alkotmányos követelményekkel összhangban lévő szabályozásról és a törvény hatálybaléptetéséről.

Ennek megfelelően a Javaslat egyrészt az alkotmányossági kritériumokkal való összhang megteremtése érdekében módosítja a korábban meghozott szabályozást, másrészt hatályba lépteti az alkotmánybírósági döntéssel nem érintett, illetve a módosított rendelkezéseket.

-----STARTING---POINT---RESZLETES---

Az 1. §-hoz

A Javaslat az 5. § (1)-(3) bekezdéseiben foglalt rendelkezésekkel összhangban a családi pótlékra való jogosultság jövedelem-határát az 1995. évi jövedelmi helyzet várható alakulására figyelemmel 19.500 Ft-ban határozza meg.

A Javaslat a nem vérszerinti szülők által nevelt és nem a gyermek- és ifjúságvédő intézet által nevelőszülőnél elhelyezett gyermekek után járó családi pótlékra való jogosultsággal összefüggésben kimondja, hogy a nevelőszülő az általános szabályok alapján is csak akkor jogosult a családi pótlékra, ha a gyermek neveléséről a vérszerinti, illetve az örökbefogadó szülő nem tud tartósan gondoskodni. Ilyennek minősül például, ha a szülő (szülők) börtönben van, egészségi állapota miatt nevelési kötelezettségeinek nem tud eleget tenni, bentlakásos szociális intézményben került elhelyezésre. A Javaslat tehát kizárja azt, hogy a gyermek nevelésére, gondozására egyébként képes szülő - ha jövedelmi helyzete folytán a családi pótlékra nem jogosult - a gyermeket másnál azért helyezze el, hogy a gyermek után családi pótlékot folyósítsanak.

A 2. §-hoz

Az egy főre jutó jövedelem számításnál figyelembe vehető családtagok köre a Javaslat szerint bővül azon rokonokkal, akiknek tartására a családi pótlékot igénylő szülő a házasságról, a családról és gyámságról szóló törvény alapján kötelezett és ezen tartási kötelezettségének eleget tesz.

A jövedelem számításánál figyelembe vehető családtagok nettó jövedelme a gyermekgondozási segély és gyermeknevelési támogatás mellett csökkenthető a családtagként nem figyelembe vett személy részére nyújtott tartásnak a Javaslatban meghatározott mértékű összegével is. Így biztosított a háztartáson kívül élő tartásra szoruló családtagra fordított kiadások figyelembevétele is.

A 3. §-hoz

A Javaslat az 1. § rendelkezéseivel összhangban a család jövedelmi helyzetének differenciáltsága alapján a családi pótlék összegét sávosan határozza meg. Emellett kimondja, hogy a három és többgyermekes családok esetén is emelt összegű (5.100 Ft) családi pótlékot kell folyósítani a tartósan beteg, testi vagy értelmi fogyatékos gyermek után.

A 4. §-hoz

A Javaslat kiegészíti a Cst. rendelkezéseit a jövedelem-nyilatkozatban közölt adatok körére, valamint azok valódiságának ellenőrzésére vonatkozó szabályokkal. Tekintettel arra, hogy a nyilatkozatban foglalt adatok valódiságát nem kell igazolni, a jogosulatlan igénybevétel csak akkor állapítható meg, ha az adatok valódiságának ellenőrzését a törvény lehetővé teszi. A család egy főre jutó jövedelmének nagysága szempontjából fontos, hogy hány és milyen életkorú személy tartozik a családhoz, további fontos kérdés, hogy a nyilatkozatban megjelölt személyek egy háztartásban élnek-e. Ezen adatok - miként a család tényleges jövedelme is - a folyósító szervek által nem ellenőrizhetők. Ezért a Javaslat a család tagjaira vonatkozó adatok valódiságának ellenőrzését a települési önkormányzatok jegyzőjének hatásköreként fogalmazza meg. A család jövedelmi helyzetének ellenőrzése az APEH hatásköre, amit - a jegyző ellenőrzési hatásköréhez hasonlóan - a folyósító szerv megkeresésére köteles elvégezni.

A (2) bekezdés rendelkezik arról, hogy akár a családtagok számában, akár a jövedelmi helyzetben bekövetkezett változás esetén a jogosultság a változás bekövetkezésének időpontjától fennáll, de az ellátás visszamenőleg csak a kérelem benyújtását megelőző 6 hónapra folyósítható. A jelenleg hatályos családi pótlék rendszerben is ez a szabály, fenntartása a továbbiakban is indokolt.

A (3) bekezdés lehetővé teszi az igény iránti kérelem azonnali benyújtását, ha a jövedelemcsökkenés előreláthatóan a 6 hónapos időtartamot meghaladja.

-----STARTING---POINT---VEGE---

Az 5. §-hoz

A Javaslat az új normát a kihirdetést követő 8. napon lépteti hatályba, kimondja azonban, hogy 1996. március 31-ig a családi pótlék intézését (megállapítás, folyósítás, stb.) a Cst. módosítását megelőző napon hatályban lévő szabályok alapján kell végezni. Így, a még 1996. márciusában született gyermek után március hónapra a családi pótlékot alanyi jogon kell biztosítani, de 1996. április 1-jétől csak a család jövedelmi helyzetétől függően lehet azt tovább folyósítani.

A Javaslat 5. §-ának (2)-(3) bekezdése a törvény alkalmazásával kapcsolatos átmeneti rendelkezéseket tartalmazza. A jogbiztonság követelményével összhangban az új feltételek szerint a családi pótlékot 1996. áprilisától lehet folyósítani. A zavartalan folyósítás feltétele, hogy a családok az igénybejelentésüket az általános szabályoktól eltérően még 1996. március 1-ig megtegyék. A folyósító szervek az igénybejelentést követően a nyilatkozatot feldolgozzák és gondoskodnak a családi pótléknak a jogosultak részére történő folyósításáról.

A (4) bekezdés a vagyonra vonatkozó jogosultsági feltételek, illetve az ezzel összefüggő szövegrészek hatályon kívül helyezéséről rendelkezik.