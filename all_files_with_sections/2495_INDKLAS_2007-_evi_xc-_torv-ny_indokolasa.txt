2007. évi XC. törvény indokolása

a Rendőrségről szóló 1994. évi XXXIV. törvény módosításáról

-----STARTING---POINT---ALTALANOS--- 

1. A Rendőrségről szóló 1994. évi XXXIV. törvény (a továbbiakban: Rtv.) 1994-ben közmegegyezés eredményeként született meg. A törvény a tizenhárom évvel ezelőtti társadalmi, jogi viszonyoknak megfelelő, modern szabályozásnak volt tekinthető, mára azonban számos ponton alapvetően új megközelítést igényel a Rendőrség tevékenységének szabályozása.

Az Alkotmány 40/A. §-ának (4) bekezdése alapján a Rendőrségről szóló törvény elfogadásához a jelenlévő országgyűlési képviselők kétharmadának szavazata szükséges. E rendelkezés indoka a Rendőrségnek, mint a jogállam alapvető intézményének fontossága. Az Alkotmány e rendelkezése éppen azt hivatott biztosítani, hogy a kiemelkedően fontos jogintézménnyel kapcsolatos törvényi előírások módosítására kizárólag megfelelő politikai konszenzussal kerülhessen sor.

Ez azonban egyúttal azt is jelentette, hogy az Rtv. módosítására szinte kizárólag olyan esetekben került sor, amikor az a Rendőrség feladatkörének bővülése okán (pl. a büntetőeljárásban részt vevők, az igazságszolgáltatást segítők Védelmi Programjáról szóló 2001. évi LXXXV. törvény), avagy nemzetközi, Európai Uniós kötelezettségből eredően vált szükségessé. Az Alkotmánybíróság több határozata ugyancsak érintette az Rtv. egyes rendelkezéseit [pl. 65/2003. (XII. 18.) AB határozat, 47/2003. (X. 27.) AB határozat stb.], ezek azonban szinte kizárólag egyes rendelkezések (pl. bűnmegelőzési ellenőrzés) megsemmisítését jelentették.

Összességében az Rtv. átfogó, a Rendőrség szervezetét, tevékenységét érintő módosítására ezidáig nem került sor, noha az számos esetben és számos ponton indokolt lett volna.

2. A Kormány az államháztartás egyensúlyi helyzetének megalapozásához szükséges rövid és hosszabb távú intézkedések keretében, a közfeladat-ellátás hatékony szervezeti kereteinek kialakítása érdekében az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozat 4. pontjában a következőket rendelte el:

„4. Az érintett miniszterek készítsék elő a - minősített többségű elfogadásra irányuló - törvényjavaslatot az alábbiakra:

e) a fővárosi és megyei rendőr-főkapitányságok regionalizálása,

f) a Határőrség Országos Parancsnoksága és a határőr igazgatóságok a schengeni rendszerhez történő teljes jogú csatlakozás időpontja utáni integrálása a rendőrség országos és területi szintű vezető szerveibe.”

Nyilvánvaló, hogy Magyarország teljes jogú schengeni tagságát követően a határrendészeti feladatok olyannyira átalakulnak, hogy azt a Rendőrségen belüli határrendészeti szolgálati ág is el tudja látni megfelelő hatékonysággal, a szervezetek összevonásával járó jelentős erőforrás megtakarítás mellett.

A Rendőrség és a Határőrség integrációja a Magyar Köztársaság rendvédelmi szerveit érintő teljes átalakítási folyamat része, ennek eredményeként egy olyan egységes szervnek kell létrejönnie, amely a párhuzamosságok és a végrehajtói feladatok átfedéseinek megszüntetésével, a költségszükségletek csökkentésével és a gazdálkodás hatékonyabbá tételével egyidejűleg ellátja mindkét, jelenleg önálló szervezet feladatait.

Az integráció következményeképpen létrejövő új rendvédelmi szervnek meg kell felelnie a Rendőrséggel és a Határőrséggel szembeni uniós, schengeni és hazai elvárásoknak. A lehető legjobb szervezeti keretek között kell biztosítania a határőrizeti, határrendészeti tevékenységből átcsoportosítható kapacitások más rendvédelmi területen történő hasznosítását. Célként fogalmazódik meg a közrend, közbiztonság védelme érdekében való hatékonyabb fellépés, valamint az illegális migráció schengeni normáknak megfelelő kezelése. Az integrációval szembeni további elvárás az eredményesség és a hatékonyság növelése, a takarékosság és a költséghatékonyság növekedése.

Az integráció eredményeként a Határőrség bűnügyi szervei integrálódnak az egységes rendvédelmi szerv bűnügyi szolgálati ágába, ugyanakkor biztosítani kell a sajátos tevékenységük elvégzéséhez szükséges legmegfelelőbb szervezeti kereteket.

Mindezekre figyelemmel a törvény megteremti azokat a szükséges rendelkezéseket, amelyek a Rendőrség és a Határőrség szervezeti összevonásának végrehajtásához szükségesek.

Ki kell emelni ugyanakkor, hogy az integrációról az Rtv.-nek nem szükséges részletes szabályozást tartalmaznia, hiszen a kormányzati szervezet átalakítással összefüggő törvénymódosításokról szóló 2006. évi CIX. törvény alapján a Rendőrség mint szervezet egységes, az Országgyűlés minősített többségének szavazatát igénylő törvénynek a szervezet által ellátandó feladatokat kell tartalmaznia. A Rendőrség részletes szervezeti felépítését - az Rtv. felhatalmazása alapján - kormányrendeleti szintű jogszabályban indokolt meghatározni.

3. A Rendőrség és a Határőrség integrációja a rendszerváltáskor kezdődő folyamat végkifejletének tekinthető.

3.1. Jelenleg a Magyar Köztársaság Alkotmányáról szóló 1949. évi XX. törvény 40/A. §-a az alapvető feladatok meghatározásával nevesíti a két állami, fegyveres rendvédelmi szervet, amelyből következik, hogy a szervezeti fúzió alapfeltétele az Alkotmány és több, minősített többségű elfogadást igénylő törvény módosítása, amelynek egybe kell esnie a szolgálati jogviszonyról szóló törvénynek az integrációval összefüggő korrekciójával. Ennek megfelelően az Alkotmány módosításáról szóló törvényjavaslat, valamint a Magyar Köztársaság államhatásáról szóló törvényjavaslat benyújtására a tárgybeli törvényjavaslattal egy időben került sor.

Az Alkotmánynak a 2005. évi módosítása a Határőrség életében alapvető meghatározású volt, mely a korábbi kettős jogállását megszüntette, ugyanis a fegyveres erő és rendvédelmi szerv helyett már csak rendvédelmi szervként jelenítődik meg.

A rendszerváltástól kezdődően a Határőrség többlépcsős, jelentős szervezeti átalakításon ment keresztül, amelyekben célként az európai uniós és a teljes jogú schengeni tagságunkra történő felkészülés is megjelent. 1992-ben megalakult a Budapesti Határőr Igazgatóság. 1993-tól, több éves előkészítő munka eredményeként a határátkelőhelyeken már csak hivatásos állomány hajtja végre a szolgálati feladatokat. 1994-ben a Zalaegerszegi és a Soproni Határőr Igazgatóság átszervezését hajtották végre, illetve ebben az évben a határőrizeti és határforgalmi kirendeltségek is összevonásra kerültek (2007. január 1-jétől 51 határrendészeti kirendeltség alkotja a Határőrség helyi szerveinek bázisát). 1998-tól a Határőrség személyi állományában a sorozott állomány megszűnt, a feladatokat hivatásos és szerződéses jogviszonyban álló személyek látják el. A teljes jogú schengeni tagságra történő felkészülés hosszú évek tervszerű, célirányos tevékenységét jelenti, amely a személyi állomány, a technikai és a technológiai fejlesztésének hármas egységeként jelenik meg, jelentős európai uniós források felhasználásával.

2006. évben mind a szárazföldi, mind a légi határőrizeti rendszerünk a SCH-EVAL értékelési program során kiváló eredményt kapott. A portugál SIS I+ javaslat bevezetésével, 2008. január 1-jétől várható Magyarország teljes jogú schengeni tagsága a szárazföldi határok tekintetében, illetve 2008. március végére a légi határok vonatkozásában.

A csatlakozás érinti a szlovák, osztrák, szlovén határviszonylatunkat, amely a Magyar Köztársaság államhatárának 50%-át (1139 km) jelenti. Az államhatárunk fennmaradó része (1103 km) schengeni külső határként funkcionál, mely a schengeni övezet szárazföldi határainak 15%-át jelenti.

A Rendőrség szervezeti átalakítása hasonló nagyságrendekben valósult meg, amelynek kiemelkedő jelentőségű eleme a várossá nyilvánítási folyamatokkal szinte együtt járó rendőrkapitányságok létrehozása, illetve a településeken a rendőrőrs program végrehajtása. Ezek eredményeként mára jogállásában azonos, létszámában és ebből fakadóan szervezeti felépítésében jelentős eltérést mutató rendőrkapitánysági háló alakult ki, melyet (helyi szervként) a 151 települési és 3 vízirendészeti rendőrkapitányság alkot.

Több lépcsős átalakítás során került létrehozásra a Nemzetközi Bűnügyi Együttműködési Központ, a Nemzeti Nyomozó Iroda és a Rendészeti Biztonsági Szolgálat, melyek az Országos Rendőr-főkapitányság területi besorolású, országos illetékességű szerveiként látják el feladataikat.

A 2000. év a Rendőrség profiltisztítása vonatkozásában jelentős dátum, amely a Bevándorlási és Állampolgársági Hivatal és az okmányirodák létrehozását jelentette a magyar közigazgatás struktúrájában.

A Határőrség és a Rendőrség kapcsolata soha sem nélkülözte az együttműködést. A 2000. évtől jelentős előkészítő munkálatok folytak a Rendőrség és a Határőrség összevonása tekintetében, amely a teljes jogú schengeni tagság várható időpontjához viszonyítva azt megelőzően, vagy azt követően időzítette a szervezeti integrációt. Az előkészítés konkrét lépéseinek tekinthető az egységes egyenruha bevezetése, a szervezetek belső szolgáltatásainak (egészségügyi, gépjárműjavítás) összehangolása, valamint legjelentősebb elemként az egységes rendészeti szakképzési rendszer bevezetése. Az elmúlt időszakban az integráció előfutárának tekinthető partnerségi együttműködés volt a meghatározó.

3.2. A fentiek tükrében a Kormány 2006. nyarán elhatározta, hogy a szükséges politikai konszenzus megteremtésével a két állami, fegyveres, rendvédelmi szervet integrálja. A Rendőrség és Határőrség átalakítása érdekében az országos rendőrfőkapitány és a Határőrség országos parancsnoka 2006. augusztusában kidolgozta a feladat végrehajtásának főbb irányait.

Az előkészítő munka a következő elvek maradéktalan betartására törekedett:

- Az alapfeladat ellátását központi elemként kezelő vezetés és irányítás megvalósítását biztosítsa a strukturális átalakítás,

- a rendészet kerüljön egységes szakmai irányítás alá,

- az új szervezet garantálja a „Schengenben” vállalt kötelezettségeink teljesítését,

- az intézményi reform egy komplex folyamatként értelmezhető.

Célként került meghatározásra, hogy az integráció a legkedvezőbb feltételeket biztosítsa valamennyi szolgálati ág számára a hatékony, költségtakarékos működéshez, együttműködéshez, ezért az egyes szervezeti változatok mindig a feladatrendszerrel összefüggésben kerültek vizsgálatra. Nem az volt a cél, hogy a két szervezetet egymás mellé illesztésre kerüljön (perszonálunió), sajátosságai figyelmen kívül hagyásra, feladatkörük, jellegük, önállóságuk teljes körűen felszámolásra kerüljön, hanem a mindenkori helyzet konkrét elemzésével olyan integrációs modellt jöjjön létre, amely megfelelő mozgásteret biztosít a feladatok hatékony végrehajtásához.

Teljes jogú schengeni csatlakozásunk jelentős állomása a szervezeti reform, amely kezdő lépése mind az eltérő szervezeti kultúrák összekovácsolásának, mind a létszámhelyzet kiegyenlítődésének. 2008. január 1-jétől várhatóan a határőrizeti rendszer fontos elemévé válik a kompenzációs intézkedések keretében megvalósítandó „mélységi” ellenőrzés, mely egyben az ideiglenes határőrizeti rendszer visszaállítási képességének alapját is jelenti. Később a külső határ hossza több lépcsőben tovább fog csökkenni, amelyhez a most megvalósuló rendszernek alkalmazkodnia kell. Az integráció során tekintettel kell lenni az európai uniós partnerek elvárásaira is.

4. Az integráció eredményeképpen létrejövő „új” Rendőrség szervezeti struktúrájának és feladatrendszerének főbb jellemzői a következők szerint határozhatók meg:

- A szervezeti struktúra a szakterületeken jelentkező feladat- és tevékenységi rendszerre épül.

- A Határőrség egyenrangú szolgálati ágként tagozódik be. A kialakított modell képes garantálni a rendszer folyamatosságát, a határrendészet és a migrációs szűrőmunka kiegyensúlyozott hatékonyságát, az uniós áttekinthetőséget és az együttműködési képességet.

- Biztosítja a Rendőrség és a Határőrség irányítását végző minisztérium szervezetétől átadásra kerülő feladatrendszerek betagozódását.

- Az irányítási-, felügyeleti-, vezetési-, bűnügyi- valamint humán- és gazdasági igazgatási rendszerek szervezeti és tevékenységi integrációja valósul meg.

- Központi, területi és helyi szinten a szolgálati ágakat megjelenítő pozícionált szervezeti elemek egységes szakmai centrumként jelenítődnek meg.

- A szervezeti modell egyszerű, átlátható, az egyszemélyi felelősségre épül és flexibilis jellegű.

- A megtakarítások lehetőséget biztosítanak az intézményi korszerűsítésekre, mellyel megvalósítható az integráció tényleges szubsztanciája, a gazdaságos üzemméretű, hatékony szervezet kialakítása és fejlesztése.

5. A Rendőrség és a Határőrség összevonása miatt az Rtv.-t a következő főbb csomópontok mentén szükséges módosítani:

a) A Rendőrség által ellátandó feladatok között meg kell jeleníteni a Határőrség által jelenleg ellátott és a szervezeti összevonást, egyben a schengeni csatlakozást követően ellátandó feladatokat. E feladatok többségét jelenleg a Határőrségről és a határőrizetről szóló 1997. évi XXXII. törvény tartalmazza. A törvény a Rendőrség feladatait kibővíti a Határőrség jelenlegi feladataival. A jövőben a Rendőrség

- őrzi az államhatárt, megelőzi, felderíti, megszakítja az államhatár jogellenes átlépését,

- ellenőrzi az államhatáron áthaladó személy- és járműforgalmat, a szállítmányokat, végzi a határátléptetést, továbbá biztosítja a határátkelőhelyek rendjét,

- irányítja a határesemények kivizsgálásával megbízott magyar szervek tevékenységét, felügyeli az államhatár felmérésével, megjelölésével, a határjelek felújításával kapcsolatos munkák végzését;

- megteszi az államhatár rendjét közvetlenül veszélyeztető konfliktushelyzet és a tömeges méretű migráció kezeléséhez szükséges intézkedéseket, továbbá elhárítja az államhatár rendje ellen irányuló erőszakos cselekményeket;

- elvégzi a részére törvényben vagy kormányrendeletben megállapított, valamint az Európai Unió kötelező jogi aktusából vagy nemzetközi szerződésből eredő egyéb feladatokat.

b) A Rendőrségnek a jövőben a Határőrség jelenlegi idegenrendészeti feladatait is el kell látnia - összhangban a szabad mozgás és a tartózkodás jogával rendelkező személyek beutazásáról és tartózkodásáról szóló 2007. évi I. törvény, valamint a harmadik országbeli állampolgárok beutazásáról és tartózkodásáról szóló 2007. évi II. törvény rendelkezéseivel -, ezért a törvény új idegenrendészeti intézkedési feladatot is meghatároz a Rendőrség számára. Eszerint a Rendőrség nemzetközi szerződés alapján végrehajtja a személyek államhatáron történő átadását, átvételét, valamint más államok között átadásra kerülő személyeknek az átadás helyére kíséréssel történő átszállítását, valamint részt vesz az Európai Unió tagállamai által közösen, kísérővel végrehajtott hazatérésekben. Rendőrség az idegenrendészeti hatáskörben elrendelt személyes szabadságot korlátozó kényszerintézkedéseket a tranzitterületen is alkalmazhatja.

Az Rtv.-nek az együttműködésre vonatkozó rendelkezéseket ki kell egészíteni azokkal a szabályokkal, amelyek jelenleg a 1997. évi XXXII. törvényben a Határőrség és más állami szervek tekintetében tartalmaznak előírásokat. Ennek alapján meghatározásra kerültek azok az esetek, amikor kölcsönös tájékoztatási kötelezettség áll fenn az államhatárhoz kapcsolódó tevékenységéről a Rendőrség és a hatáskörrel rendelkező szervek (pl. közigazgatási hivatal, területi katasztrófavédelmi szerv, illetékes menekültügyi szerv) között.

c) Ahhoz, hogy a Rendőrség 2008. január 1-jét követően határrendészeti feladatainak eleget tudjon tenni, adatkezelési rendelkezéseket is meg kell állapítani. Ennek megfelelően a törvény az Rtv.-t jelenlegi VIII. fejezete szerinti adatkezelési szabályokat, új, a határrendészeti adatkezelésre vonatkozó rendelkezésekkel egészíti ki. E rendelkezések megállapítják, hogy a Rendőrség a határforgalom ellenőrzése során mely rendelkezésre álló adatokat vetheti össze a külön törvény szerinti nyilvántartások (pl. beutazási és tartózkodási tilalom hatálya alatt állók nyilvántartása, úti okmány nyilvántartás stb.) adataival. A törvény részletes rendelkezéseket tartalmaz az adatok kezelésére, továbbítására vonatkozóan is, az adatvédelmi követelményekkel összhangban.

A törvény rendelkezik arról is, hogy a Rendőrség a határforgalom-ellenőrzés során - az illegális bevándorlás elleni hatósági intézkedések elősegítése céljából - jogosult a személyszállítást végző légi fuvarozótól a törvény által meghatározott adatokat kérni. Ez az adatkérés azokra az utasokra vonatkozik, akiket nem az Európai Unió valamely tagállamának vagy a schengeni vívmányoknak az Európai Unió keretében történő beillesztéséről szóló jegyzőkönyv 6. cikke alapján az Európai Unió Tanácsával kötött, a schengeni vívmányok végrehajtásában, alkalmazásában és fejlesztésében való részvételről szóló megállapodásban részes állam területéről szállít a személyszállítást végző légi fuvarozó a Magyar Köztársaság területére.

d) Az új feladatok ellátásával összhangban a törvény értelemszerűen az új rendelkezések alkalmazásához szükséges értelmező rendelkezéseket, fogalmakat is bevezet, mint például határterület, határforgalom-ellenőrzés stb.

e) Mindezeken túlmenően a két szervezet összevonása a teljes jogrendszer áttekintését is igényli, figyelemmel arra, hogy a Határőrség fogalmat teljes egészében szükséges kiiktatni a jogrendszerből. Ezzel párhuzamosan azokban a törvényekben, amelyek jelenleg a Határőrségről tartalmaznak valamilyen rendelkezést, a jövőben a Rendőrséget kell nevesíteni. A törvény ennek megfelelően módosít valamennyi olyan törvényt - a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) kivételével -, amely a Határőrség tekintetében rendelkezést tartalmaz, és a Határőrség által ellátandó feladatokat a Rendőrség feladataként jeleníti meg. E törvények egy részének elfogadásához a jelenlévő országgyűlési képviselők kétharmadának szavazata szükséges. Más részük egyszerű többséggel módosítható törvények.

A Hszt. módosítására a Határőrség mint önálló rendvédelmi szerv integrációjából fakadó szolgálati jogi kérdések rendezésére külön előterjesztés készül.

A törvény hatályon kívül helyezi a határőrizetről és a Határőrségről szóló 1997. évi XXXII. törvényt, valamint valamennyi, e törvényt módosító törvényt és törvényhelyet.

6. A törvény a rendőrségi intézkedésekkel szembeni panaszjogot a kezdeményezők köre és a jogalap tekintetében egyaránt kiterjeszti, egyben a rendőri vezetőknek a panasz elbírálásáról hozott minden döntéséhez a közigazgatási hatósági eljárás formai garanciáit rendeli. Az alapvető jogai megsértésével összefüggő panaszok kivizsgálása érdekében az érintett nem csak a szervezeten belül élhet jogorvoslattal: a törvény által létrehozott Független Rendészeti Panasztestület a hozzá benyújtott panaszokat megvizsgálva ad ki állásfoglalást az alapvető jogok konkrét ügyben való megsértéséről, amelynek alapján a panaszt az országos rendőrfőkapitány bírálja el.

7. A Magyar Köztársaság Alkotmányáról szóló 1949. évi XX. törvény módosításáról rendelkező 2004. évi CIV. törvény a Határőrség jogállását megváltoztatta, azt fegyveres erőből rendvédelmi szervvé alakította át, és megszüntette a „fegyveres erők” fogalom használatát. E módosítás jogrendszeren történő teljes átvezetése azonban nem történt meg. A törvény az idézett Alkotmány-módosításból fakadó, szükséges törvénymódosításokat is átvezeti a törvényeken és a „fegyveres erők” kifejezés helyett a „Magyar Honvédség” fogalmat iktatja be az érintett törvényekbe.

E jogrendezés érdekében az előző parlamenti ciklusban már elkészült és benyújtásra is került a határőrizetről és a Határőrségről szóló 1997. évi XXXII. törvény és a kapcsolódó törvények módosításáról szóló T/19075. törvényjavaslat, azt azonban az Országgyűlés a 2006. tavaszi ülésszakán már nem tárgyalta meg.

8. A törvény előkészítését a Rendőrség és a Határőrség összevonásának legrészletesebb szervezeti átgondolása előzte meg, amelynek eredményeképpen egységes szervezet létrehozása válik lehetővé.

8.1. Központi szint

Az országos rendőrfőkapitány közvetlen alárendeltségében négy szervezeti egység működik: a Titkársági Főosztály, az Ellenőrzési Főosztály, a Hivatal (igazgatóság jogállású, tábornoki beosztás), és a Humán Igazgatóság (tábornoki beosztás), melyek az első számú vezető feladatainak ellátását támogatják.

Az új főkapitány-helyettesi (rendészeti, gazdasági) rendszer a szakmai alaptevékenységek tekintetében a szolgálati ágak egységes irányítását valósítja meg.

A rendészeti főkapitány-helyettes alárendeltségében a szolgálati ágak önálló igazgatóságokként tagozódnak be. A határrendészeti tevékenység ezen a szinten jelenítődik meg egyenrangúan és önállóan a többi szolgálati ággal. A Rendőrség feladatrendszere kiegészül az idegenrendészeti hatáskörökkel, és az azzal összefüggő tevékenységgel, az idegenrendészeti hatáskörök gyakorlására az igazgatásrendészeti igazgatóság szervezetében kerül sor.

A gazdasági főkapitány-helyettes alárendeltségében a műszaki és a gazdasági szakterület főosztályi szinten tagozódik be. A gazdasági főkapitány-helyettes közvetlenül irányítja az új elemként létrejövő - regionális rendszerben működő - gazdasági ellátó igazgatóságokat.

Az új szervezetben a Köztársasági Őrezred változatlan jogállással és szervezeti formában működik tovább.

Az Országos Rendőr-főkapitányságon megszűnik az Elemző és Koordinációs Igazgatóság, a Megelőzési Főosztály, továbbá több szervezeti egység átalakul, illetve összevonásra kerül.

A kormányzati szerkezet átalakítását követően az integrációhoz nem kapcsolódó feladatok, illetve szervezetek (Nyugdíjmegállapító Osztály, Távközlési Szolgálat, Műszaki Főosztály) is átkerültek az ORFK szervezetébe, illetve 2007. július 1-jén átvételre kerül az IRM Oktatási Főigazgatósága (Nemzetközi Oktatási Központ, rendészeti szakközépiskolák) is.

A Nemzeti Nyomozó Irodában az államhatárral összefüggő bűncselekmények nyomozására főosztály szintű szervezet létesül. A Határőrség bűnügyi állománya tevékenységével együtt a Nemzeti Nyomozó Irodába, illetve a Rendőrség területi- és helyi bűnügyi szerveibe tagozódnak be.

A Rendészeti Biztonsági Szolgálat átalakul, profiltisztítást követően Készenléti Rendőrség néven alapvetően közrendvédelmi, csapaterős tevékenységet lát el.

Új szervezeti egységként megalakul a Közlekedésrendészeti Parancsnokság, a REBISZ Autópálya Rendőrségből, a Légirendészeti Parancsnokságból és a három vízirendészeti rendőrkapitányságból.

Az új minőség jegyében a Ferihegy Nemzetközi Repülőtéren létrejön a repülőtéri rendészeti tevékenység egységes szakmai szervezete, a Repülőtéri Biztonsági Igazgatóság, amelynek alapja a Budapesti Határőr Igazgatóság és a REBISZ Repülőtéri Biztonsági Szolgálata.

8.2. Területi szint

A területi szintű szervezeti struktúra biztosítja a rendészeti tevékenység közbülső szintű irányítását, és szükség szerinti végrehajtói feladatok ellátását.

Területi szinten leképeződik az ORFK két helyetteses vezetés-irányítási struktúrája, valamint egyéb szervezeti egységei, ezáltal biztosítottá válik a hierarchikus felépítésből szükségszerűen adódó szervezeti összhang a különböző szintek között.

A határszakasszal rendelkező megyei rendőr-főkapitányságok szervezetében a határrendészeti tevékenység szakmai irányítására határrendészeti osztály létesül.

A schengeni határellenőrzési rendszer kompenzációs követelményeiből adódóan a mélységi ellenőrzésre, valamint a csapaterős feladatok végrehajtására létrejönnek a bevetési szolgálatok. Ezen szervezeti egységeket a Határőrség határvadász századai, bevetési alosztályai, a Rendőrség forgalomellenőrző alosztályai és bevetési alosztályai alkotják. Egységes szervezetben erő-, és eszköz tartalékot képeznek, komplex helyi, regionális és országos végrehajtói feladtok ellátására alkalmazhatók, egyúttal biztosítják az illegális migráció elleni hatékony fellépést.

A megyei rendőr-főkapitányságok igazgatásrendészeti osztályai kiegészülnek a határőr igazgatóságok idegenrendészeti osztályainak feladatrendszerével és személyi állományával.

A Budapesti Rendőr-főkapitányság struktúrája, annak speciális jellege miatt eltér a többi megyei rendőr-főkapitányságtól, a korábbi átalakítások eredményeként alapvetően a jelenlegi struktúrájában indokolt a további működése.

8.3. Helyi szint

A jelenlegi 31 kiemelt rendőrkapitányságon főosztályvezető-helyettesi vezetői szint beiktatásával önálló kapitányságvezető-helyettesi beosztás létrehozása indokolt, amely javítja e nagy létszámú rendőri egységek vezetés-irányítási rendszerének hatékonyságát.

A teljes jogú schengeni csatlakozást követően (abból következően) a határrendészeti szervezeti elemek differenciált módon integrálódnak a Rendőrség szervezetébe. A rendőrkapitányságok mellett a schengeni külső határszakaszon a jelenlegei szervezeti és létszámviszonyai fenntartásával a 33 határrendészeti kirendeltség továbbra is megtartja szervezeti önállóságát. A kirendeltségek vezetőinek a jelenlegi besorolását indokolt módosítani, a megnevezés azonosságának fenntartása mellett beosztásuk helyi, főosztályvezető-helyettesi besorolású lesz.

A schengeni belső határszakaszon a határrendészeti kirendeltségek állománya jelentős részben integrálódik a rendőrkapitányságokba és új szervezeti elemként létrejön a határrendészeti és közbiztonsági akció osztály. Folyamatos, járőrcsoportba szervezett közterületi szolgálattal egyaránt biztosítják a schengeni követelményekből származó kompenzációs feladatok végrehajtását, valamint jelentős mértékben javítják az általános bűnmegelőzési és reagáló képességet a rendőrkapitányságok illetékességi területén. A határrendészeti kirendeltségek fennmaradó állománya betagozódik a területi szinten létrejövő bevetési egységekbe.

Az integráció következményeként a schengeni belső határszakaszon keletkező létszám aránytalanságok kiegyensúlyozására a felszabaduló kiképzett határőr állomány a továbbfoglalkoztatás, a humánpolitikai érdekek, valamint a nem határterületi rendőrkapitányságok végrehajtó állományának megerősítése érdekében a lakóhelyükhöz legközelebbi egységhez kerül áthelyezésre.

A központi és területi szervek racionalizálásával, illetve a helyi szervek átalakításával az integráció eredményeként a helyi közbiztonság jelentős mértékű megerősítést kap.

8.4. Gazdasági szervek

Az integrációt követően a gazdálkodási szervezetek és folyamatok teljesen átalakulnak. Az alaptevékenység ellátását egy központi és hét területi gazdasági ellátó igazgatóság biztosítja, amelyben - a szükséges létszámban - a megyei rendőr-főkapitányságok és a határőr igazgatóságok szakemberei kerülnek. Az erő-, és az eszközzel való gazdálkodás érdekében a megyei rendőr-főkapitányságokon minimális létszámban csak egy osztály szintű szakállomány marad.

A kialakítandó gazdasági ellátó rendszer lényege, hogy létrejön egy központi irányítású, normatív alapú egységes, az egész országot lefedő, ellátó, kiszolgáló, üzemeltető háló, amely minden rendőri egység gazdasági működtetését szolgálja.

A gazdasági ellátó rendszeren belül kiemelt feladata lesz a Központi Gazdasági Ellátó Igazgatóságnak, amely az ORFK és területi szerveinek ellátásán túl az országosan kiemelt termékek beszerzését és ellátását is biztosítja.

8.5. Az integrált szervezet létszáma, a vezetői beosztások számának alakulása:

Az integrált, egységes Rendőrség várható létszáma 44-45000 fő. A Határőrség jelenlegi létszámából központi szinten 120 fő, területi 500 fő, helyi szinten 7700 fő tervezhető az integrált szervezetbe, mindösszesen 8100 fő. A fennmaradó 2400 fő - szükséges mértékben - az alaptevékenységet biztosító funkcionális szervezetekbe kerülhet beosztásba.

A két szervezetben központi szinten 151 vezetői beosztás van rendszeresítve. Az integrált szervezetben a vezetői beosztások száma 48%-kal csökken.

Területi szinten a két szervezetben 704 vezetői beosztás van rendszeresítve. Az új szervezetben a vezetői beosztások aránya 27%-kal csökken.

Helyi szinten a két szervezetben 1007 vezetői beosztás van rendszeresítve. Schengen belső határszakaszon megszűnik 55 határőr vezetői beosztás és a határterületi illetékességgel rendelkező rendőrkapitányságok szervezetében létrehozásra kerül 21 határrendészeti és akció osztály vezetői beosztás. A Schengen külső határszakaszon működő határrendészeti kirendeltségeken és a rendőrkapitányságokon a vezetői beosztások száma alapvetően nem változik. Összességében helyi szinten a vezetői beosztások aránya 6%-kal csökken.

Az integrált szervezet vezetői beosztásainak betöltése során irányadónak kell tekinteni, hogy ahol a főkapitány rendőr, ott a rendészeti helyettes határőr, illetve fordítva.

-----STARTING---POINT---RESZLETES---

Az 1. §-hoz

1. A törvény a Rendőrség és a Határőrség integrációjából fakadóan megjeleníti azokat az új feladatokat, amelyeket az összevont szervezetnek kell ellátnia. Így a közbiztonság és a közrend védelme mellett megfogalmazásra kerülnek az államhatár őrzésével, a határforgalom ellenőrzésével és az államhatár rendjének fenntartásával kapcsolatos feladatok, amelyeket az integrációt követően már az új összevont szervezet fog ellátni. A törvény az Alkotmány módosítására tekintettel az idejétmúlt és rosszemlékű „belső rend” fogalom helyett bevezeti a közérthetőbb „közrend” fogalmat.

Az általános feladat megváltozására és kiegészítésére tekintettel - figyelemmel az új rendvédelmi szerv feladatkörére - a törvény módosítja az Alkotmány 1. § (2) bekezdésének bevezető szövegét is.

2. A törvény az integrációra tekintettel bővíti az új szervezet feladatkörét. A Határőrség integrációjából fakadóan az új feladatok meghatározzák az államhatár őrzésével, az államhatár rendjét fenyegető konfliktushelyzettel és a tömeges migrációval, a határforgalom ellenőrzésével kapcsolatos tevékenységet. Részletesen meghatározásra kerül az államhatáron végzett munkákkal kapcsolatos felügyeleti tevékenység. Pontosításra kerül az új szervezet feladata az Alkotmány szerinti minősített esetekben.

A törvény - a jogbiztonság érdekében - szűkíti azt a hatályos rendelkezést, amely lehetővé tette azt, hogy a Rendőrség részére bármely jogszabály és az állami irányítás egyéb eszköze feladatot állapítson meg. A törvény szerint a jövőben a Rendőrség részére feladatot csak törvény, kormányrendelet, az Európai Unió kötelező jogi aktusa vagy nemzetközi szerződés állapíthat meg.

A 2. §-hoz

A törvény korszerűsíti a Rendőrség nemzetközi együttműködésére vonatkozó rendelkezéseket. A nemzetközi bűnözés, a terrorizmus szükségessé teszi, hogy a bűnüldözéssel foglalkozó szervezetek feladataik ellátásához szükséges keretek pontosan kerüljenek meghatározásra. Ezek a szabályok biztosíthatják, hogy a nemzetközi együttműködés is hozzájáruljon a Rendőrség maradéktalan feladatellátásához. Ennek érdekében meghatározásra kerülnek együttműködés keretei. Az együttműködésre csak törvényben, az Európai Unió kötelező jogi aktusában, nemzetközi szerződésben meghatározott szabályok alapján, valamint viszonosság keretében kerülhet sor.

A törvény előírja, hogy az együttműködés keretében külföldön tevékenykedő magyar rendőrök vagy a Magyar Köztársaság területén tevékenykedő külföldi rendőrök, vagy határrendészeti feladatokat ellátó szervezet tagjai csak törvényben és nemzetközi szerződésben meghatározott jogosítványokat gyakorolhatnak.

A 3. §-hoz

A törvény az új szervezet létrejöttével korszerűsíti a Rendőrség szervezetére és irányítására vonatkozó szabályokat. Az Alkotmány módosítására és a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény rendelkezéseire tekintettel a törvény már nem nevezi meg konkrétan a Rendőrség irányítását ellátó minisztert, és a Rendőrség központi szervezetét, hanem általános fogalmat használ és a konkrét szervezet meghatározására a Kormány kap felhatalmazást.

A törvény továbbra is fenntartja a rendőrség szervezeti kereteire és személyi állományra vonatkozó jelenleg hatályos szabályozást. Megmarad továbbra is a szervezet hármas tagozódása [központi szerv, megyei (budapesti) rendőr-főkapitányságok, rendőrkapitányságok]. A helyi szintű kapitányságok mellett az integrációból fakadó feladatokra tekintettel önálló szervezeti egységként nevesítésre kerültek a határrendészeti kirendeltségek. A törvény biztosítja azt is, hogy törvény vagy kormányrendelet más rendőri szervet is létrehozhasson. Ilyen rendelkezést a hatályos szabályozás is tartalmazott azonban a törvény jelenleg az új szerv létrehozását magasabb szinten határozza meg. A jövőben nem lesz lehetőség arra, hogy a felsoroltakon kívül jogszabály vagy utasítás hozhasson létre önálló rendőri szervet. Az integrációból fakadó változásokat e kereteken belül kell végrehajtani.

A törvény továbbra is meghatározza a Rendőrség személyi állományának összetételét. A Rendőrség személyi állománya összetételének újragondolása az ún. „civilesítés” nem a törvény feladata, az azzal kapcsolatos jogi szabályozást a Hszt. tartalmi módosítása fogja elvégezni.

A 4-5. §-hoz

Korszerűsítésre kerülnek a miniszter irányítási és az országos rendőrfőkapitány vezetéssel kapcsolatos feladatai. A központi államigazgatási szervek, valamint a Kormány tagjai és az államtitkárok jogállásáról szóló 2006. évi LVII. törvény meghatározta az államigazgatási szervek irányítására vonatkozó általános szabályokat, de lehetőséget ad arra, hogy külön törvény eltérő irányítási szabályokat állapítson meg. A törvény felülvizsgálva a hatályos szabályozást, néhány részfeladat nevesítését elhagyja, mivel a feladatok általánosan kerülnek megfogalmazásra, és ezeket a részfeladatokat azok már tartalmazzák.

A tudományban lezajlott fogalmi tisztázásra tekintettel jelentős változást tartalmaz a törvény az Országos Rendőrfőkapitány feladatkörében. Megszünteti a törvény a Rendőrfőkapitány feladatainál az „irányítási tevékenység” fogalmát, a jövőben ezeket a feladatokat a vezetési tevékenység keretében látja el.

Az Alkotmánybíróság 48/1991. (IX. 27.) AB határozata szerint „az irányítás és vezetés is a szervezet eredményes működtetésére irányul. Az alapvető különbség az, hogy az irányító az irányított szervezeten kívül (fölötte) áll, a vezető viszont a szervezet csúcsán, de azon belül, annak részeként helyezkedik el. Az irányító az irányított szervre alapvető befolyást gyakorol. Az államszervezeten belüli irányítás esetén az irányítás közjogi jogosítványok alapján folyik. Az irányítást az irányító szerv csakis jogszabályban meghatározott hatáskörének keretében gyakorolhatja. Irányítási eszközei - ha a hatásköri szabály erről nem rendelkezik - felölelik az állami szervezés teljes eszköztárát. Az irányítónak természetesen lehetnek hatósági igazgatási jogosítványai is.

A vezetés a szervezeten belüli irányító tevékenység. A vezetői jogosítványok a szervezeten belül elfoglalt pozíción alapulnak. A vezetés az irányítás által kitűzött feladatokat hajtja végre, s a végrehajtás során jelentős önállósággal bírhat.

Az irányítás és vezetés elhatárolása tehát az irányított szervezethez való viszonyon és - az állami irányításban - az irányítási, illetve vezetői aktusok különböző jogi minőségén alapul. Ilyen értelemben a megkülönböztetés formális: az aktus nem általános vagy konkrét volta szerint minősül „irányítói” vagy „vezetői” aktusnak, s nem is jelentősége szerint. A vezetés mindig az irányítás keretei között marad, s ebben az értelemben az irányítás végrehajtása minden vezetői önállóság mellett is, nemcsak akkor, ha az irányító és a vezető között (szervezeti) hierarchikus alá-fölérendeltség van.”

A fentiekre tekintettel a törvény már nem tartalmaz irányítási jogkört a szervezet vezetőjének a Rendőrfőkapitányok tevékenysége irányába, a törvényben meghatározott eszközeit vezetési jogkörben látja el. A vezetés eszközei az utasítások, intézkedések és a parancsok. A törvény különbséget tesz a vezetésen belül a közvetett vezetés és a közvetlen vezetés között. Míg a rendőrség szervei számára kötelező utasítást adhat az Országos Rendőrfőkapitány, addig a törvény szerint a Rendőrség központi szervét közvetlenül vezeti. Fontos megállapítani, hogy az Országos Rendőrfőkapitány vezetési jogkörét csakis az irányító szervek irányítási aktusainak megfelelően, azok keretén belül gyakorolhatja.

Pontosításra kerültek a főkapitányok kinevezésével és felmentésével kapcsolatos hatáskörök is. Az integrációra tekintettel kiegészítésre kerültek a feladatok a Határőrség speciális feladataival.

A 6. §-hoz és 30. §-hoz

A törvény - az Rtv.-nek a Rendőrség szervezetére vonatkozó rendelkezéseit kiegészítve - hozza létre az öttagú Független Rendészeti Panasztestületet (a továbbiakban: Testület). A Testület a rendészeti jogalkalmazás során elkövetett alapjogsértések vizsgálatát más európai uniós tagállamokban végző független szervekhez, köztük elsősorban a brit Független Rendőrségi Panaszbizottsághoz (Independent Police Complaints Commission) hasonlóan a rendőrségi szervezeti hierarchiába nem illeszkedő, munkavégzése során nem utasítható, tevékenységét külső befolyástól mentesen végző szerv. A Testület öt tagját az Országgyűlés Rendészeti és Emberi jogi bizottságának együttes javaslatára az országgyűlés minősített többséggel, a jelenlevők kétharmadának szavazatával választja. A Testület az elnökét tagjai közül maga választja. A szervezeti és személyi függetlenséget emellett a tagokkal szemben támasztott személyi és összeférhetetlenségi követelmények, a tagok megbízatásának határozott időre (hat évre) szóló tartama, az ismételt kinevezés tilalma szolgálja, valamint tevékenységének széles körű nyilvánossága biztosítja. A Testület titkársága szervezetileg az Országgyűlés hivatalába tartozik. A Testület elhelyezéséről és működésének feltételeiről az Országgyűlés elnöke és a pénzügyminiszter gondoskodik.

A 7. §-hoz

Arra tekintettel, hogy rendőri szervek konkrét megnevezése kormányrendeleti szinten kerül meghatározásra, a törvény pontosítja a Rendőrség és az önkormányzatok együttműködésére vonatkozó fogalmi szabályokat. Továbbra is fenntartja a háromszintű szervezeti rendszert. [Lásd: e törvény 3. §-ában, az Rtv. 4. §-ának (3) bekezdésében foglaltakat]. Az önkormányzatok jogkörei továbbra is megmaradnak, azonban az együttműködési feladatok települési és területi szinten kerülnek megfogalmazásra. A beszámolási kötelezettség változatlan fenntartása mellett a törvény oldja a hatályos szabályozásnak azt a merev rendelkezését, amely csak a rendőrkapitányt, vagy rendőr-főkapitányt kötelezte az érintett önkormányzatok előtti beszámolóra. A törvény ezt a merev rendszert feloldva biztosítja, hogy a beszámolási kötelezettségének az illetékes rendőri vezető kijelölt helyettese is eleget tehessen.[Lásd: e törvény 22. §-a (1) bekezdésének a) pontjában az Rtv. 8. §-át módosító rendelkezések.]

A Rendőrség új feladataira tekintettel a hatályos rendelkezések kiegészülnek azokkal a feladatokkal, amelyek a Rendőrségnek - az integrációból fakadóan - a határrendészettel kapcsolatos feladataiból fakadnak. Az önkormányzatokkal való együttműködésen túlmenően a törvény meghatározza azt, hogy mely szerveket kell haladéktalanul értesítenie az illetékes rendőri szervnek a határon bekövetkezett vagy a határt érintő eseménnyel kapcsolatban. (Értesíteni kell a közigazgatási hivatal vezetőjét, a területi katasztrófavédelmi szerv vezetőjét, az illetékes nemzetbiztonsági szerv vezetőjét, a vám és pénzügyőrség illetékes parancsnokát, a menekültügyi hivatal illetékes szervet, valamint a Honvéd Vezérkart.) A szabályozás az értesítési kötelezettség kölcsönösségét mondja ki, mert előírja, hogy a felsorolt szervek kötelesek tájékoztatni a Rendőrséget az olyan eseményekről, amelyekről tudomással bírnak, és azok a rendőrség hatáskörébe tartoznak.

A törvény továbbra is tartalmazza azt a szabályt, amely alapján az önkormányzat képviselő testülete észrevételt tehet a területéhez tartozó rendőri szerv intézkedése, döntése vagy mulasztása ellen. A törvény azonban szigorítja a szabályozást azzal, hogy kimondja, hogy az érintett rendőri szerv az észrevételt köteles tizenöt napon belül kivizsgálni, ha azzal nem ért egyet, akkor azt haladéktalanul a felettes szervhez kell, hogy továbbítsa. A felettes rendőri szerv vezetője tizenöt napon belül köteles vizsgálatot lefolytatni és a vizsgálat eredményéről tájékoztatni az önkormányzatot.

A 8. §-hoz

Az Európai Uniós tagságunkból eredő feladatok végrehajtása érdekében a törvény rögzíti, hogy elő kell állítani azt is, aki ellen nemzetközi, illetve európai elfogatóparancsot adtak ki. Az idegenrendészeti jogszabályokkal való összhang megteremtése érdekében a törvény kiegészül azzal, hogy a rendőrség elfogja és előállítja azt a nem magyar állampolgárt, aki az ország területén jogellenesen tartózkodik.

A 9. §-hoz

A rendőrség és a határőrség összevonása következtében az Rtv. kiegészül az idegenrendészeti intézkedés szabályaival. Eszerint a rendőrség hajtja végre a személyek államhatáron történő átadását, átvételét, átszállítását, részt vesz az Európai unió tagállamai által közösen, kísérővel végrehajtott hazatérésekben.

A 10. §-hoz

A törvény kiegészül a határforgalom ellenőrzésére vonatkozó szabályokkal, tekintettel arra, hogy szükséges törvényben meghatározni a Rendőrségnek a határforgalom ellenőrzésével kapcsolatos jogait és kötelezettségeit, annak alapvető tartalmát, valamint a határforgalom ellenőrzés során alkalmazandó intézkedések körét.

A tranzitterület speciális jogi helyzetére tekintettel a törvény rögzíti azt is, hogy a Rendőrség az idegenrendészeti hatáskörben elrendelt személyes szabadságot korlátozó kényszerintézkedéseket a tranzitterületen is alkalmazhatja.

A 11. §-hoz

A törvény a személyek határátlépésére irányadó szabályok Közösségi Kódexének (Schengeni határ-ellenőrzési kódex) létrehozásáról szóló 562/2006/EK európai parlament és tanácsi rendelet (Közösségi Kódex) 12. cikkének (4) bekezdésével összhangban - amely szerint a határőrizet technikai eszköz alkalmazásával is végrehajtható - kiegészíti az Rtv. kép- és hangfelvételre vonatkozó rendelkezéseit azzal, hogy lehetővé teszi képfelvevő elhelyezését határátkelőhely őrzése, határforgalom ellenőrzése, valamint határátkelőhely rendjének fenntartása céljából is.

Meghatározza továbbá a törvény az adatkezelés idejét, amely szerint hetvenkét óra elteltével törölni kell az érintett képfelvételt. Ez alól egy esetben enged kivételt a törvény, nevezetesen - a célhozkötöttség alkotmányos elvének érvényesülése céljából - meghatározza, hogy kizárólag abban az esetben lehetséges hosszabb adatkezelés, ha azt büntető-, vagy szabálysértési eljárásban bizonyítás céljából használják fel.

A 12. §-hoz

A magyar rendőrség egyre többször vesz részt más állam területén rendőri feladatok megoldásában nemzetközi szerződés vagy az Európai Unió kötelező jogi aktusa alapján. Ilyen esetben a lőfegyver használatára nemzetközi szerződésben, vagy az Európai Unió kötelező jogi aktusa alapján meghatározott esetekben és módon kerülhet sor.

A nemzetközi rendőri együttműködés szélesedése következtében rendőrségi vagy határrendészeti feladatokat ellátó külföldi szerv tagja is láthat el feladatokat a Magyar Köztársaság területén. Fegyverhasználatára az Rtv., a bűnüldöző szervek nemzetközi együttműködéséről szóló 2002. évi LIV. törvény, a nemzetközi szerződés, vagy az Európai Unió kötelező jogi aktusa alapján meghatározott esetekben és módon kerülhet sor.

A 13. §-hoz

A rendelkezés célja, hogy a tömegoszlatás során a tömeggel szemben alkalmazható eszközök és intézkedések között ne szerepeljen a gumilövedék alkalmazásának lehetősége.

A 14. §-hoz

A törvény - tekintettel a Rendőrség és a Határőrség integrációjára - kiegészül a határrendészeti adatkezelés szabályaival. A szabályokat alapvetően az Országgyűlés a harmadik országbeli állampolgárok beutazásáról és tartózkodásról szóló 2007. évi II. törvény megalkotásakor illesztette be a határőrizetről és a Határőrségről szóló 1997. évi XXXII. törvény 62. § és 65/A. §-ába. A törvény e szabályokat alapul véve határozta meg azt, hogy a Rendőrség a határforgalom-ellenőrzésekor milyen adatbázisokat (nyilvántartásokat) használhat az okmányok és a határátlépés során használt gépjárművek adatainak ellenőrzésére.

Meghatározza a törvény a harmadik országok állampolgáraival kapcsolatos adatkezelés tartalmát, idejét, valamint azt, hogy a Határőrség ezeket az adatokat, mely hatóságoknak adhatja át feladataik végrehajtása céljából.

Szabályozza a törvény azt, hogy a Rendőrség határforgalom-ellenőrzési feladatai során - az illegális bevándorlás megakadályozása céljából - adatokat kérjen azokról az utasokról, akiket a személyszállítást végző légi fuvarozó nem az Európai Unió valamely tagállamának vagy a schengeni vívmányoknak az Európai Unió keretébe történő beillesztésről szóló jegyzőkönyv 6. cikke alapján az Európai Unió Tanácsával kötött, a schengeni vívmányok végrehajtásában, alkalmazásában és fejlesztésében való részvételről szóló megállapodásban részes állam területéről szállít a Magyar Köztársaság területére. A törvény tartalmazza a kezelhető adatok körét és a törlésre vonatkozó szabályokat is. Ugyancsak meghatározza a schengeni határ-ellenőrzési kódexben meghatározott adatok törlési határidejét.

A 15-16. §-hoz

A törvény koncepcionális módon megújítja a rendőrségi intézkedéssel szembeni jogorvoslatok elintézésének rendjét. A reform egyik elemeként a panaszmechanizmus hatályos szabályozását megtartva egyértelművé teszi, hogy az eljárásra a közigazgatási hatósági eljárás szabályai alkalmazandók. Ugyanakkor a törvény abban is előrelép, hogy a jogorvoslati lehetőséget mindenkinek biztosítja, akinek az intézkedés jogát vagy jogos érdekét érinti, hasonlóan a közigazgatási hatósági eljárás ügyfélfogalmához. A törvény főszabály szerint kétfokú közigazgatási hatósági eljárást tart fenn; nem fellebbezésnek, hanem közvetlenül bírósági felülvizsgálatnak van ugyanakkor helye, ha az intézkedést a Rendőrség központi szerve hozta és így a panaszt az országos rendőrfőkapitány bírálta el.

A reform másik eleme új jogintézményként vezeti be panasznak a Független Rendészeti Panasztestület közreműködésével történő elbírálását. Tekintettel arra, hogy a hagyományos rendőrségi panaszeljárásban az intézkedést elrendelő vezető dönt az intézkedés jogszerűségéről, szükség van olyan eljárás létrehozására, ami több függetlenségi garanciával biztosítja a hatékony jogorvoslatot. Ezt a törvény egyrészt a független szervezet vizsgálata és ajánlása, másrészt a döntésnek az országos rendőrfőkapitányhoz való telepítése útján biztosítja.

A rendőrség szervezetétől független testülethez csak az fordulhat, akinek a rendőrség intézkedése, annak elmulasztása más, a törvény IV. fejezetében szabályozott, általános jellegű rendőri kötelezettség megsértése vagy a kényszerítő eszköz alkalmazása alapvető jogát sértette. Minden más esetben csak a hagyományos panaszeljárás vehető igénybe. Ha a Testülethez beérkezett panaszügy alapvető jogot nem vagy csak csekély mértékben sértett - a panaszos tiltakozása hiányában - a Testület a panaszt átteszi a panaszról a hagyományos eljárásban dönteni jogosult rendőri szervhez.

A panasz meghatalmazott vagy jogi képviselő útján is előterjeszthető.

A Testület eljárásában a beterjesztett panasz megalapozottságáról döntést nem hoz, vizsgálata alapján arról kötőerővel nem rendelkező állásfoglalást készít. Az állásfoglalás ismeretében az országos rendőrfőkapitány jogosult a panasz megalapozottságáról - a közigazgatási hatósági eljárás szabályai szerinti egyfokú eljárásban - döntést hozni. A Testület eljárása nem formakötött, a közigazgatási hatósági eljárás szabályait nem kell rá alkalmazni. A Testület állásfoglalásának megalapozása érdekében vizsgálatot folytat le, a kellően megalapozott állásfoglalás érdekében a Testületnek 90 napos határidőn belül kellene állásfoglalását elkészítenie. A vizsgálat során a Testület megismerhet minden, az intézkedéssel összefüggő adatot, a Rendőrségtől tájékoztatást kérhet, a Rendőrség helyiségeibe - a törvény szerinti korlátozásokkal léphet be.

A rendőri szerveknél megindított eljárások esetében biztosítani kell annak lehetőségét, hogy a panaszos az eljárást a Testülethez terelhesse, amennyiben ennek feltételei fennállnak.

A rendelkezés ennek érdekében lehetővé teszi a Testület számára, hogy a rendőri szervek előtt indult eljárásokról felvilágosítást kérjen. Amennyiben alapjogi sérelmet észlel, erről értesíti a panaszost. A panaszos ekkor is kérheti, hogy az országos rendőrfőkapitány a Testület által lefolytatott vizsgálatot követően bírálja el panaszát. A rendelkezés előírja az országos rendőrfőkapitány számára, hogy rendszeres adatszolgáltatással segítse elő a Testület hatékony működését.

A Testület eljárásában és szervezetében is független a Rendőrségtől, kötelező erővel nem bíró állásfoglalását külső befolyástól mentesen alakítja ki. Így a jogintézmény némiképp hasonló az országgyűlési biztosokéhoz, ezért a törvény a vizsgálati szabályok egy részét az állampolgári jogok országgyűlési biztosáról szóló 1993. évi LIX. törvényre való hivatkozással állapítja meg. A társadalmi ellenőrzés elősegítése érdekében a Testület állásfoglalását - a nemzetközi példákhoz hasonlóan, a személyes adatok védelmét természetesen tiszteletben tartva - az interneten is közzé kell tenni.

A 17. §-hoz

A törvény kiegészíti az Rtv. értelmező rendelkezéseket tartalmazó felsorolást, azokkal a fogalmakkal, amelyek olyan feladatokat érintenek, amelyek a Rendőrség és a Határőrség integrációja miatt a jövőben a Rendőrség hatáskörébe tartoznak. A törvény a fogalmak meghatározásakor a határőrizetről és a Határőrségről szóló - a törvénnyel hatályon kívül helyezett - 1997. évi XXXII. törvény fogalmait tekintette alapul, elvégezve a szükséges pontosításokat, illetve utalásokat az Európai Parlament és a Tanács 562/2006/EK rendeletére (Közösségi Kódex).

A 18. §-hoz

Az Rtv. módosítását több tényező indokolja. A módosítások szükségesek egyrészt a központi államigazgatási szerveket érintő változásokkal összhangban, másrészt a kormányzati szerkezetátalakítással összefüggésben szükséges szervezeti változások kapcsán. E feladatokat egyrészt törvényi szintű szabályozással, másrészt kormányrendeleti szintű szabályozással, harmadrészt miniszteri rendeleti szintű szabályozással kell végrehajtani.

Az Rtv. 100. §-ának módosítása az e feladat elvégzésével kapcsolatos kormányrendeletek megalkotására vonatkozó felhatalmazásokat tartalmazza.

A 19. §-hoz

A 27. §-hoz írottakkal összhangban e rendelkezés azokat a tárgyköröket tartalmazza, amelyeket miniszteri rendeletben kell szabályozni. Az e rendeletek megalkotásához szükséges felhatalmazásokat tartalmazza az Rtv. 101. §-ának módosítása.

Eszerint rendeleti szintű jogszabály kiadásával kell gondoskodni a Rendőrség szervei illetékességi területének meghatározásáról, valamint a bűnüldözési, a határrendészeti, valamint a közigazgatási adatatok kezelésére jogosult szervek kijelöléséről, ezek feladatainak és az adatkezelés részletes szabályainak megállapításáról.

Együttes rendeletben kell ugyanakkor a jövőben rendelkezni az elővezetés és a kísérés végrehajtásával kapcsolatban felmerült költségek mértékéről, megtérítésének részletes szabályairól, valamint az állandó és ideiglenes határátkelőhely megnyitásának és működésének rendjéről és feltételeiről.

-----STARTING---POINT---VEGE---

A 20. §-hoz

A törvény 2008. január 1-jén lép hatályba, ekkor hajtható végre ugyanis működési zavarok nélkül a két szerv integrációja. A törvény kihirdetése után ugyanis elegendő idő áll majd rendelkezésre az integráció zökkenőmentes előkészítésére, a jogutódlásból fakadó eljárások lebonyolítására (vagyoni jogutódlással kapcsolatos teendők elvégzése, a szolgálati viszonnyal kapcsolatos okiratok előkészítése, a szervezetek alapító okiratainak módosítása).

A Rendőrség és a Határőrség integrációja következtében a törvény elvégzi az Rtv. kodifikációs-technikai módosítását, hatályon kívül helyezi a Határőrségre vonatkozó szövegrészeket, illetőleg az időközben bekövetkezett jogszabályi változások miatt szükséges hatályon kívül helyezéseket is elvégzi.

A Rendőrség és a Határőrség integrációja esetén feleslegessé válik a határőrizetről és a határőrségről szóló 1997. évi XXXII. törvény, ezért a rendelkezés hatályon kívül helyezi azt, valamint annak valamennyi módosítását. A Határőrség önálló szervként történő megszűnése több - minősített többséggel módosítható - törvény egyes rendelkezéseinek hatályon kívül helyezését is szükségessé teszi, a törvény ezeket is elvégzi.

A 21. §-hoz

A jogrendszerben több törvény külön nevesíti a Határőrséget, amely rendelkezésekben e szerv megnevezése helyébe nem kell a Rendőrséget beemelni, hanem a Határőrségre vonatkozó szövegrészt hatályon kívül kell helyezni a jogrendszer összhangjának megteremtése érdekében. A törvény e hatályon kívül helyezéseket tartalmazza.

A törvény az Rtv. módosítása során - a Kormány szervezetalakítási szabadságának biztosítása érdekében - az Országos Rendőr-főkapitányság konkrét megnevezése helyett a rendőrség központi szerve elnevezést használja [e törvény 3. §-a által megállapított az Rtv. 4. §-ának (3) bekezdése]. E módosításra figyelemmel egyes törvényekben szükséges a konkrét megnevezés hatályon kívül helyezése.

A 22. §-hoz

A két szerv integrációja következtében önálló helyi rendőri szervként létrejönnek a határrendészeti kirendeltségek a schengeni külső határon. Ezen túlmenően a rendőrőrs konkrét elnevezése is megszűnik, ehelyett a törvény a helyi rendőri szerv kifejezést használja. E technikai jellegű módosítást vezeti át a törvény az Rtv. szövegén.

A Magyar Köztársaság Alkotmányáról szóló 1949. évi XX. törvény módosításáról szóló 2004. évi CIV. törvény, valamint a honvédelemről és a Magyar Honvédségről szóló 2004. évi CV. törvény 2005. január 1-jén történő hatályba lépésével megszűntek a fegyveres erők, helyette az Alkotmány VIII. fejezete a Magyar Honvédség és a rendvédelmi szervek fogalmát használja. A fegyveres erők fogalmát jelenleg is több törvény használja, eddig ezek hozzáigazítása az új szabályozáshoz nem történt meg. Ez egyes esetekben értelmezési nehézségeket is okoz, ezért a jogbiztonság elvéből következő jogrendszer egységének biztosítása érdekében a törvény elvégzi ezen törvények technikai módosítását. E szakaszban szereplő törvények módosítása minősített többséget igényel.

A 23. §-hoz

Figyelemmel arra, hogy a törvény által létrehozandó Testület tagjainak nemzetbiztonsági ellenőrzése kötelező, szükséges módosítani a nemzetbiztonsági szolgálatokról szóló 1995. évi CXXV. törvény azon rendelkezéseit, amelyek nevesítik azt a személyi kört, amelynek az adott feladat ellátásához a nemzetbiztonsági ellenőrzés szükséges.

A 24. §-hoz

A fegyveres erők fogalma a Magyar Köztársaság nemzeti jelképeinek és a Magyar Köztársaságra utaló elnevezésnek a használatáról szóló 1995. évi LXXXIII. törvényben is szerepel, amelyet e fogalom megszűnésére tekintettel módosítani kell. A törvény módosítása technikai okokból szerepel külön szakaszban, ugyanis az Alkotmány 76. §-ának (3) bekezdése szerint az összes országgyűlési képviselő kétharmadának szavazatával módosítható.

A 25. §-hoz

A törvény a minősített többségű elfogadást nem igénylő törvényekben is módosítja a fegyveres erők fogalmát.

A törvény 3. §-a az Rtv. 4. §-ának (3) bekezdésében az Országos Rendőr-főkapitányság elnevezés helyett a rendőrség központi szerve elnevezést használja. A jogrendszer egységének biztosítása érdekében a törvény elvégzi valamennyi olyan törvény módosítását, amelyben Országos Rendőr-főkapitányság elnevezés vagy annak rövidített alakja (ORFK) szerepel.

A 26. §-hoz

A Határőrség és a Rendőrség összevonása következtében több törvény tételes módosítása is szükséges, az összevonásból fakadó módosítások ugyanis nem minden esetben végezhetők el egyes szövegrészek cseréjével. Ezért e szakasz módosítja a közúti közlekedésről szóló 1988. évi I. törvényt, az egészségügyi hatósági és igazgatási tevékenységről szóló 1991. évi XI. törvényt, a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvényt, a közterület-felügyeletről szóló 1999. évi LXIII. törvényt, a közúti közlekedési nyilvántartásról szóló 1999. évi LXXXIV. törvényt, a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvényt, a személy- és tárgykörözésről szóló 2001. évi XVIII. törvényt, továbbá a személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvényt.

A 27. §-hoz

Az államtitokról és a szolgálati titokról szóló 1995. évi LXV. törvény (a továbbiakban: Ttv.) több helyen is tartalmazza a fegyveres erők kifejezést, amely fogalom 2005. január 1-jén megszűnt. Ezért az erre vonatkozó rendelkezéseket a törvény módosítja. Ezen kívül a hatályos szöveg a Határőrség államtitokköri jegyzékét is tartalmazza. A Határőrség és a Rendőrség integrációja következtében a törvény hatályon kívül helyezi a Határőrség államtitokköri jegyzékét, és a továbbra is szükséges pontokat a rendőrség titokköri jegyzékében helyezi el.

A büntetőeljárásról szóló 1998. évi XIX. törvény hatályba lépésekor bevezette a titkos adatszerzés jogintézményét. A Ttv. államtitokköri jegyzéke azonban ezt a változást nem tükrözi, így jelenleg nincs lehetőség a titkos adatszerzés során szerzett egyes információk államtitokká minősítésére. Ezt a hiányt pótolja a törvény, amikor kiegészíti a Ttv. 1. számú mellékletében szereplő államtitokköri jegyzék egyes pontjait a titkos adatszerzéssel.

Tekintve, hogy a módosítások a Ttv. viszonylag sok rendelkezését érintik, a könnyebb áttekinthetőség érdekében ezeket egy szakasz tartalmazza.

A 28. §-hoz

A katonai és a rendvédelmi felsőoktatási intézményekben jelenleg is folytatnak tanulmányokat olyan hallgatók, akik ösztöndíjszerződést kötöttek a Határőrséggel. Az ösztöndíjszerződés alapján a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) 24. §-ának (2) bekezdése értelmében a hallgató vállalja, hogy a képzés befejezését követően legalább a képzés időtartamáig a Határőrségnél végzettségének és képzettségének megfelelő beosztásban szolgálatot teljesít, a Határőrség pedig azt vállalja, hogy ezen időtartamra vele jogviszonyt létesít. Tekintettel arra, hogy a Határőrség 2008. január 1-jével megszűnik, az ösztöndíjszerződésben foglaltak egyik fél részéről sem lesznek teljesíthetők. Ezért a törvény kimondja, hogy e félévre, illetve a képzési időszak végéig a Hft. 24. §-ának (2) bekezdése nem alkalmazható azokra a Határőrséggel ösztöndíjszerződést kötött hallgatókra, akik, a 2007/2008. tanév első félévére beiratkoztak, vagy bejelentkeztek, és akik a 2007/2008. tanév második félévében változatlan feltételek mellett folytatni kívánják tanulmányaikat, ha a második félévre beiratkoztak, vagy bejelentkeztek.

A törvény 29. §-a szerint a Határőrség jogutódja a Rendőrség. A jogutódlás alapján a Rendőrség elkészíti az ösztöndíjszerződés módosításra vonatkozó javaslatát, és azt a törvény hatályba lépését követő két hónapon belül megküldi az ösztöndíjas hallgatónak. A hallgató ezt követő három hónapon belül dönthet arról, hogy elfogadja-e az ösztöndíjszerződés módosítására vonatkozó javaslatot. Amennyiben nem köteles kezdeményezni az ösztöndíjszerződés közös megegyezéssel történő megszüntetését. A közös megegyezéssel történő megszüntetés esetén sem a hallgató, sem a rendőrség nem követelheti a szerződés alapján járó szolgáltatások további teljesítését.

A 29. §-hoz

A Határőrség a törvény szerint beolvad a Rendőrségbe, ennek következtében a Határőrség önálló szervezeti jogállása megszűnik, feladatait a törvény hatálybalépését követően a Rendőrség látja el. A Rendőrség tehát szervezeti és hatásköri tekintetben is a Határőrség jogutódja, ezt rögzíti a törvény. A törvény e szakasza a szolgálati viszonnyal kapcsolatos jogutódlás és a vagyoni viszonyokban történő jogutódlás részletes szabályait nem rögzíti. A szolgálati viszonnyal kapcsolatos jogutódlási szabályokat a Hszt. átmeneti szabályai tartalmazzák. A vagyoni viszonyokban történő jogutódlást az államháztartásról szóló 1992. évi XXXVIII. törvényben meghatározottak szerint kell rendezni.

A 31. §-hoz

A törvény egyes rendelkezései az Európai Unió jogának való megfelelést hajtják végre. Ennek megfelelően a törvény kiegészíti az Rtv.-t az ún. jogharmonizációs záradékkal. Az Rtv. 89/C. §-a a fuvarozóknak az utasokkal kapcsolatos adatok közlésére vonatkozó kötelezettségéről szóló, 2004. április 29-i 2004/82/EK tanácsi irányelv, 87. §-a az Európai unió Tagállamai Külső Határain Való Operatív Együttműködési Igazgatásért Felelős Európai Ügynökség felállításáról szóló, 2004. október 26-i 2007/2004/EK tanácsi rendelet, a 97. §-a (1) bekezdésének k), l) és m) pontjai pedig a személyek határátlépésére irányadó szabályok Közösségi Kódexének (Schengeni határ-ellenőrzési kódex) létrehozásáról szóló, 2006. március 15-i, 562/2006/EK európai parlament és tanácsi rendelet átültetését valósítja meg