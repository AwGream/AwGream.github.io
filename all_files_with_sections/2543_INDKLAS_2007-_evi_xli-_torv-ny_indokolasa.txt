2007. évi XLI. törvény indokolása

a kereskedelemről szóló 2005. évi CLXIV. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

A kereskedelemről szóló 2005. évi CLXIV. törvény (a továbbiakban: Törvény) alapján a turisztikai tevékenységek kereskedelmi tevékenységnek minősülnek. Turisztikai tevékenység a különböző turisztikai szolgáltatások (pl. örökség-, gyógy-, és aktív turizmus igényeit kielégítő szolgáltatások) nyújtása is. A Törvény taxatívan határozza meg azokat a kereskedelmi tevékenységeket, melyek folytatásához nem szükséges üzlet. A taxatív felsorolás jelenleg nem tartalmaz három olyan turisztikai tevékenységet, melyek folytatásához a gyakorlatban eddig sem kellett üzlettel rendelkezni külön jogszabály alapján (utazásközvetítés, utazásszervezés), vagy a tevékenység jellege miatt nincs szükség üzletre (falusi szolgáltató tevékenység, lovas szolgáltató tevékenység).

Az utazásszervező és -közvetítő tevékenység végzésének feltételeit már 1996 óta külön jogszabály rendezi, mely alapján a beutaztató tevékenység végzéshez nem szükséges üzlethelyiséggel rendelkeznie az utazási vállalkozónak. A falusi és agroturisztikai szolgáltató, valamint a lovas szolgáltató tevékenység szabályozására a kereskedelmi törvény ad felhatalmazást a Kormány, illetve a turizmusért felelős miniszter számára. A falusi turisztikai szolgáltatások között eddig csak a falusi szállásadó tevékenység minősült szabályozott területnek.

Mivel hiányzik a szállásadáshoz nem kötődő, a falu turisztikai értékeit hasznosító egyéb szolgáltatások meghatározása és szabályozása, indokolt lehetővé tenni és elősegíteni a vidéki térségekben, illetve a falvakban azon turisztikai szolgáltatások nyújtását, amelyek alkalomszerűen, kiegészítő jövedelemszerzésként végezhetők. Az Országgyűlés a Kormány javaslatára már 2006. decemberben elfogadta a személyi jövedelemadóról szóló 1995. évi CXVII. törvény azon módosítását, mely alapján 2007. január 1-jétől már nemcsak a magánszemélyek falusi szállásadásból - illetve az ahhoz kapcsolódó étkeztetésből, szabadidő program szervezéséből - származó bevétele adómentes 800 ezer Ft-ig, hanem a szállásadáshoz nem kapcsolódó egyéb, alkalmi falusi és agroturisztikai tevékenységből származó bevétel is 400 ezer Ft-ig. A tevékenység célja a vidéki értékek, örökségek minél szélesebb körben történő bemutatása és értékesítése. A lovas szolgáltató tevékenység szabályozása kapcsolódik a lovas turizmus fejlesztéséhez, melynek célja a lovas kultúra hagyományainak megőrzése és turisztikai hasznosítása. A lovas szolgáltatások bővítése és minőségének javítása hozzájárul a lovas kultúra gazdasági és társadalmi hatásának erősítéséhez, amely a turizmus révén mind hazai, mind nemzetközi szinten is jelentkezik.

A falusi és agroturisztikai szolgáltató, illetve a lovas szolgáltató tevékenység végzésének feltételeit szabályozó alacsonyabb szintű jogszabályok elfogadásának és kihirdetésének akadályát képezi jelenleg a Törvény hatályos rendelkezése, mely nem ad lehetőséget ezen tevékenységek folytatása esetén az üzletnyitási kötelezettség alóli mentesülésre. A Törvény azt célozza, hogy a Törvény üzletnyitási kötelezettség mentesülésére vonatkozó szakaszainak módosításával mielőbb legális keretek között lehessen folytatni ezeket a turisztikai tevékenységeket is.

-----STARTING---POINT---VEGE---