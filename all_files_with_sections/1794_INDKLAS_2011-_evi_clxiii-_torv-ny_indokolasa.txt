2011. évi CLXIII. törvény indokolása

az ügyészségről

-----STARTING---POINT---ALTALANOS--- 

A 3/2004. (II. 17.) AB határozat (a továbbiakban: AB határozat) kimondta, hogy az ügyészség bár nem önálló hatalmi ág, de önálló alkotmányos szervezet. Az Alkotmánybíróság az ügyészséget, mint állami szervezetet a szélesebb értelemben vett igazságszolgáltatás rendszerében helyezte el, leszögezte, hogy a legfőbb ügyész a neki alárendelt szervezetnek szakmai és nem politikai vezetője. Így az Országgyűlés felé fennálló felelőssége csak a beszámolási, magyarázat- és válaszadási, valamint megjelenési kötelezettsége, illetve az Alkotmányban meghatározott feladatai ellátásának kötelezettségét foglalja magában. Az ügyészség függetlensége vonatkozásában kiemelendő, hogy az AB határozat szerint a legfőbb ügyész egyetlen más szervnek, így az Országgyűlésnek sincs alárendelve. Az Országgyűlés az ügyészség tevékenységét kétféle módon: az éves legfőbb ügyészi beszámoló, illetve a legfőbb ügyésznek a rendelkező rész szerinti korlátozott válaszadási kötelezettségén keresztül ellenőrzi. Minden más értelmezés ellentétes a hatalommegosztás, az alkotmányos szervek egymástól elkülönült független működésének biztosítása elvével. Az Alaptörvény mindezekre tekintettel szabályozza a legfőbb ügyész és az ügyészség jogállását. Mindebből következik, hogy az ügyészség és a legfőbb ügyész feladatának ellátása során csak az Alaptörvényre, a törvényekre és más jogszabályokra kell, hogy tekintettel legyen. Más szervnek vagy közjogi méltóságnak nincs alárendelve, az ügyészeknek utasítást csak a felettes ügyész, illetve a legfőbb ügyész adhat, míg a legfőbb ügyész nem utasítható.

A törvény - a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvénnyel azonosan - nem rendelkezik a megszűnő katonai ügyészségről, a katonai ügyészek - e jogállásukat megtartva - betagozódnak az ügyészi szervezetbe, s a katonai büntető-eljárásra tartozó ügyek mellett más ügyek felderítésében, nyomozásának felügyeletében, vádképviseletében is részt vesznek. Ezért a katonai ügyészség - eddig a Honvédelmi Minisztérium költségvetési fejezetben lévő - költségvetési önálló címként is megszűnik. A törvény a mai, ténylegesen ellátott feladatai szerint határozza meg az ügyészség büntetőjogi feladatait, kiemelve, hogy a büntetőeljárásról szóló 1998. évi XIX. törvénnyel összhangban az ügyész a közvádló; de nem részletezi a nyomozásfelügyelet és a vádelőkészítés, valamint a bíróságok előtti ügyészi tevékenység szabályait, mert ezeket a büntetőeljárási törvény tételesen tartalmazza. Változást jelent, hogy a bírói engedélyhez nem kötött titkos információgyűjtést az ügyész - a feljelentés elutasítása, a nyomozás megszüntetésének kilátásba helyezése, valamint az adatkérés kivételével - nem maga végzi, hanem a más törvényekben e tevékenység végzésére feljogosított szervezetekkel végeztetné el.

Részletesebb azonban a más törvényekben nem részletezett, az ügyészre vonatkozó büntetés-végrehajtási szabályozás, amit mindenekelőtt az Alaptörvény elfogadása, valamint a sarkalatos törvényben való össze-foglalására irányuló igény alapoz meg. A gyakorlati tapasztalatok szintén a jelenleg hatályos szabályok átgondolása mellett szóltak és hasonló konzekvenciával járt az a tény, hogy az egyes jogintézmények - jogszabályi módosításokat követő - szükségszerű adoptációja helyenként (színvonalas szakmai munka ellenére is) erodálta az egyes rendelkezések között fennálló egyébként szükséges kohéziót. A törvény a büntetés-végrehajtási törvényességi ügyészi felügyelet sokrétűségére figyelemmel pontosan rögzíti azokat a területeket, amelyekre a szakterületi ügyészi tevékenység kiterjed. Gyakorlati tapasztalatok indokolják, hogy taxatíve kerüljenek felsorolásra azok az esetkörök, amelyek kijelölik a speciális büntetés-végrehajtási ügyészi törvényességi felügyelet határait.

Az új szabályozás szakít az ügyészi törvényességi felügyelet hagyományos fogalmával. Az ügyész a jövőben elsősorban az igazságszolgáltatás közreműködőjeként - törvényben biztosított perindítási, fellépési jogával - gyakorolja közjogi hatáskörét. Az ügyészség a közérdek fokozott érvényesítését, s ennek részeként a jogvédelmet tekinti meghatározó sajátosságának. Változást jelent, hogy az ügyészség a jövőben nem általános panaszfórum, hanem csak az ügy érdemére kiható, az érintett jogviszony alapjait érintő törvénysértés esetén jár el. Az ügyész közérdekvédelmi feladatainak ellátásához szükséges jogi eszközöket részben a törvény tartalmazza, részben pedig - követve a már eddig is rendelkezésre álló, s a jövőben várhatóan tovább bővülő lehetőségeket - külön törvények határozzák meg. A törvény szerint megszűnik a vizsgálat általános ügyészi eszköz szerepe, alkalmazására akkor kerülhet sor, ha a szerv működésében törvénysértésre utaló alapos ténybeli ok merül fel, s a vizsgálat a per vagy az azt megelőző felhívás megalapozása érdekében szükséges.

-----STARTING---POINT---RESZLETES---

Az 1-2. §-hoz

Az e két szakaszban foglalt rendelkezések a mai, ténylegesen ellátott feladatai szerint határozzák meg az ügyészség büntetőjogi feladatait, kiemelve, hogy a büntetőeljárásról szóló 1998. évi XIX. törvénnyel (a továbbiakban: Be.) összhangban az ügyész a közvádló. A törvény rögzíti, hogy az ügyészség a közjogi feladatait a közérdek védelmében látja el.

A 3-7. §-hoz

Az ügyészi szervezet önállóságára vonatkozóan az Alaptörvényből és az AB határozatból egyaránt következik, hogy a törvény az Alapelvek között mondja ki, hogy az „ügyészség független, csak a törvénynek alárendelt önálló alkotmányos szervezet” és hogy „az ügyész jogait és kötelességeit csak törvény állapíthatja meg.”

A törvény az Alapelvek között rendelkezik a legfőbb ügyész és az ügyészek mentelmi jogáról, kimondva, hogy a legfőbb ügyész mentelmi joga felfüggesztése tárgyában a döntéshez a képviselők kétharmadának a szavazata szükséges, mivel ez következik az Alaptörvény 29. cikkének (4) bekezdéséből.

E §-ok biztosítják az ügyészek jogköreit feladataik ellátásához, megjelölve az ahhoz szükséges eszközöket, ideértve az ehhez szükséges és az ügyészség önállóságát lehetővé tévő költségvetési biztosítékokat is.

Mivel az ügyészi tevékenységgel összefüggésben az ügyész jogait és kötelességeit csak törvény állapíthatja meg, a törvény meghatározza az ügyészi tevékenység legfontosabb etikai szabályait.

A 8-10. §-hoz

A törvény meghatározza az ügyészi szervezet szintjeit, kimondja, hogy az ügyészségi nyomozás, továbbá indokolt esetben más ügyészségi feladatok ellátására önálló járási szintű ügyészség vagy önálló főügyészség létesíthető; a teljes szervezet megállapítását azonban a legfőbb ügyészre bízza, mivel a bírósági szervezetnek, az ügyészségi nyomozásoknak megfelelő ügyészi szervezet így alakítható a leghatékonyabban. E körben rendelkezik a legfőbb ügyész közjogi szervezetszabályozó eszközéről, a legfőbb ügyészi utasításról és annak - a jogalkotásról szóló 2010. évi CXXX. törvénnyel (a továbbiakban: Jat.) összhangban lévő - közzétételéről.

Meghatározza az egyes ügyészségi szintek vezetőit és az általuk - a Jat. 24. §-ának (3) bekezdése alapján - kiadható „más jogi eszközt”, ez az ügyészi szervezetben a körlevél.

A Polgári Törvénykönyv 28. §-ának (3) bekezdése alapján a rájuk irányadó jogszabályok szerint jogi személyek az állami szervezetek. Jelenleg nincs olyan hatályos törvény, amely az ügyészi szervezetet illetően rendelkezne arról, hogy az ügyészi szervezeten belül mely szerv a költségvetési szerv [és mint ilyen, a Ptk. 36. §-ának (1) bekezdése alapján jogi személy is], ugyanakkor ezt a kérdést rendezni kell. A törvény ezt a hiányzó rendelkezést pótolja, amelynek a gyakorlati szükségessége az egyes ügyészi szervek vagyonkezelése, gazdálkodása, működése szempontjából visszatérően felmerül, és a mai helyzetnek - az ügyészi szervezet központosított gazdálkodásának - megfelelően mondja ki, hogy az ügyészi szervezetben a Legfőbb Ügyészség a jogi személy. Ebből következik az ügyészi szervek ellen indított perekben a Legfőbb Ügyészség perbeli jogosultsága.

Az Országos Kriminológiai Intézet Közép-Európa legjelentősebb ilyen kutatási intézménye, ezért változatlanul indokolt a törvényi megjelenítése.

A 11. §-hoz

A törvény a hatályos törvényekkel összhangban határozza meg a legfőbb ügyész hatásköreit,  megfogalmazásával: a legfőbb ügyész „vezeti és irányítja” az ügyészi szervezetet. A törvény megalapozza az összes ügyészre vonatkozó utasítás-adási jogát. A törvény itt rendelkezik az ügyészi szervezet irányításában közreműködő legfőbb ügyész helyettesekről és megjelöli a legfőbb ügyész távolléte esetén eljáró legfőbb ügyész helyettest.

A 12-15. §-hoz

A törvény meghatározza az ügyészi szervek és az ügyészek alá- és fölérendeltségét (amelyet jelenleg a szervezeti és működési szabályzat tartalmaz), mivel ez a szabály mind az Ütv., mind a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvény szempontjából garanciális jelentőségű.

A Be. hatálybalépésével az ügyészi nyomozás az ügyészi tevékenység (vádelőkészítés) sajátos szakterületévé vált; az ügyészi nyomozást nem teljes ügyészi jogkört gyakorló alügyészek és ügyészségi fogalmazók, meghatározott esetben ügyészségi megbízottak segítik. Ma már az ügyészségi nyomozásban törvényes lehetőség van arra, hogy az ügyészség a nyomozó hatóság munkáját is igénybe vegye, ezért nincs indoka annak, hogy felsőfokú képzettséggel nem rendelkező személyek (ügyészségi nyomozók) az ügyészi nyomozás intézményesített résztvevői lehessenek. Ezért a törvény az ügyészségi nyomozói munkakört nem említi.

A törvény tételesen meghatározza az ügyészi szervek vezetőinek az adott szervezet vezetésével kapcsolatos hatásköreit, valamint az ügyészi feladatokat ellátó és azt segítő ügyészségi alkalmazottak körét.

A 16. §-hoz

A büntetőeljárás fontos alapelve az officialitás: a büntetőügyben eljáró hatóságok, így az ügyészség kötelessége is, hogy a törvényben megállapított feltételek esetén a büntetőeljárást megindítsa, illetőleg azt lefolytassa. Egyidejűleg az ügyész feladata a büntetőeljárás résztvevői eljárási jogainak védelme is.

A 17-18. §-hoz

Az állam büntető igényét érvényesítő ügyész viseli a vádemelés felelősségét. Ebből következik, hogy a nyomozás a vádemelést előkészítő eljárás; a nyomozás során a vádemelés feltételeit kell vizsgálni. Ennek érdekében az ügyész nyomozást végeztet, törvényben meghatározott esetekben maga nyomoz, vagy a nyomozó hatóság önállóan végzett nyomozását felügyeli.

Az ügyésznek a nyomozással és a vádemeléssel kapcsolatos feladatait a Be. részletesen szabályozza. A törvény általánosságban határozza meg az ügyésznek a nyomozás feletti felügyelet során alkalmazható, a nyomozás törvényességét, és a vádemelés feltételeinek tisztázását biztosító jogköreit.

Az Ütv. lehetővé tette és a törvény fenntartja az ügyészségi nyomozást megelőzően a más törvényekben szabályozott titkos információ-gyűjtés végzését az ügyész számára. Az ügyész a közvádló, ekként közéleti szereplő is. Amikor a törvény által meghatározott esetekben maga nyomoz, a nyomozást is közvádlóként végzi. A titkos információ-gyűjtés végzése önálló hivatás, szakma. Ezért, noha az ügyészségi nyomozás tárgyát képező bűncselekmények felderítése érdekében, a nyomozást megelőzően továbbra is indokolt a rendőrségi törvényben meghatározott titkos információ-gyűjtés lehetőségének fenntartása, a titkos információ-gyűjtést - a feljelentés elutasításának, vagy a nyomozás megszüntetésének kilátásba helyezését, valamint az adatkérést kivéve - nem az ügyész végzi. A speciális felkészültséget, személyi állományt és eszközöket igénylő titkos információgyűjtés teljesítését az ügyészségi nyomozás tárgyát képező bűncselekmények esetén is helyesebb az e tevékenység végzésére törvényben feljogosított, és a megfelelő eszközökkel is rendelkező szervezetekre bízni.

A 19-20. §-hoz

A törvény rögzíti, hogy közvádlóként az ügyész dönt a megalapozott vádemelésről, vagy az eljárás törvényben meghatározott más befejezéséről (közvetítői eljárás, vádemelés elhalasztása stb.). A Be. a vádelőkészítési szakban főszabály szerint egyfokú jogorvoslati jogot biztosít az eljárás résztvevői számára; kivételesen, csak a törvényben meghatározott feltételek esetén van lehetőség további jogorvoslatra (pótmagánvád, felülbírálati indítvány). A büntetőeljárási törvényben meghatározott további jogorvoslat hiányában, az eljárás törvényességét biztosítja az elévülési időn belül a határozat vagy intézkedés hivatalból történő felülvizsgálata. Hivatalból felülvizsgálható a megalapozatlan vagy törvénysértő határozat és intézkedés.

A 9/1992. (I. 30.) AB határozatra figyelemmel a hivatalból történő felülvizsgálat nem az anyagi igazság kiderítését szolgálja; a jogbiztonság megköveteli, hogy arra új tény vagy körülmény felmerülése esetén csak akkor kerüljön sor, ha az eljárás lefolytatásától az ügy érdemét tekintve lényegesen eltérő döntés - vádemelés vagy azzal egyenértékű eljárás befejezési mód - várható.

A 21. §-hoz

Az ügyész nyomozással kapcsolatos feladataihoz hasonlóan a büntetőbíróságok előtti ügyészi tevékenység részletes szabályait is a Be. tartalmazza. Ezért a törvényben - annak rögzítése mellett, hogy az ügyész az igazságszolgáltatás közreműködőjeként az állam büntető igényét érvényesíti a büntetőbíróságok előtt -, elegendő a vádat képviselő, s azzal rendelkezni jogosult ügyész főbb feladatainak és jogköreinek általános jellegű megjelölése.

A 22-24. §-hoz

Az Alaptörvény 29. cikk (2) bekezdése c) pontjának rendelkezése - az alaptörvényi minőségéből fakadóan - keret jelleggel, átfogóan határozza meg a legfőbb ügyész és az ügyész büntetés-végrehajtáshoz kapcsolódó feladatait. A tárgykörbe tartozó feladatok szerteágazóságára, sokrétűségére, a más törvényi szabályozásokban történt változásokra figyelemmel indokolt rögzíteni azokat a főbb területeket, amelyekre az ügyész büntetés-végrehajtási törvényességi felügyeleti tevékenysége kiterjed. Ez a szabályozás már az általános rendelkezések között megjelenik. Az egyes szankciók, kényszerintézkedések tartalma joghátrány vagy jogkorlátozás, ami jogállamban nem haladhatja meg a törvényben meghatározott mértéket, de azt is biztosítani kell, hogy annál kevesebb sem lehet. Az erősebb ügyészi eszközök alkalmazása a büntetés-végrehajtási felügyeleti tevékenység hatékonyságát növelheti.

A 25. §-hoz

A nemzetközi bűnügyi együttműködés terén a legfőbb ügyész kizárólagos hatáskörébe tartozik a joghatóságról való lemondás kérdésében történő döntés. A bűnözés elleni küzdelem hatékonyabbá tétele érdekében az Európai Unió tagállamaival folytatott bűnügyi együttműködésről szóló törvények több területen lehetővé tették a tagállamok illetékes igazságügyi hatóságai közötti közvetlen érintkezést. E törvények vonatkozó rendelkezései alapján az illetékes magyar hatóság közvetlenül tehet feljelentést a külföldi állam igazságügyi hatóságánál, továbbá közvetlenül fogadhat és kérhet eljárási jogsegélyt.

A 26. §-hoz

Az ügyészség büntetőjogon kívüli közérdekvédelmi feladat- és hatásköreit részben a törvény, részben külön törvények szabályozzák. E feladatokat az ügyészség az igazságszolgáltatás közreműködőjeként látja el. A törvény - az átláthatóság és a felesleges ismétlések elkerülése érdekében - azt a kodifikációs technikát követi, hogy először a közérdekvédelmi feladatok közös szabályait állapítja meg, ezt követően az egyes részterületek vonatkozásában már csak azokat a speciális előírásokat rögzíti, amelyek az általános szabályoktól eltérőek. Az ügyészség - főszabályként - intézkedésének megalapozása érdekében hivatalból vizsgálatot folytat, amennyiben a rendelkezésre álló információk súlyos törvénysértésre utalnak. A törvény szakít azzal a hatályos szabályozással, amely az ügyészségnek - a jogbiztonsággal nem összeegyeztethető módon - korlátlan diszkrecionális jogot ad a vizsgálat tartását illetően. Az ügyészség a törvényesség helyreállítása érdekében elsősorban peres és nemperes eljárások megindításával, valamint hatósági eljárások kezdeményezésével és jogorvoslatok előterjesztésével lép fel.

Amennyiben a törvénysértést előidéző, az ügyészi fellépésre okot adó törvénysértést maga is orvosolni képes, az ügyész fellépése előtt a törvénysértés önkéntes teljesítéssel való megszüntetésére hívhat fel. A felhívás címzettje köteles a megadott határidőn belül az ügyészt tájékoztatni arról, hogy a törvénysértést orvosolta, vagy - indokai kifejtésével - arról, hogy a felhívásban foglaltakkal nem ért egyet. Amennyiben az ügyészi felhívás eredménytelen marad, az ügyész az általa megadott határidő leteltét követő 30 napon belül perindítással él, vagy ha álláspontja időközben megváltozott, az eljárást megszünteti.

Fontos garanciális rendelkezés, hogy amennyiben az ügyész törvényben meghatározott fellépési joga mérlegelésen alapul, és a fellépés mellőzéséről dönt, a fellépés érdekében hozzáforduló kérelmezőt indokolt állásfoglalásban köteles erről tájékoztatni. A kérelmező az ügyészi állásfoglalás felülvizsgálatát a felettes ügyésznél kezdeményezheti.

A törvény fenntartja a jelzés jogintézményét, amelyet akkor alkalmaz az ügyész, ha törvénysértésnek nem minősülő hiányosságot vagy olyan csekély jelentőségű törvénysértést tár fel, amely fellépést nem tesz indokolttá. Amennyiben az ügyész ezt kéri, az illetékes szerv vezetője a jelzéssel kapcsolatos álláspontjáról az ügyészt 30 napon belül értesíteni köteles.

A 27. §-hoz

Az 1/1994. (I. 7.) AB határozat megállapította, hogy a polgári eljárásban az ügyész általános perindítási, fellépési és jogorvoslati joga alkotmányellenes. A törvény az AB határozat elvi indokai figyelembevételével részletesen meghatározza az ügyész peres és nemperes eljárásokban való részvételi lehetőségeit, az eljárásbeli jogkörök terjedelmét illetően pedig megkülönböztetést tesz a részvétel formái között. Ha az ügyész más személy jogainak védelme érdekében kezdeményez eljárást, vagy fellép, úgy eljárási jogait a fél magánautonómiájának és rendelkezési jogának tiszteletben tartásával gyakorolja. A törvény példálózó jelleggel felsorolja azokat a védett értékeket, amelyek az ügyészi perindítás szempontjából kiemelt jelentőséggel bírnak, de nem zárja ki, hogy törvény az ügyész számára a jövőben további hatásköröket biztosítson. Jelentős rendelkezése a törvénynek, hogy amennyiben törvény az ügyészt perindításra jogosítja, az eljárás közérdekűségét vélelmezni kell. E törvényi vélelem alapja, hogy az ügyész közjogi hatásköreit a közérdek védelmében gyakorolja.

A 28. §-hoz

A törvény elsőként a szervezetek közhiteles nyilvántartásával össze-függő ügyészi hatásköröket rögzíti, utalva arra, hogy a konkrét hatásköröket és azok gyakorlásának feltételeit külön törvényi rendelkezések határozzák meg. A törvény általános érvénnyel, garanciális szabályként rögzíti, hogy amennyiben törvény alapján az ügyész a jogi személy működésének törvényességét ellenőrizheti, a jogi személy nyilvántartásba vételéről, illetve a nyilvántartás adataiban bekövetkezett változás átvezetéséről szóló határozatot közölni kell az ügyésszel. A rendelkezés nevesíti azt az ügyészi hatáskört is, mely alapján az ügyész kezdeményezheti a jogi személyek vonatkozásában más szervek (bíróság, közigazgatási hatóság, vagy bíróságon kívüli más jogalkotó szerv) által gyakorolt törvényességi felügyeleti eljárást, utalva arra, hogy a kezdeményezés jogát és feltételeit külön törvény határozza meg. A törvény hangsúlyozza, hogy az ügyész a jogi személyek működése törvényességének helyreállítása, megszüntetése vagy feloszlatása iránt perindítási joggal akkor él, ha a perindításra okot adó feltételek megalapozottan fennállnak. A rendelkezés szerint a külön törvényekben meghatározott feltételeken túl a perindításra - kizáró törvényi rendelkezés hiányában - az ügyész akkor is jogosult, ha a jogszabálysértés a jogi személy törvényes működését veszélyezteti.

A törvény az e cím alatt meghatározott pereket megelőzően alkalmazható felhívás vonatkozásában az általános szabályokon (26. §) túl előírja, hogy arra az ügyész a jogszabálysértés tudomásra jutásától számított 6 hónapon belül, de legfeljebb az arra okot adó körülmény bekövetkezését követő 3 éven belül kerülhet sor.

A 29. §-hoz

A törvény értelmében az ügyészség ellenőrzi a közigazgatási hatósági eljárások, valamint a bíróságon kívüli más jogalkalmazó szervek által hozott egyedi, bíróság által felül nem bírált jogerős vagy végrehajtható döntések, valamint hatósági intézkedések törvényességét. A törvény e szakasza a szóban forgó feladat speciális szabályait foglalja magában.

Fontos hangsúlyozni, hogy az ellátandó feladatot a törvény nem törvényességi felügyeletként definiálja. A jelenlegi terminológiai meghatározás ugyanis dogmatikailag pontatlan, mert a közigazgatási jogban a felügyeleti jogkör - főszabályként - többek között a felügyelt szerv döntéseinek megsemmisítését és új eljárásra utasítását is magában foglalja. Ilyen jogköre pedig az ügyészségnek jelenleg sincs és a jövőben sem lesz.

A törvény a jogbiztonságra tekintettel jelentősen csökkenti az ügyészi fellépésre rendelkezésre álló objektív határidőket. Ha törvény eltérően nem rendelkezik, akkor erre a törvénysértő döntés jogerőre emelkedésétől vagy a végrehajtás elrendelésétől számított legfeljebb egy éven belül - kötelezettséget megállapító, jogot elvonó vagy korlátozó döntés esetén a végrehajtáshoz való jog elévüléséig, követelés biztosítását vagy dolog zárlatát elrendelő döntéssel szemben mindaddig, amíg ez az állapot fennáll - van mód.

A törvénysértés minél gyorsabb orvoslása érdekében az ügyész felhívását az ügyben eljáró szerv felügyeleti szervéhez nyújtja be, kivéve, ha az eljáró szervnek nincs felügyeleti szerve, a felügyeleti szerv intézkedésre nem jogosult, vagy felügyeleti szerve a Kormány. Ez utóbbi esetben ugyanis a felhívást az ügyész a döntést hozó szervhez nyújtja be. Ha az ügyész a felhívásban a törvénysértő döntés végrehajtásának felfüggesztését indítványozza, ennek a felhívás címzettje köteles eleget tenni.

A felhívás eredménytelensége esetén az ügyész az alapügyben hozott döntést támadhatja meg a bíróság előtt, szemben a hatályos szabályozással, amelynek értelmében az ügyész bírósági felülvizsgálat-kérési joga az óvást elutasító határozathoz kötődik. A változtatás oka, hogy miután az ügyészi felhívás a törvénysértés megszüntetését célozza, a felhívás címzettjének esetleges elutasító magatartása esetén arra kell az ügyésznek jogosultságot kapnia, hogy közvetlenül magát a törvénysértőnek tartott döntést támadhassa meg a bíróság előtt.

A törvény értelmében külön törvény egyes közigazgatási és szabály-sértési eljárásban elrendelt kényszerintézkedések foganatosítását, és egyéb eljárási cselekmények elvégzését, illetve titkos információszerzésre irányuló - büntetőeljáráson kívüli - hatósági eljárás megindítását az ügyész előzetes jóváhagyásához kötheti vagy feljogosíthatja az ügyészt ezek megtiltására.

A gyermekek jogainak kiemelkedő fontosságára tekintettel az ügyész ellenőrizheti a gyermekvédelmi szolgáltató tevékenységet folytató intézmények működésének törvényességét is. Ha a feltárt törvénysértés miatti ügyészi felhívással az intézmény vezetője nem ért egyet, fenntartójához fordul, s ezzel egyidejűleg a javasolt intézkedésnek az egyeztetés lezárulásáig történő elhalasztásáról dönthet.

A 30. §-hoz

A törvény a szabálysértési hatóságok eljárása, határozata, intézkedése törvénysértő voltának kiküszöbölése érdekében továbbra is fenntartja az ügyészi hatáskört, annak eszköze az ügyészi felhívás. Amennyiben a szabálysértési hatóság bűncselekményt bírált el szabálysértésként, a határozat ellen az elévülési időn - 6 hónapon túl -, de a bűncselekmény elévülési idején belül is élhet felhívással az ügyész; az elkövető javára viszont a szabálysértésről a központi nyilvántartásban kezelt adatok törlési határidejéig van helye ügyészi felhívásnak.

A törvény szerint az ügyész jogköre fennmarad a szabálysértési hatóság intézkedései és határozata ellen benyújtott panasz elbírálása tekintetében, az eljárást megszüntető egyes határozatok felülvizsgálatát illetően, továbbá a szabálysértési hatóság kényszerintézkedést - postai küldemény lefoglalása, elővezetés - elrendelő intézkedése törvényességének megítélésére vonatkozóan. Az ügyész határozata kötelező a szabálysértési hatóság számára.

Törvényben meghatározott okból a bíróság jogerős határozata ellen az ügyész rendkívüli jogorvoslattal élhet, perújítást kezdeményezhet.

A 31-37. §-hoz

Az ügyészségi adatkezelésre vonatkozó rendelkezések - az információs önrendelkezési jogról és az információszabadságról szóló törvény alapján - részletesen meghatározzák az ügyészség büntetőjogi, közérdekvédelmi, statisztikai, valamint tudományos célú, továbbá a más hatóságoktól átvett adatok adatkezelésének a szabályait.

A törvény egyértelművé teszi a visszaélés személyes adattal bűncselekmény megvalósulása esetén az érintett ügyészségi alkalmazott büntetőjogi felelősségét, valamint az ügyviteli, igazgatási jellegű iratok körébe tartozó személyes adatok nyilvánosságra kerülésének lehetőségét.

A legfőbb ügyészt a törvény felhatalmazza arra, hogy utasításban szabályozza azon adatköröket, amelyeket az ügyészség a törvény felhatalmazása alapján kezel, és azokat a határidőket is, amelyeknek a leteltéig a büntetőeljárás során keletkezett személyes adatok tárolhatók.

A törvény - feloldva az eddigi ellentmondást - törvény erejénél fogva lehetővé teszi a büntetőjogi és a magánjogi és közigazgatási jogi szakágak között az adatátadást, így a szakági együttműködés korábbi lehetőségei kibővülnek; hivatalból indítható eljárás a másik szakágtól átvett, az átvevő hatáskörébe tartozó ügyben.

Az Adatvédelmi Biztos 1263/K/2005-5. számú állásfoglalása szerint büntető- és szabálysértési ügyek iratai az OKRI rendelkezésére bocsáthatók. A meglévő ellentmondások feloldása céljából szükségesnek látja a megfelelő törvényi szabályozást annak érdekében, hogy az OKRI adatkezelése teljesen egyértelmű és jogszerű lehessen, ezért a törvény rögzíti az OKRI adatkezelésére vonatkozó speciális szabályokat is.

-----STARTING---POINT---VEGE---

A 38. §-hoz

A törvény 2012. január 1-jén lép hatályba.

A 39. §-hoz

A törvény rövidített megnevezése: Ütv.

A 40-41. §-hoz

Az átmeneti rendelkezések a megnevezések megfeleltetését, illetve a folyamatban lévő ügyek elbírálását érintik.

A 42. §-hoz

A törvény egyes szakaszainak sarkalatosságát állapítja meg.

A 43. §-hoz

Hatályon kívül helyező rendelkezés.

A 44-59. §-hoz

Módosuló jogszabályok:

- a polgári perrendtartásról szóló 1952. évi III. törvény,

- a használati minták oltalmáról szóló 1991. évi XXXVIII. törvény,

- a mikroelektronikai félvezető termékek topográfiájának oltalmáról szóló 1991. évi XXXIX. törvény,

- a Munkavállalói Résztulajdonosi Programról szóló 1992. évi XLIV. törvény,

- az Önkéntes Kölcsönös Biztosító Pénztárakról szóló 1993. évi XCVI. törvény,

- a rendőrségről szóló 1994. évi XXXIV. törvény,

- a találmányok szabadalmi oltalmáról szóló 1995. évi XXXIII. törvény,

- a környezet védelmének általános szabályairól szóló 1995. évi LIII. törvény,

- a természet védelméről szóló 1996. évi LIII. törvény,

- a védjegyek és a földrajzi árujelzők oltalmáról szóló 1997. évi XI. törvény,

- az épített környezet alakításáról és védelméről szóló 1997. évi LXXVII. törvény,

- a szabálysértésekről szóló 1999. évi LXIX. törvény,

- a szerzői jogról szóló 1999. évi LXXVI. törvény.

- a formatervezési minták oltalmáról szóló 2001. évi LXVIII. törvény,

- az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény,

- az európai területi együttműködési csoportosulásról szóló 2007. évi XCIX. törvény.