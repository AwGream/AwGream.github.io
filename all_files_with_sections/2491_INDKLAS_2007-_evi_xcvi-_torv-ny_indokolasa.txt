2007. évi XCVI. törvény indokolása

a Magyar Köztársaság Kormánya és a Lett Köztársaság Kormánya között létrejött, a Magyar Köztársaság kisinyovi nagykövetségén folytatott együttműködésről a vízumkiadás és a konzuli munka más területein tárgyú Megállapodás kihirdetéséről

Indokolás

A Magyar Köztársaság Kormánya és a Lett Köztársaság Kormánya között a Magyar Köztársaság kisinyovi nagykövetségén folytatott együttműködésről a vízumkiadás és a konzuli munka más területein tárgyú Megállapodás aláírására 2007. március 31-én Brémában került sor.

Az EU Bel- és Igazságügyi Tanácsának 2006. július 24-i ülésén a Bizottság egy kisinyovi közös vízumkérelem átvevő központ felállításának igényét fogalmazta meg. A Magyar Köztársaság ezt követően felvállalta, hogy Kisinyovban, a magyar nagykövetség szervezeti keretein belül egy közös vízumkérelem átvevő központot hoz létre, melynek fő feladata az együttműködésben érdekelt EU/Schengen-tagállamokba irányuló vízumkérelmek átvétele és továbbítása az elbírálásra joghatósággal rendelkező tagállam kijelölt külképviseletének. A központ megnyitására 2007. április 25-én került sor.

A kihirdetésre kerülő Megállapodás a Lett Köztársasággal kívánja megteremteni a kisinyovi magyar nagykövetségen történő együttműködés jogi kereteit. A Megállapodás értelmében a nagykövetség segítséget nyújt a lett félnek a hozzá irányuló vízumkérelmek átvételével, továbbításával kapcsolatban, valamint a lett konzulnak a helyszínen végzett konzuli munkájához.

A Megállapodás alapján a felek külügyminisztériumai közötti végrehajtási megállapodás határozza meg az együttműködés technikai és pénzügyi részletszabályait, illetve az adatvédelemre vonatkozó részletszabályokat.