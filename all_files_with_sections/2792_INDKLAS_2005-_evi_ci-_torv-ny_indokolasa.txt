2005. évi CI. törvény indokolása

a Magyar Köztársaság Kormánya és Mongólia Kormánya között a beruházások előmozdításáról és kölcsönös védelméről, Ulánbátorban, 1994. szeptember 13-án aláírt Megállapodás kihirdetéséről

Indokolás

A Magyar Köztársaság Kormánya és Mongólia Kormánya között a beruházások előmozdításáról és kölcsönös védelméről szóló Megállapodás aláírására 1994. szeptember 13-án került sor Ulánbátorban.

A Megállapodást a mongol fél 1995. január 11-én megerősítette, erről a magyar felet 1995. március 6-i jegyzékében értesítette. A mongol megerősítésről a KüM 2004. október 12-én kelt levelében tájékoztatta a PM-et. A magyar fél a Megállapodást a 3/1996. (II. 9.) OGY határozattal erősítette meg, erről 1996. március 6-i jegyzékében tájékoztatta a mongol felet, így a Megállapodás - a benne foglalt rendelkezés értelmében - a második, azaz a magyar részről történő megerősítésről szóló értesítés keltének napján lép hatályba.

A beruházásvédelmi Megállapodás a külföldi befektetések kölcsönös elősegítését, a külföldi befektetők bátorítását, bizalmának megnyerését szolgálja. A befektetők nagyobb biztonságban érzik magukat, ha saját államuk - nemzetközi szerződés alapján is - képviseli érdekeiket a fogadó állammal szemben.

A Megállapodás olyan nemzetközi normába foglalt garanciákat tartalmaz a külföldi beruházások létesítésére és működésére vonatkozóan, amelyek kizárják az egyoldalú változtatás lehetőségét.

A Megállapodás biztosítja:

- a tőke repatriálásának jogát;

- kártalanítás nyújtását olyan esetekben, amikor a beruházást a fogadó állam államosítja vagy kisajátítja.

Rendelkezik továbbá a beruházási viták rendezéséről is. Ha a beruházó és a fogadó állam között a beruházással kapcsolatosan vita keletkezik, azt semleges, nemzetközi választott bíróság (ICSID, UNCITRAL) elé lehet terjeszteni. A Megállapodás aláírásával a fogadó állam is aláveti magát a választottbírósági eljárásnak.

A Megállapodás tartalmát tekintve megfelel a nemzetközi gyakorlatnak és a Magyar Köztársaság által eddig megkötött más kétoldalú szerződésekben foglaltaknak.

Az 1982. évi 27. törvényerejű rendelet 13. § (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni.