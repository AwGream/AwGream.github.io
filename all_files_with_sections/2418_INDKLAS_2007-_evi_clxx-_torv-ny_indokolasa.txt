2007. évi CLXX. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosításáról, valamint egyes törvényeknek az egészségkárosodás mértékére vonatkozó új minősítési rendszer és a rehabilitációs járadék bevezetésével összefüggő módosításáról

-----STARTING---POINT---ALTALANOS--- 

A törvény tartalmi szempontból elsődlegesen a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) megfogalmazásainak pontosítását és a szabályozási rendszer rugalmasabbá tételét célozza. Tartalmaz továbbá olyan módosításokat is, amelyek az egyes rendelkezések gyakorlati alkalmazása során felszínre került ellentmondásokat kívánják kiküszöbölni és hatálybalépésük 2008. január 1-jével feltétlenül indokolt.

A módosítás érinti többek között a szolgálati viszony létesítésének, illetve a hivatásos állományba vételnek a feltételrendszerét, a fegyelmi és a kártérítési eljárás egyes részletszabályait, valamint a kiemelt miniszteri munkáltatói jogköröket szabályozó 3. számú mellékletet. A törvény lehetővé teszi a miniszter irányító szerepének erősítését, valamint a kiemelt és rész munkáltatói hatáskörök egyértelmű és határozott szétválasztását.

A törvény legjelentősebb terjedelmű tartalmi eleme a rehabilitációs járadékról szóló 2007. évi LXXXIV. törvény (a továbbiakban: Rjtv.) végrehajtását szolgálja, amely a honvédelemről és a Magyar Honvédségről szóló 2004. évi CV. törvény (a továbbiakban: Hvt.), a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.), illetve a hadigondozásról szóló 1994. évi XLV. törvény (a továbbiakban: Hdt.) módosítására is kihat.

-----STARTING---POINT---RESZLETES---

Az 1. §-hoz és 25. §-hoz

[Hjt. 40. § (3)-(4) bekezdéseihez, és 3. számú melléklethez]

A törvény szerinti módosítást követően a Hjt. 3. számú mellékletében csak a miniszter kiemelt munkáltatói jogkörei szerepelnek, ugyanakkor a Hjt. 40. § új (3) és (4) bekezdéssel egészül ki. A kiegészítés a Honvéd Vezérkar főnöke kiemelt, kizárólagos munkáltatói jogköreit rögzíti, ugyanakkor az egyéb munkáltatói jogkör gyakorlására jogosult parancsnokok/vezetők jogköreinek egységes megjelenítését pedig miniszteri rendeleti szintre utalja.

A 2. §-hoz

[A Hjt. 41. § (2) bekezdéséhez]

A törvény a Hjt. 41. § (2) bekezdés kiegészítéseként kizáró okként tünteti fel a szolgálati viszony létesítésénél, ha valaki a Büntető Törvénykönyvről szóló 1978. évi IV. törvény 72. §-ban rögzített próbára bocsátás, illetve a büntetőeljárásról szóló 1998. évi XIX. törvény 459. §-ban rögzített vádemelés elhalasztása intézkedés hatálya alatt áll.

A 3. §-hoz

[A Hjt. 42. § (2) bekezdéséhez]

A Hjt. 42. § (2) bekezdésének módosítása a hivatásos állományba vétel rendfokozatra vonatkozó korlátozásának enyhítését valósítja meg azzal, hogy az eddigi zászlósi rendfokozat helyett, már főtörzsőrmesteri rendfokozattól teszi lehetővé a hivatásos állományba vételt. Ezzel egyidejűleg hatályon kívül helyezésre kerül a Hjt. 286/A. § (1) bekezdése szerinti átmeneti rendelkezés.

A 4. §-hoz

(A Hjt. 48. §-ához)

A rendelkezési állományba helyezés esetköreinek kiterjesztése szükségessé vált azokra, akiknek a gyermekgondozási segély illetmény nélküli szabadság igénybevétele nélkül történő folyósítása időszakában beosztása megszűnt, de felmentési védelem alatt állnak. A Magyar Honvédség a felmentési védelemre és a foglalkoztatásra vonatkozó kötelezettségét üres beosztások hiányában csak úgy tudja teljesíteni, ha az érintett és szolgálatteljesítésre jelentkezett állomány rendelkezési állományba helyezése megtörténik.

Az 5. §-hoz

[A Hjt. 49. § (7) bekezdéséhez]

A törvény tartalmazza az Állami Egészségügyi Központra vonatkozó pályázati kötelezettségek megjelenítését, mivel az intézmény nem része a honvédségi egészségügyi intézményrendszernek.

A 6. §-hoz

[A Hjt. 68. § (5) bekezdéséhez, és a 68. § (9) és (10) bekezdéseihez]

A törvény a katonai és rendvédelmi oktatásban végzett szerződéses katonák esetében pontosítja a toborzópénz kifizetésének időpontját, továbbá a hivatásos katonák végkielégítésével azonos elbírálás alá vonja a szerződéses katonák leszerelési segélyét.

A 7-8. §-hoz

[A Hjt. 99. § (2) bekezdéséhez és a 99/A. §-ához]

A törvény egyértelművé teszi, hogy a fokozott igénybevétel ellentételezése esetén a pihentetés időtartamának számítása munkanapokban és nem naptári napokban történik.

A 9-10. és 13. §-hoz

[A Hjt. 106. § (1) bekezdéséhez, a 110/A. §-ához és a 123. §-ához]

A törvény bevezeti - a Hszt. szabályainak átemelésével, az ott már 2006. január 1-je óta létező - szolgálati időpótlék intézményét, a katonai szolgálatban ténylegesen eltöltött idő, a szakmai tapasztalat és az elkötelezettség elismeréseként. A szolgálati időpótlék a távolléti díj alapját képező önálló illetményelem.

A 11. §-hoz

[A Hjt. 112. § (4) bekezdéséhez]

A törvény pontosítja a hatályos NATO szabványnak megfelelő (STANAG 6001 követelményrendszer szerinti) nyelvvizsgák egyenértékűségének meghatározását az alapfokú nyelvvizsgával ekvivalens szint meghatározásával.

A 12. §-hoz

[A Hjt. 119. § (2) bekezdéséhez]

A törvény a szünetelés Hjt. 54. §-a szerinti fogalmát elhagyja a külön juttatás időarányos mértéke szempontjából kizárt idők számítási szabályából.

A 14. §-hoz

[A Hjt. 137. § (5) bekezdéséhez]

A törvény a fegyelmi eljárás szabályai közé beiktatja az áttétel szabályát, mely a fegyelmi eljárás alá vont kinevezése, áthelyezése, vezénylése vagy megbízása esetén határozza meg a fegyelmi eljárás további lefolytatásának módját.

A 15. §-hoz

[A Hjt. 160. § (1) bekezdéséhez]

Fegyelmi ügyben minden olyan határozat érdemi határozatnak tekintendő, amely a fegyelmi felelősség kérdésében dönt. Így ebbe a körbe tartozik a Hjt. 158. § (1) bekezdésében foglalt valamennyi jogcím alapján történő megszüntetés is. A törvény megteremti a megszüntetés jogcíme elleni jogorvoslat lehetőségét is.

A 16. §-hoz

(A Hjt. 179. §-ához)

A törvény tartalmazza - a kártérítési eljárások egyszerűsítése érdekében - a felelősség megállapításának kizárólag kötelezvényben történő rögzítését azoknál a károkozásoknál, ahol a károkozás lényeges körülményei egyértelműek - bekövetkezése, összegszerűsége, felelőse, jogalapja, stb. -, továbbá a károkozásért való felelősséget a károkozó is elismerte. A részletes szabályok meghatározása érdekében pontosításra kerül a kapcsolódó felhatalmazó rendelkezés.

A 17. §-hoz

(A Hjt. 182. §-ához)

A törvény lehetőséget biztosítana azoknak a kárösszegeknek a rendezésére, amikor a kártérítési eljárást a károkozó ismeretlen volta, vagy jogszabályban rögzített kizáró ok miatt nem lehet lefolytatni. A jelenlegi szabályozás ezt nem teszi lehetővé, mert mind a leírást, mind a törlést kiszabott kártérítési összeghez köti, amely kártérítési eljárás előzetes lefolytatását feltételezi.

A 18-20. §-hoz és a 23. §-hoz

(A Hjt. 203. §-ához, 207. §-ához, 208. §-ához, valamint 286/B. §-ához)

A 2008. január 1-jétől hatályba lépő Rjtv. jelentősen módosítja a rokkantsági, baleseti rokkantsági nyugdíj-jogosultsági feltételeit, másfelől a munkaképesség-csökkenés intézménye helyett bevezeti az egészségkárosodás intézményét. A törvény erre figyelemmel egyrészt megfogalmazza az új minősítési rendszerrel (egészségkárosodás intézménye) való jogszabályi összhang kialakításához szükséges módosításokat, másrészt a hivatásos és szerződéses katonákra vonatkozó rokkantsági, baleseti rokkantsági nyugdíjjal kapcsolatos különös szabályokat a megváltozott általános szabályok szerinti feltételek alapul vételével módosítja oly módon, hogy a rehabilitációs járadék, mint új nyugellátási forma katonákra való alkalmazhatóságát a katonai szolgálati viszony tartalmára tekintettel kizárja. A módosítás szerint, ha a katonát legalább 50%-os mértékű egészségkárosodás éri, úgy az egyéb törvényi feltételek fennállása mellett - a rehabilitálhatóság törvényi hiányában - rokkantsági, baleseti rokkantsági nyugellátásra szerez jogosultságot.

A 21. §-hoz

(A Hjt. 223. §-ához)

A Hjt. jelenlegi szabályozása nem teszi lehetővé a munkáltatói jogkört gyakorló elöljárónak a kárigény érvényesítése érdekében a közvetlen bírói utat olyan személlyel szemben, aki a károkozás idején még a honvédség állományába tartozott, azonban a kárigény érvényesítésekor a szolgálati viszonya már nem áll fenn.

A 22. §-hoz

[A Hjt. 243. § (4) bekezdéséhez]

A törvény a katonai nemzetbiztonsági szolgálatok fedőbeosztásokban lévő tagjai esetében a megállapítási (rögzítési) szabályokat a szolgálati érdekből eredő további titokvédelmi szabályokkal egészíti ki.

A 24. §-hoz

(A Hjt. 287. §-ához)

A más szervhez vezényelt katonák járandóságra való jogosultságára vonatkozó rendelkezéseket, illetve a vezénylés részletes szabályait jelenleg miniszteri rendelet tartalmazza. Ezen rendelkezések hatályosulásának bizonytalansága miatt célszerű a kormányrendeleti szintű rögzítés.

A 26. §-hoz

(A Hjt. 5. számú mellékletéhez)

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltaknak megfelelően tartalmazza a fegyelmi és kártérítési nyilvántartásra vonatkozó adatkörök pontosítását.

A 27-32. §-hoz

(A Hdt. 2-4. §-aihoz, 7-8. §-aihoz, 29. §-ához)

Az Rjtv. által 2008. január 1-jétől bevezetésre kerülő a munkaképesség megváltozásával összefüggő új minősítési rendszerre figyelemmel a törvény a Hdt. egyes rendelkezéseiben szereplő munkaképesség csökkenés intézményét érdemi változtatás nélkül az egészségkárosodás intézményére cseréli. Ennek megfelelően a 2007. december 31-ét követően benyújtásra kerülő hadieredetű fogyatkozás megállapítására vonatkozó igénybejelentések esetén a rehabilitációs szakértő szerv már nem a munkaképesség- csökkenés, hanem az egészségkárosodás mértékét vizsgálja.

A 33-36. §-hoz

(A Hszt. 182. §-ához, 185. §-ához, 186. §-ához és a 341/B. §-ához)

Az Rjtv. által 2008. január 1-jétől bevezetésre kerülő a munkaképesség megváltozásával összefüggő új minősítési rendszerre figyelemmel a törvény a Hszt. egyes rendelkezéseiben szereplő munkaképesség csökkenés intézményét érdemi változtatás nélkül az egészségkárosodás intézményére cseréli a mértékek egyidejű beazonosításával.

A 37-39. §-hoz

[A Hft. 41/L. § (1) bekezdéséhez, a 41/P. § (1) bekezdéséhez és 49/A. §-ához]

Az Rjtv. által 2008. január 1-jétől bevezetésre kerülő a munkaképesség megváltozásával összefüggő új minősítési rendszerre figyelemmel a törvény a Hft. egyes rendelkezéseiben szereplő munkaképesség-csökkenés intézményét érdemi változtatás nélkül az egészségkárosodás intézményére cseréli. A Hft. módosítása a rokkantsági nyugdíj és a baleseti rokkantsági nyugdíj tekintetében az Rjtv.-től eltérő szabályokat nem fogalmaz meg.

A 40-42.§-hoz

(A Hvt. 7. §-ához, 9. §-ához, 33. §-ához)

Az Rjtv. által 2008. január 1-jétől bevezetésre kerülő a munkaképesség megváltozásával összefüggő új minősítési rendszerre figyelemmel a törvény a Hvt. egyes rendelkezéseiben szereplő munkaképesség-csökkenés intézményét érdemi változtatás nélkül az egészségkárosodás intézményére cseréli.

A 43. §-hoz

(A Hvt. 207. §-ához)

A hadkötelezettség teljesítésével összefüggésben miniszteri rendeleti szinten szabályozni szükséges a sorozáson megállapítható katonai alkalmassági fokozatok elbírálásának rendjét. Az illetékes miniszterek részére a törvény felhatalmazást ad ágazati feladataik rendeleti szintű megállapítására. Szabályozni szükséges továbbá a Magyar Honvédség jogi képviseletének a rendjét is. Ezért a törvény e szabályozási tárgykörökre adott felhatalmazó rendelkezésekkel egészíti ki a Hvt.-t.

A meghagyással kapcsolatos kormányrendeleti szintű általános szabályok hiányában azonban a meghagyást szabályozó miniszteri rendeletek nem adhatók ki. Ezért - a meghagyás általános szabályainak megalkotása céljából - a Kormánynak adott felhatalmazó rendelkezések kiegészítése, valamint ezzel összefüggésben a miniszternek adott felhatalmazás pontosítása is indokolt. Ugyancsak felhatalmazást adni a Kormánynak a sorozáskor a katonai szolgálatra történő bevonuláskor, a katonai szolgálat teljesítése során továbbá a hadköteles megjelenési kötelezettségével, sorozás előtti orvosi vizsgálatával, sorozásával és bevonulásával kapcsolatban felmerülő költségek és díjazások megállapításának, folyósításának tárgyköre szabályozása tekintetében is.

-----STARTING---POINT---VEGE---

A 44. §-hoz

A törvény hatályba léptető, a deregulációs követelményeknek megfelelően hatályon kívül helyező, valamint az Rjtv. hatályba lépésével összefüggő szabályokat tartalmaz.