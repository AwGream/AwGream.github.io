2000. évi XLVII. törvény indokolása

az ipari üzemekben biztosított heti pihenőnapról szóló, a nemzetközi munkaügyi konferencia 1921. évi 3. ülésszakán elfogadott 14. számú Egyezmény kihirdetéséről

Indokolás

A Nemzetközi Munkaügyi Szervezet munkafeltételeket érintő egyezményei közül az 1921-ben elfogadott 14. számú értelmezi az ipari üzem fogalmát, és meghatározza az ott foglalkoztatottak részére biztosítandó heti pihenőidőt.

Az Egyezmény ratifikálásával a tagállamok arra vállalnak kötelezettséget, hogy az ipari üzemekben foglalkoztatott teljes személyzet számára biztosítanak hetente legalább huszonnégy órás, folyamatos pihenőnapot. E rendelkezés alól az államok kivételeket engedélyezhetnek nyomós gazdasági érdek esetén, amelyeket jegyzékbe foglalva el kell juttatni a Nemzetközi Munkaügyi Hivatalhoz.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény azután lép hatályba, amikor a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1956. június 8. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.