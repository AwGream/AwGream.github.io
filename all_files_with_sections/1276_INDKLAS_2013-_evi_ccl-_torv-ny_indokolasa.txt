2013. évi CCL. törvény indokolása

egyes törvényeknek agrár- és környezetügyi tárgyban történő módosításáról

-----STARTING---POINT---ALTALANOS--- 

A Vidékfejlesztési Minisztérium összegyűjtötte a feladatkörébe tartozó egyes törvények azon módosítási igényét, melyek terjedelmüket tekintve nem igénylik az önálló törvényben történő tárgyalást és elfogadásuk még 2013. évben szükséges.

Ennek megfelelően a törvényben

1. A szarvasmarhák törzskönyvelésének egységessé tétele tárgyában Rómában 1936. évi október hó 14. napján kelt nemzetközi egyezmény becikkelyezéséről szóló 1940. évi XXIX. törvénycikk módosítása

2. A csődeljárásról és a felszámolási eljárásról szóló 1991. évi XLIX. törvény módosítása

3. A polgárok személyi adatainak és lakcímének nyilvántartásáról szóló 1992. évi LXVI. törvény módosítása

4. A statisztikáról szóló 1993. évi XLVI. törvény módosítása

5. Az állattenyésztésről szóló 1993. évi CXIV. törvény módosítása

6. A környezet védelmének általános szabályairól szóló 1995. évi LIII. törvény módosítása

7. A vízgazdálkodásról szóló 1995. évi LVII. törvény módosítása

8. A Biológiai Sokféleség Egyezmény kihirdetéséről szóló 1995. évi LXXXI. törvény módosítása

9. A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása

10. A természet védelméről szóló 1996. évi LIII. törvény (a továbbiakban: Tvt.) módosítása

11. A vad védelméről, a vadgazdálkodásról, valamint a vadászatról szóló 1996. évi LV. törvény módosítása

12. Az épített környezet alakításáról és védelméről szóló 1997. évi LXXVIII. törvény módosítása

13. Az ingatlan-nyilvántartásról szóló 1997. évi CXLI. törvény módosítása

14. A géntechnológiai tevékenységről szóló 1998. évi XXVII. törvény módosítása

15. Az állatok védelméről és kíméletéről szóló 1998. évi XXVIII. törvény módosítása

16. A szakképzésről szóló 2011. évi CLXXXVII. törvény módosítása

17. A szőlőtermesztésről és a borgazdálkodásról szóló 2004. évi XVIII. törvény módosítása

18. A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény módosítása

19. A termőföld védelméről szóló 2007. évi CXXIX. törvény (a továbbiakban: Tfvt.) módosítása

20. Az élelmiszerláncról és hatósági felügyeletéről szóló 2008. évi XLVI. törvény módosítása

21. Az erdőről, az erdő védelméről és az erdőgazdálkodásról szóló 2009. évi XXXVII. törvény módosítása

22. A Nemzeti Földalapról szóló 2010. évi LXXXVII. törvény módosítása

23. Az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény módosítása

24. A mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény módosítása

25. A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosítása

26. A magyar nemzeti értékekről és a hungarikumokról szóló 2012. évi XXX. törvény módosítása

27. A földmérési és térképészeti tevékenységről szóló 2012. évi XLVI. törvény módosítása

28. Az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény módosítása

29. A Magyar Állatorvosi Kamaráról, valamint az állatorvosi szolgáltatói tevékenység végzéséről szóló 2012. évi CXXVII. törvény módosítása

30. A szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény módosítása

31. A hulladékról szóló 2012. évi CLXXXV. törvény módosítása

32. A hegyközségekről szóló 2012. évi CCXIX. törvény módosítása

33. A halgazdálkodásról és a hal védelméről szóló 2013. évi CII. törvény módosítása

34. A hulladékgazdálkodási közszolgáltatási tevékenység minősítéséről szóló 2013. évi CXXV. törvény módosítása

35. A mező és erdőgazdasági földek forgalmáról szóló 2013. évi CXXII. törvénnyel (a továbbiakban: Fétv.) összefüggő egyes rendelkezésekről és átmeneti szabályokról szóló 2013. évi CCXII. törvény módosítása

található.

-----STARTING---POINT---RESZLETES---

Az 1. §-hoz

A szarvasmarhák törzskönyvelésének egységessé tétele tárgyában Rómában 1936. évi október hó 14. napján kelt nemzetközi egyezmény becikkelyezéséről szóló 1940. évi XXIX. törvénycikkben a felelős miniszter megnevezésének pontosítása.

A 2-5. §-hoz

Kodifikációs hiba folytán a csődtörvény módosítása 2013. december 15-én lépett hatályba. Az eredeti jogalkotói cél azonban az volt, hogy a csődtörvények a mező- és erdőgazdasági hasznosítású földekre utaló rendelkezései - összhangban a mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi törvény) vonatkozó 35. §-ának hatályba lépésével - 2014. május 1-jén lépjenek hatályba.

Ezért szükséges, hogy a csődtörvény 2013. december 15-én módosult rendelkezései minél előbb - 2013. december 31-én - a korábban hatályos rendelkezésekre álljanak vissza, majd egy újabb módosítással az eredetileg szándékozottak szerint 2014. május 1-jén lépjenek hatályba a csődtörvény Földforgalmi törvénnyel összefüggő módosításai.

Mivel a csődtörvény hatálya alá tartozó jogi személyek esetében ritka az, hogy a jogi személy termőföld tulajdonnal rendelkezik, valamint tekintettel arra, hogy 2013. december 15-én még nem lépnek hatályba a Földforgalmi törvény vonatkozó 35. §-a és a felszámolási árverésekre vonatkozó végrehajtási rendelete sem, jogalkalmazási problémát várhatóan nem okoz az, hogy 2013. december 15. és 2013. december 31. között még nem alkalmazható a csődtörvénynek a Földforgalmi törvény szerinti árverésekre történő hivatkozása. Mivel a Földforgalmi törvény 35. §-a ebben az időszakban még nem lesz hatályos, ezt azt jelenti, hogyha december 15. és december 31. között sor is kerülne jogi személy tulajdonában álló termőföld árverésére, etekintetben a speciális rendelkezés nem érvényesül, vagyis a csődtörvény általános rendelkezései szerint kell eljárni.

A 6. §-hoz

Felhatalmazás, hogy az élelmiszerlánc-felügyeleti szerv az élelmiszerlánc-felügyeleti információs rendszer létrehozásával és működtetésével összefüggő feladatai ellátásához a polgárok személyi adatainak és lakcímének nyilvántartásából adatokat vehessen át.

A 7. §-hoz

Az Agrárgazdasági Kutatóintézet statisztikai szervként történő kijelölése.

A 8. §-hoz

A Mezőhegyesi Állami Ménes Lótenyésztő és -értékesítő Korlátolt Felelősségű Társaság és a Bábolna Nemzeti Ménesbirtok Korlátolt Felelősségű Társaság vonatkozásában a tulajdonosi jogok gyakorlására az agrárpolitikáért felelős miniszter kerül kijelölésre.

A 9-21. §-hoz

A környezet védelmének általános szabályairól szóló 1995. évi LIII. törvény (Kvt.) módosításának célja az Országos Hulladékgazdálkodási Ügynökségen belül működő, a hulladékgazdálkodási közszolgáltatókat minősítő hatóság hozzáférésének biztosítása az OKIR rendszerben a hatósági tevékenység végzéséhez szükséges adatokhoz.

A módosítás célja, hogy a Kvt. rendszerében hangsúlyosan megjelenő, a víz mint környezeti elem védelmére vonatkozó szabályrendszert kiegészítse a vizekért való állami felelősség és az azzal kapcsolatos feladatellátás pontosabb meghatározásával.

A módosítás szerint a víz, mint környezeti elem védelmével kapcsolatos kormányzati feladatokat a vízvédelemért felelős miniszter látja el, a hatósági hatásköröket pedig a vízvédelmi hatóságra telepíti. A módosítással egyrészt törvényi szintű kiemelést, megerősítést nyer a vízvédelemért való kormányzati és államigazgatási felelősség, másrészről pedig a módosítás egybevág azzal a célkitűzéssel is, hogy rugalmasabban meghatározható legyen a kormányzati munkamegosztásban a vízvédelmi feladatokat ellátó államigazgatási szervezetrendszer. Amíg tehát a Kvt. hatályos törvényi szabályozása alapján a vízvédelmi feladatok kizárólag a környezetvédelemért felelős miniszter részfeladataiként jelennek meg, addig a módosítás lehetővé teszi, hogy a vízvédelem önállósult miniszteri feladatkört képezhessen.

A 22. §-hoz

A módosítás célja, hogy a nem közművel összegyűjtött háztartási szennyvíz ürítési díjának meghatározásához szükséges egységnyi díjtételének elemei felsorolásra kerüljenek. A törvény egyértelművé teszi azt, hogy a kéttényezős díjszámításnál az ürítési díj meghatározásának lényeges eleme a nem közművel összegyűjtött háztartási szennyvíz mennyisége. Az új 44/D. § (8) bekezdés célja, hogy díjkedvezmény, vagy mentesség megállapítása esetén az Európai Unió által meghatározott költségmegtérülés elvének biztosítása révén fedezze a szolgáltató valós költségeit.

A 23. §-hoz

A Biológiai Sokféleség Egyezmény kihirdetéséről szóló 1995. évi LXXXI. törvény módosításával a felelős miniszter megnevezése kerül pontosításra.

A 24. §-hoz

Felhatalmazás, hogy az élelmiszerlánc-felügyeleti szerv az élelmiszerlánc-felügyeleti információs rendszer létrehozásával és működtetésével összefüggő feladatai ellátásához adatokat vehessen át.

A 25-27. §-hoz

A természet védelméről szóló 1996. évi LIII. törvényben a nemzeti park övezetekre vonatkozó módosítás célja az egyes övezeti elnevezések pontosítása és a felhatalmazó rendelkezés kiegészítése. A változtatás a jogbiztonság elvének maradéktalan érvényre juttatását segíti. A hatályos övezeti elnevezések és a szakmailag indokolt rendeltetés között több szempontból nincs teljes összhang, amelyet a normaszövegben javítani szükséges. Továbbá a hatályos felhatalmazás csupán az övezetekbe sorolás elveinek meghatározására és annak technikai megvalósítására ad szabályozási lehetőséget. A felhatalmazó rendelkezés kiegészítésével mód van a nemzeti park övezetekre vonatkozó általános természetvédelmi anyagi jogi keretszabályozás kialakítására.

A Vidékfejlesztési Minisztérium 2012-2013 folyamán a nemzeti park igazgatóságokkal együttműködésben elkészítette a nemzeti parkok övezeti besorolásának természetvédelmi szakmai koncepcióját. A természetvédelmi szakmai koncepció meghatározza a nemzeti parkok övezeti besorolásának korszerű, a Nemzetközi Természetvédelmi Unió (IUCN) ajánlásaival is összhangban lévő természetvédelmi szakmai elveit, az egyes övezetek esetében a természetvédelmi célt és rendeltetést. Ezzel összefüggésben, annak érdekében, hogy az övezetek elnevezése összhangban legyen a rendeltetésükkel, illetve tükrözzék a megfogalmazott természetvédelmi szakmai elveket, a koncepció javaslatokat fogalmazott meg az övezetek elnevezésének módosítására vonatkozóan is. A hatályos „kezelt övezet” elnevezés „természetkímélő hasznosítás övezete” elnevezésre módosítása összhangban áll azzal, hogy ebben az övezetben a kifejezetten a táji és természeti értékek megőrzésére, fenntartására irányuló természetvédelmi kezelési tevékenységek mellett, egyenrangú módon megjelenik, és teljes létjogosultságot élvez a táji és természeti értékeket nem károsító, a kiemelt oltalom indokaival és céljával összhangban álló gazdálkodás, területhasznosítás is. A hatályos „bemutató övezet” elnevezés „szolgáltató övezet” elnevezésre módosításának indoka, hogy a természetvédelmi bemutatás és ökoturizmus, a természetjárás - összhangban a 1184/2013. (IV. 9.) Korm. határozatban az egészséges életmódra nevelést, sport, turisztikai és szabadidős tevékenységeket (ideértve a gyaloglást, kerékpározást, lovaglást, vitorlázást, túrakenuzást) népszerűsítő kezdeményezésként említett Bejárható Magyarország Keretprogram célkitűzéseivel - nem csupán a „bemutató övezetre” összpontosul, hanem - ha különböző intenzitással is, de - a nemzeti parkok teljes területén megvalósítható és megvalósítandó. Ebből a szempontból a hatályos elnevezés félreérthető és azt a látszatot kelti, mintha e tevékenységek csak erre az övezetre korlátozódnának, illetve megfordítva, mintha ennek az övezetnek csak és kizárólag a bemutatás lenne a rendeltetése. A „szolgáltató övezet” jobban kifejezi azt a szakmai alapelvet, hogy a beépített, lakófunkcióval rendelkező, vagy az ember által rendszeresen és nagy számban látogatott területek tartoznak ide, továbbá azt a körülményt, hogy a természetvédelmi kezelés és a természetkímélő területhasználatot támogató, kiszolgáló infrastruktúra is elsősorban ebben az övezetben helyezkedik el, illetve helyezendő el a jövőben. A nemzeti parkok övezeti besorolásáról szóló miniszteri rendeletben - a Tvt. módosítását követően - az új övezeti elnevezések kerülnek alkalmazásra.

A Tvt. további módosítása arra irányul, hogy a végrehajtási rendeletben - a nemzeti parkok övezetekbe való besorolása elveinek meghatározása és az övezetekbe sorolás mellett - az egyes nemzeti parki övezetekhez (de különösen a természeti övezethez) általános természetvédelmi anyagi jogi keretszabályozást lehessen rendelni. E szabályozási igény indoka, hatályos jogszabályi háttere a következő. A Tvt. 29. § (4) bekezdése alapján a nemzeti parkok természeti övezetei „ex lege” fokozottan védett természeti területnek minősülnek. Fokozottan védett természeti területen a Tvt. 40. § (2) bekezdése szerint csak természetvédelmi kezelés, a Tvt. 38. § (1) bekezdése alapján engedélyezett tevékenység, továbbá közvetlen élet- és vagyonvédelmi beavatkozás végezhető. A Tvt. kiegészített felhatalmazása alapján a végrehajtási rendeletben lehetőség van a természeti övezeten belül a természetvédelmi kezelés keretében végzett tevékenységek körére, módjára és feltételeire vonatkozó szabályozás kialakítására. A Tvt. 36. § (2) bekezdésében általánosságban meghatározott természetvédelmi kezelés értelmezése, az e körbe tartozó tevékenységek kifejtése jelentős mértékben elősegítené az említett, természetvédelmi kezelésre vonatkozó általános rendelkezés egységes értelmezését, s ezzel hatékonyabb érvényesítését a nemzeti parkok természeti övezeteiben. Tekintettel arra, hogy a többi nemzeti parki övezet esetében a védett természeti területekre vonatkozó hatályos szabályok, továbbá a terület specifikus és részletes szabályokat tartalmazó természetvédelmi kezelési tervek megfelelő szabályozási keretet biztosítanak, ezen övezetek esetében hasonló, általános természetvédelmi anyagi jogi szabályozási igény nem merül fel.

A 28. §-hoz

A vad védelméről, a vadgazdálkodásról, valamint a vadászatról szóló 1996. évi LV. törvény módosításának célja annak törvényi előírása, hogy a vadászvizsgát megelőző tanfolyam szervezésére a rendeletben meghatározottak szerint a vadászati hatóság adjon engedélyt.

A 29. §-hoz

A módosítás összefüggésben van az ingatlan-nyilvántartásról szóló 1997. évi CXLI. törvény egyes rendelkezéseinek módosításával.

A 30-54. §-hoz

Az ingatlan-nyilvántartásról szóló 1997. évi CXLI. törvény (a továbbiakban: Inytv.) módosítása - egyes állami szervek részéről (pl. a Nemzeti Vagyonkezelő Zrt. részéről az éves vagyonleltárához) felmerülő nagy tömegű adatigény kiszolgálása érdekében - megteremti annak a lehetőségét, hogy az ingatlan-nyilvántartásból informatikai eszközökkel, elektronikusan történő leválogatás eredménye a törvény felhatalmazása alapján kiadott kormányrendeletben meghatározottak szerint, digitális formában, az elektronikus tulajdoni lap adattartalmának szerkeszthető változatával kerüljön a megrendelő részére átadásra.

Jelenleg az Inytv. nem tartalmaz rendelkezést arra vonatkozóan, hogy az ingatlanügyi hatóság a megszűnt tulajdoni lap tartalmáról milyen formában adhat tájékoztatást az ügyfelek részére. A közigazgatási hatósági eljárás és szolgáltatás általános szabályairól szóló 2004. évi CXL. törvény 83. §-a alapján - eltérő szabályozás hiányában - jelenleg is lehetőség van hatósági bizonyítvány kiállítására, ugyanakkor az ingatlan-nyilvántartás speciális jellegére tekintettel indokolt külön rendelkezés megállapítása. Hangsúlyozni kell azt is, hogy a megszűnt tulajdoni lap tartalmának megismerése iránti igény vélhetően tömegesen nem merül fel a továbbiakban sem az ügyfelek részéről, azonban az adott hatósági, bírósági eljárásban a tényállás tisztázásához bizonyos esetekben szükséges lehet.

Egy új központi címregiszter (Magyarország valamennyi címét lefedő cím-adatbázis) létrehozása érdekében vidékfejlesztési miniszter az ingatlanügyi hatóság részére a számítógépes ingatlan-nyilvántartási rendszerből történő adatszolgáltatás tekintetében díjmentességet engedélyezhet.

Az ingatlanok ún. leíró adatai tekintetében (térmérték, művelési ág, minőségi osztály, kataszteri tiszta jövedelmi érték, kivett megnevezés, stb.) - a Ket. 86. § (1a) bekezdésében foglaltakra tekintettel - indokolt egyértelműen kimondani, hogy az ingatlan-nyilvántartási közhitelesség, illetve az ehhez kapcsolódó jogvédelmi hatály azokra nem (továbbra is kizárólag a jogokra és tényekre) terjed ki. Ugyanakkor a nyilvántartásban szereplő adatok fennállására, illetve a törölt adatok fenn nem állására vonatkozó törvényi vélelem a Ket. szabályával egyezően rögzítésre kerül. A bejegyzett jogosultak személyazonosító és lakcímadatai tekintetében pedig a személy- és lakcímnyilvántartás adatai az irányadóak.

Az ingatlan-nyilvántartási eljárás során egy-egy bejegyzés ranghelyét és ezzel a bejegyzések rangsorát főszabályként a bejegyzés, feljegyzés iránt benyújtott kérelem iktatási időpontja határozza meg. Több járási földhivatalt érintő - jellemzően csereszerződéssel kapcsolatos - kérelem esetén a fenti jogszabályhely gyakorlati alkalmazásával kapcsolatban felmerült, hogy - a különböző járási földhivataloknál benyújtott kérelmek közül - melyik földhivatalhoz történő benyújtás időpontja határozza meg a bejegyzés ranghelyét. A gyakorlatban komoly problémákat okozhat a bejegyzések rangsorával kapcsolatban az, ha a bejegyzés ranghelyét a döntés meghozatalára jogosult földhivatalnál benyújtott kérelem iktatási időpontja határozza meg. Elképzelhető, hogy a kérelmek benyújtása az összes érintett földhivatalnál akár több napos eltéréssel történik meg. A döntés meghozatalára jogosult földhivatalnál előterjesztett kérelem ranghelyére tekintettel - az Inytv. 7. § (1) bekezdésének szigorú értelmezése szerint - a többi járási földhivatalnál benyújtott kérelmeket megelőző rangsorban kerülne elbírálásra a beadvány. Ezáltal a döntés meghozatalára nem jogosult földhivatalnál a köztes időszakban, vagyis a döntésre jogosult ingatlanügyi hatósághoz elsőként érkezett kérelmet követően benyújtott egyéb kérelmek esetében sérülne a rangsor elve, tekintettel arra, hogy a bejegyzés ranghelyét főszabályként a korábbi iktatási időpont határozza meg. A fenti ellentmondás kiküszöbölésére szükséges annak rögzítése, hogy a több járási földhivatalt érintő beadványok esetén a bejegyzés ranghelyét az az időpont határozza meg, amikor a kérelem - a benyújtott kérelmek iktatási időpontját figyelembe véve - valamennyi érintett ingatlan fekvése szerint illetékes járási földhivatalhoz benyújtásra került.

A földmérési és térképészeti tevékenységről szóló 2012. évi XLVI. törvény (a továbbiakban: Fttv.) 17. § (1) bekezdése értelmében a felmérési, térképezési vagy területszámítási hiba megállapítása esetén az ingatlanügyi hatóság az állami ingatlan-nyilvántartási térképi adatbázist hivatalból bármikor kijavíthatja. A hiba kijavítását indokolt a széljegyek rangsorára tekintet nélkül az ingatlan-nyilvántartásban átvezetni.

Az Inytv. 54. § (6) bekezdése szerint a jogok bejegyzése, tények feljegyzése, illetve ezek törlése iránti eljárás során hozott ingatlanügyi hatósági döntés ellen felügyeleti eljárásnak nincs helye. Tekintettel arra, hogy az Inytv. az adatváltozás átvezetése iránti eljárás során hozott döntés ellen a felügyeleti eljárást nem zárja ki, ezen döntések ellen felügyeleti eljárás megindítható. A közhitelesség érdekében szükséges az adatváltozás átvezetése iránti eljárás során hozott döntés elleni felügyeleti eljárás tényének tulajdoni lapon történő feltüntetése.

Az ingatlan-nyilvántartásba feljegyezhető tények körét az Inytv. 28. §-ának új (5) bekezdéssel történő kiegészítésére tekintettel - a forgalombiztonság követelményének fokozottabb érvényre juttatása érdekében - indokolt kiegészíteni a felmérési, térképezési és területszámítási hiba kijavítására irányuló, valamint a földminősítési eljárás megindítására irányuló tény feljegyzésével. A részletes szabályokat a Kormány e törvény felhatalmazása alapján kiadott rendeletében határozza meg.

A kiegészítés egyfelől egyértelművé teszi, hogy azokban az esetekben, amikor az államhatár vonalát, valamint az el-, illetve idekerülő ingatlanok tulajdonjogát nemzetközi szerződést kihirdető törvény állapítja meg, a változás átvezetéséhez - az Inytv. főszabályától eltérően - nem szükséges kérelmet (megkeresést) benyújtani, másfelől biztosítja annak lehetőségét, hogy a Kormány e törvény felhatalmazása alapján kiadott rendeletében ezen eljárás részletes szabályait megállapítsa.

Az Inytv. 27. §-ának újraszabályozására azért került sor, mert a hatályban lévő normaszövegben a 27. § (6) bekezdése egymásután kétszer szerepel.

Az eljárás megindításáról szóló értesítés jelentős postaköltséget jelent az ingatlanügyi hatóság számára. A bejegyzett tulajdonos védelmét szolgáló előírás ugyanakkor felesleges azokban az esetekben, amikor a bejegyzési kérelem érdemi vizsgálat nélküli elutasítására kerül sor. Az Inytv. 27/A. §-ának kiegészítésével a főszabály alóli kivétel kerül meghatározásra, ezáltal az indokolatlan eljárási költségek mérsékelhetőek.

A kiegészítés a Kormány e törvény felhatalmazása alapján kiadott rendeletében eltérő szabályozásra ad lehetőséget a felmérési, térképezési és területszámítási hiba kijavítására irányuló eljárásban, valamint a földminősítési eljárásban az eltérés, illetve a változás bejelentése, továbbá az eljárás megindítása és hivatalból történő lefolytatása tekintetében. Ezek a speciális, a földhivatalok több hatósági hatáskörét érintő - az ingatlan-nyilvántartásban érvényesülő kérelemhez kötöttség főszabályától eltérően - hivatalból is indítható, illetve folytatható eljárások ugyanis különös, a törvényi rendelkezéstől eltérő szabályozást igényelnek.

A társasházakról szóló 2003. évi CXXXII. törvény (a továbbiakban: Tht.) 21. § (3) bekezdése értelmében, ha az egyik tulajdonostárs a lakásában olyan építési tevékenységet folytat, mely lakásösszevonást, vagy lakásmegosztást eredményez, melynek következtében a többi tulajdonostárs eszmei tulajdonhányada érintetlen marad, a közgyűlés az összes tulajdoni hányad szerinti legalább egyszerű szavazattöbbségű határozatával az alapító okiratot - erre vonatkozóan - módosíthatja. Indokolt a Tht. ezen szabályozásához hozzáigazítani az Inytv. rendelkezéseit. A hatályos Inytv. erre vonatkozó kivételszabálya hiányában ugyanis a földhivatal a változásvezetéshez valamennyi tulajdonostárs által aláírt, a módosításokkal egységes szerkezetbe foglalt alapító okiratot követel meg, hiszen a Tht. szerinti egyszerű szótöbbség csak a határozat meghozatalára vonatkozik, azonban az nem bejegyzés alapjául szolgáló okirat az eljárásban, a változásokat mindenképpen alapító okiratba kell foglalni. Az alapító okiratra vonatkozó speciális előírás viszont jelenleg nincs. A törvény analóg az Inytv.-nek a Tht. 10. § alkalmazhatósága érdekében - 2009. szeptember 30. hatállyal - történt módosításával.

Az egyes törvényeknek az új Polgári Törvénykönyv hatálybalépésével összefüggő módosításáról szóló 2013. évi CCLII. törvény 100. §-a - egyebek mellett - átalakítja az ügyvédi ellenjegyzés rendszerét. 2015. január 1-jét követően ún. biztonsági jel (és ahhoz kapcsolódó kamarai nyilvántartás) fogja felváltani az ügyvédi szárazbélyegzővel történő ellenjegyzést, míg 2014. május 1-je és 2015. december 31-e között a szárazbélyegző mellett a biztonsági jel szűkebb okirati körben már bevezetésre kerül. Az Inytv. 32. §-ának (4) bekezdése tartalmaz utalást a szárazbélyegző lenyomatára, mint ami az érvényes ügyvédi ellenjegyzés része.

Az Inytv. 26. § (9) bekezdése akként rendelkezik, hogy ellenjegyzésként a jogtanácsos ellenjegyzését is el kell fogadni, amennyiben a szerződő felek valamelyike jogtanácsos által képviselt szervezet. A törvény 32. § (4) bekezdése határozza meg az ellenjegyzés formai követelményeit. E szerint az ellenjegyzésnek tartalmaznia kell az ellenjegyző személy nevét, aláírását, irodájának székhelyét, az ellenjegyzés időpontját és az „ellenjegyzem” megjelölést, továbbá ügyvédi ellenjegyzés esetében a szárazbélyegzőt. A törvény azonban jelenleg nem tartalmazza követelményként az ügyvédi vagy jogtanácsosi bélyegző elhelyezését az ellenjegyzett okiraton. Ennek ellenére az ingatlan-nyilvántartásról szóló 1997. évi CXLI. törvény végrehajtásáról szóló 109/1999. (XII. 29.) FVM rendelet (a továbbiakban: Inyvhr.) 71. §-a egyértelműen rögzíti, hogy ügyvédi ellenjegyzés elfogadásához a bélyegző mellett a szárazbélyegző elhelyezése is szükséges. E rendelkezésből tehát levezethető, hogy ügyvédi ellenjegyzés esetében többletkövetelményként el kell helyezni az okiraton nem csupán a szárazbélyegzőt, de az ügyvédi bélyegzőt is, a jogtanácsosok tekintetében mindazonáltal a jelenlegi szabályozásból nem állapítható meg egyértelműen, hogy szükséges-a bélyegző elhelyezése az okiraton, csupán az következik belőle, hogy szárazbélyegző lenyomat ez esetben nem szükséges. A gyakorlati jogalkalmazói tapasztalatokra tekintettel - az egységes jogértelmezés elősegítése érdekében - indokolt törvényi szinten kimondani, hogy mind az ügyvéd, mind a jogtanácsos által ellenjegyzett okiraton el kell helyezni a bélyegzőt is. Ezáltal az ügyvédi ellenjegyzés tekintetében összhangba kerülnek az Inytv. és az Inyvhr. rendelkezései, míg a jogtanácsosi ellenjegyzés tekintetében egyértelművé válik a bélyegző használatának szükségessége. Az Inytv. fent megjelölt rendelkezése az ellenjegyzés érvényességi feltételeként az ellenjegyző személy irodája székhelyének a megjelölését írja elő. A vonatkozó jogszabályok alapján jogtanácsos nem tart fenn önálló székhelyet, az ténylegesen az általa képviselt szervezet székhelye. A jogtanácsosi ellenjegyzés tekintetében tehát nem egyértelmű az a jogszabályi rendelkezés, amely az iroda székhelyét kéri megjelölni. Ezen kívül a jogtanácsos - kizáró jogszabályi rendelkezés hiányában - egyidejűleg több szervezetet is képviselhet, ezért indokolt, hogy az okirat ellenjegyzése során a jogtanácsos feltüntesse az adott jogügyletben általa képviselt szervezet székhelyét.

Az Inytv. a függőben tartás jogintézményét kizárólag tulajdonjog bejegyzésére irányuló kérelmek esetén teszi lehetővé, jellemzően a vételár részletekben történő kifizetésével megkötött adásvételi szerződések során merül fel a kérelem függőben tartása iránti igény. Az Inytv. hatályos normaszövege azonban túlságosan tág értelmezésre ad lehetőséget, ezért szükséges annak egyértelmű kimondása, hogy a bejegyzési engedélynek a benyújtástól számított 6 hónapon belüli megadására kizárólag a tulajdonjog bejegyzésére irányuló kérelmek esetén van mód.

Az új Földforgalmi törvény hatálybalépése előtt indokolt biztosítani az olyan bejegyzési kérelmek elutasítását, amelyhez nem csatoltak kifüggesztést igazoló okiratot, vagy a csatolt kifüggesztés hiányos, illetve más okból nem felel meg a kormányrendelet előírásainak. A módosítás indoka az, hogy amennyiben az Inytv. szabályainak megfelelően hiánypótlási felhívás kerül kibocsátásra olyan kifüggesztett vételi ajánlat beszerzése érdekében, amelynek tartalma megfelel a kormányrendeletnek, a pótlás a vonatkozó jogszabályok értelmében csak ismételt hatvan napra történő kifüggesztéssel oldható meg. Ez esetben azonban nyilvánvalóan lehetetlen célra irányul a kibocsátott hiánypótlási felhívás, mivel az ingatlan-nyilvántartási eljárásban a hiánypótlásra adott határidő tizenöt nap, amely kérelemre egyszer meghosszabbítható, így azt az ügyfél még meghosszabbított hiánypótlási határidő alatt sem tudja pótolni. Az Inytv. 39. § (3) bekezdés i) pontja 2014. május 1-jén hatályát veszti.

Az Inytv. 7. § (4) bekezdéssel történő kiegészítése kapcsán indokolt rendelkezni arról, hogy az ingatlan-nyilvántartási eljárásban nem lehet elutasítani a kérelmet pusztán azért, mert a bejegyzés alapjául szolgáló okiratban a felmérési, térképezési és területszámítási hiba kijavítására irányuló - a beadványok rangsorára tekintet nélkül lefolytatott - eljárás eredményeként az ingatlan adata (pl. térmértéke, vagy kataszteri tiszta jövedelmi értéke) megváltozott. A korábban benyújtott okiratban értelemszerűen még a kiigazítás előtti adat szerepel, ez azonban nem az ügyfél hibája.

Az Inytv. 26. § (1) bekezdése rendelkezik arról, hogy az ingatlanhoz kapcsolódó jog vagy tény keletkezését, módosulását, illetve megszűnését a miniszter e törvény felhatalmazása alapján kiadott rendeletében meghatározott nyomtatványon benyújtott kérelemre vagy megkeresés alapján kell az ingatlan-nyilvántartásba átvezetni. Az Inytv. 26. § (6) bekezdése szabályozza azt, hogy a kérelemhez csatolni kell a bejegyzés alapjául szolgáló okiratot, illetve a 28-36. §-ában arról rendelkezik, hogy a bejegyzés, feljegyzés, törlés és átvezetés alapjául milyen okiratok szolgálhatnak, meghatározza továbbá azok alaki és tartalmi követelményeit. Nem rendelkezik azonban a törvény kifejezetten arról, hogy a kötelezően előírt nyomtatvány kérelem, vagy az okirat hiánya esetén az ingatlanügyi hatóságnak milyen eljárási rendet kell követnie. A kérelem elutasításának okait az Inytv. 39. § (3) és (4) bekezdése tartalmazzák, ezek között azonban nem szerepel elutasítási okként sem a kötelezően előírt nyomtatvány kérelem, sem a bejegyzés alapjául szolgáló okirat hiánya. A gyakorlatban ezért több földhivatal hiánypótlási felhívást bocsát ki az okirat benyújtására azzal, hogy a beadvány ranghelye a pótlólagosan becsatolt okirat beérkezésének napja. A módosítás egyértelművé teszi, hogy ha az ügyfél az előterjesztett kérelemhez nem csatolja a változásvezetés alapjául szolgáló okiratot, vagy a kötelezően előírt nyomtatvány kérelmet, úgy a kérelem egyrészt ranghelyet nem tart, másrészt az ingatlanügyi hatóság azt érdemben nem tudja elbírálni, ezért a kérelem végzéssel történő elutasításának van helye.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosítása értelmében 2014. január 1-étől az általános ügyintézési határidő - a jelenlegi harmincról - 21 napra csökken.

Kevés kivétellel jelenleg az ingatlanügyi hatóságok jellemzően akár 21 napon belül is érdemi döntést hoznak, azonban ennek indoka az utóbbi években bekövetkezett ügyiratforgalom csökkenés, a földhivatalok korábbi években tapasztalható nagymértékű leterheltségének enyhülése. A gazdaság élénkülésével, illetve a jogszabály-változásokból adódó többlet-feladatok esetén a harminc napnál rövidebb határidő nem lenne tartható. A forgalom-biztonság állami garanciáinak érvényre juttatásához, valamint az ügyek megfelelő szakmai színvonalú elintézéséhez elengedhetetlen, hogy az ingatlan-nyilvántartási ügyekben az ügyintézési határidő változatlanul harminc nap maradjon.

Az Inytv. jelenleg nem tartalmaz szabályozást arra vonatkozóan, hogy az ingatlan-nyilvántartási eljárásban a jogszabályon alapuló soron kívüli eljárásnak mennyi az ügyintézési határideje. [Példának okáért a bírósági végrehajtásról szóló 1994. évi LIII. törvény (a továbbiakban: Vht.) 138. §-ának (3) bekezdése értelmében az ingatlanügyi hatóság a végrehajtási jog bejegyzését - ideértve a megelőző beadványokat is - soron kívül intézi el, ugyanakkor az eljárási határidőt nem jelöli meg a törvény.] A törvény a fenti joghézagot orvosolja, általános jelleggel 15 napban határozva meg az ügyintézési határidőt, meghagyva ugyanakkor a törvényben történő eltérés lehetőségét.

A gyakorlatban előfordulhat, hogy a földhivatali bejegyzés a gyámhatóság előzetes döntésének függvénye (jellemzően a kiskorúakat érintő jogügyletek esetében), azonban a hiánypótlásra biztosított 15 napos határidő nem elegendő (még a 15 napos meghosszabbítással együtt sem) a szükséges gyámhatósági döntés beszerzésére, ezért indokolt a felfüggesztési okok kiterjesztése erre az esetkörre.

Gyakorta előfordul, hogy az ingatlan-nyilvántartási bejegyzés alapjául szolgáló, a tulajdonjog bejegyzésére irányuló jogerős bírósági döntés a foganatosítás feltételéül megváltási ár megfizetésére kötelezi valamelyik peres felet, ezen esetekben természetesen a tulajdonjog bejegyzéséhez nem elegendő a tulajdonjogot megállapító jogerős bírósági döntés, szükség van a megváltási ár megfizetésének igazolására is. Amennyiben a megváltási ár megfizetését a tulajdonjog bejegyzésére irányuló megkereséssel egyidejűleg nem csatolják, az ingatlanügyi hatóság annak pótlása végett hiánypótlási felhívást ad ki, azonban előfordulhat, hogy a hiánypótlásra biztosított tizenöt napos - akár a tizenöt nappal meghosszabbított - határidő alatt a fizetésre kötelezett a felhívásnak eleget tenni nem tud és így végső soron a tulajdonjog bejegyzésére irányuló megkeresés elutasításra kerül. A Polgári Törvénykönyvről szóló 1959. évi IV. törvény (a továbbiakban: Ptk.) lehetővé teszi, hogy a bíróság (vagy más hatóság) a tulajdonszerzést feltételhez kösse; erre a gyakorlat is számos példát tartalmaz, hiszen akár a megvásárlásra kötelezés [Ptk. 108. § (2) bekezdés], akár a szerződés előszerződés alapján történő létrehozása esetén ez a tipikus. A közös tulajdon megszüntetéséről szóló 1/2008. PK vélemény III. pontjának második bekezdése kifejezetten azt az iránymutatást adja, hogy „[a]mennyiben a megváltási ár (értékkülönbözet) megfizetésére a bíróság határidőt állapít meg, vagy részletfizetést engedélyez, ítéletében rendszerint egyidejű teljesítést rendel el. Ilyen esetben azzal keresi meg az ingatlanügyi hatóságot, hogy a változás csak a bejegyzési engedély csatolásától függően jegyezhető be.” Erre való tekintettel indokolt biztosítani a függőben tartás lehetőségét ezen esetekben, figyelembe véve azt is, hogy annak időtartamát - a főszabályhoz idomulva - célszerű maximalizálni.

A felmérési térképezési és területszámítási hiba kijavítására irányuló eljárás az ingatlan adataiban (térmértékében, határvonalában, adott esetben a kataszteri tiszta jövedelmi értékében) jelentős, akár az ingatlan forgalmi értékét is befolyásoló változást eredményezhet. Indokolt ezért a folyamatban lévő beadványok intézését (függetlenül azok rangsorától, vagyis mind a hivatalból folytatott eljárás megindítását megelőzően, mind pedig az azt követően benyújtott beadványokat) az első fokú kiigazítási eljárás lezárultáig függőben tartani.

Az ingatlanügyi hatóságnál hivatalból induló, vagy folytatható eljárások (pl. a felmérési, térképezési és területszámítási hiba kijavítására irányuló eljárás) esetében - összhangban az Inytv. 7. §-ának új (4) bekezdéssel és 28. §-ának új (5) bekezdéssel történő kiegészítésével - indokolt, hogy a széljegyzésre, illetve a széljegyek törlésére a törvénytől eltérő szabályozásra legyen lehetőség, a Kormány e törvény felhatalmazása alapján kiadott rendeletében.

Az Inytv. kézbesítésre vonatkozó rendelkezései nem határoznak meg az ingatlan-nyilvántartásba cím nélkül, vagy település szintű címmel bejegyzett jogosultakra vonatkozóan speciális kézbesítési szabályokat. A gyakorlatban előfordulhat továbbá, hogy az ingatlan-nyilvántartásban ugyan szerepel a jogosult „pontos” címe, de a személyiadat- és lakcímnyilvántartást vezető hatóság adataival összevetve megállapítható, hogy az ingatlan-nyilvántartásba bejegyzett cím időközben megszűnt, és ott például már csak a település szerepel. Ezen esetekben - amelyek főként megkeresésre induló, díjköteles ingatlan-nyilvántartási eljárások - az ingatlanügyi hatóságnak a döntéseit nyilvánvalóan kézbesíthetetlen címre kellene postáznia. Ezért indokolt a hirdetményi kézbesítés biztosítása ezen körben.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 83. § (7) bekezdése szerint „ha a hatósági bizonyítványt kiállító hatóság a (6) bekezdés szerinti tájékoztatást követően vagy egyéb esetben hivatalból megállapítja, hogy a hatósági bizonyítvány tartalma valótlan, a hatóság a hatósági bizonyítványt kijavítja, visszavonja vagy módosítja. A határozatot annak a hatóságnak, szervnek is megküldi, amelynek eljárásában tudomása szerint az ügyfél a hatósági bizonyítványt felhasználta vagy fel kívánta használni.” A tulajdoni lap, mint hatósági bizonyítvány tartalma akkor valótlan, ha a valósággal nem egyezik meg (pl. épület található az ingatlanon). Ebben az esetben hivatalból történő kijavításra nincs lehetőség (pl. épület feltüntetésére), ugyanis a változásoknak ingatlan-nyilvántartásban történő átvezetéséhez az ingatlan-nyilvántartási jogszabályban meghatározott okirat is szükséges. Mindezekre tekintettel amennyiben a hatósági bizonyítvány kiadása az ingatlan-nyilvántartásból tulajdoni lap formájában történik, indokolt az eltérés ágazati jogszabályban (Inytv.-ben) történő biztosítása.

Az Inytv. által meghatározott „ingatlan tulajdonjogát érintő per” fogalma pontatlan, így túlságosan tág értelmezésre ad lehetőséget. A perfeljegyzés célja ugyanis az, hogy a perbeli ingatlan tulajdonjoga a per feljegyzését követően keletkezett tulajdonváltozástól függetlenül, az ezt követően bejegyzett terhektől mentesen a pernyertes felperes számára megszerezhető legyen.

A jogalkalmazói tapasztalatok alapján, illetve a forgalombiztonság erősítése érdekében szükséges, hogy a per megindításának feljegyzésére vonatkozó felsorolás kiegészüljön az ingatlan határvonalával és területével kapcsolatos bírósági kiigazítási eljárással. A bekezdés újraszabályozását a jogszabályszerkesztésről szóló rendeletnek való megfelelés indokolja.

Az Inytv. 68. § (6a) bekezdésének újraszabályozására azért került sor, mert a hatályban lévő normaszöveg kétszer tartalmazza a (6a) megjelölést.

Az Inytv. új Ptk.-val összefüggő módosítása miatt szükséges a rendelkezések ismételt megállapítása, tekintettel arra, hogy az Inytv. 4. §-a 2014. március 15. napjával hatályon kívül helyezésre kerül.

2014. január 1-jén befejeződik a járási földhivatalok, valamint a járási hivatalok illetékességi területének összehangolása. A folyamat lezárultával, - megfelelő előkészítési idő biztosításával - indokolttá válik az ingatlanügyi hatóságok illetékességi területének kijelölésére szóló felhatalmazás visszatelepítése, a jelenlegi miniszteri rendeleti szintről a Kormány részére. Az intézkedéshez az ingatlan-nyilvántartási, a földmérési szakterület vonatkozásában, valamint a telekalakítási eljárás ingatlanügyi hatóságot érintő körében az egyes ágazati törvényekben a Kormányt felhatalmazó rendelkezések módosítása, illetve a miniszteri szintű felhatalmazó rendelkezések hatályon kívül helyezése szükséges.

Az ingatlan-nyilvántartási adatbázisból adatműveleti, adatfeldolgozási tevékenységet igénylő megkeresések a Kormány e törvény felhatalmazása alapján kiadott rendeletében meghatározott adatkörök tekintetében, a rendeletben meghatározott szervek és személyek részére, módon és feltételekkel az elektronikus dokumentumként szolgáltatható tulajdonilap-másolat adattartalmának elektronikusan feldolgozható formában történő átadásával is teljesíthető. A kiegészítés a kormányrendeleti szabályozásra vonatkozó felhatalmazó rendelkezést állapítja meg.

Az egyes törvényeknek és törvényi rendelkezéseknek a jogrendszer túlszabályozottságának megszüntetése érdekében szükséges technikai deregulációjáról szóló 2012. évi LXXVI. törvény (a továbbiakban: Deregtv.) 6. §-a (2) bekezdésének 91. pontja hatályon kívül helyezte az ingatlan-nyilvántartásról szóló 1997. évi CXLI. törvény módosításáról szóló 2005. évi CXXII. törvényt, míg a 116. pontja a Magyar Köztársaság 2007. évi költségvetését megalapozó egyes törvények módosításáról szóló 2006. évi CXXI. törvényt. Az ingatlan-nyilvántartásról szóló 1997. évi CXLI. törvény módosításáról szóló 2005. évi CXXII. törvény 53. §-ának (5) bekezdése rendelkezett a tartós földhasználók tulajdoni helyzetének a rendezéséről, míg a Magyar Köztársaság 2007. évi költségvetését megalapozó egyes törvények módosításáról szóló 2006. évi CXXI. törvényt 30. §-ának (3) bekezdése rendelkezett arról, hogy a 155/1951. (VIII. 14.) MT rendelet alapján ingyenes örökhasználatba adott ingatlan a földhasználó tulajdonába kerül. Mindkét törvény hivatkozott bekezdése arról rendelkezett, hogy a (tartós) földhasználó tulajdonjogát a (tartós) földhasználó kérelmére kell az ingatlan-nyilvántartásba bejegyezni. A Deregtv. 44. §-ának (4) bekezdése ugyanakkor ki is egészítette az ingatlan-nyilvántartásról szóló 1997. évi CXLI. törvény 91. §-át és a (9) bekezdésbe a tartós földhasználók tulajdonjogának rendezésére irányuló rendelkezést átemelte, azonban jelenleg nincs olyan hatályban lévő törvényi szabályozás, amely az ingyenes örökhasználatba adott földek tulajdonjogi helyzetét rendezné.

Az Inytv. 26. § (9) bekezdés jelenleg kizárólag a kérelem visszavonására ír elő alaki és határidőbeli követelményeket. Az ingatlan-nyilvántartási eljárás során azonban gyakran előfordul, hogy a felek képviseletében eljáró jogi képviselő az elsőfokú ingatlanügyi hatóság által már elbírált kérelmet, az elsőfokú döntés meghozatalát követően - jellemzően a fellebbezési eljárás során - módosítja. A módosítás nem ügyvéd által ellenjegyzett magánokirati vagy közokirati formában történik, azt a szerződő felek nem írják alá, közös - módosításra irányuló - nyilatkozatukat az nem tartalmazza. Ahhoz hogy a törvényi szabályozás elérje a kívánt célját, az eljárást megindító kérelem módosítására és visszavonására ugyanazon követelmények alkalmazása indokolt. Semmivel sem magyarázható az a különbségtétel, hogy míg a kérelem visszavonása kizárólag az elbírálását megelőzően és a szerződő felek megfelelő alakisággal rendelkező közös nyilatkozatával történhet, addig a kérelem - akár teljes egészében történő - megváltoztatására az elbírálást követően is, a jogi képviselő egyoldalú, nem alakszerű nyilatkozatával is sor kerülhet.

A jogtanácsosi ellenjegyzéssel kapcsolatban az Inytv. 32. § (3) bekezdése nem tartalmaz rendelkezést, azonban analógia alapján az ügyvédi ellenjegyzésre vonatkozó tilalmat a jogtanácsosi ellenjegyzésre is indokolt alkalmazni.

A törvény a függőben tartás jogintézményét kizárólag tulajdonjog bejegyzésére irányuló kérelmek esetén biztosítja, jellemzően a vételár részletekben történő kifizetésével megkötött adásvételi szerződések során merül fel a kérelem függőben tartása iránt az igény. Az Inytv. normaszövege azonban túlságosan tág értelmezésre ad lehetőséget, amely lehetőséggel a kérelmezők gyakran élnek tekintettel arra, hogy nem jelöli meg pontosan, hogy a bejegyzési engedély benyújtástól számított 6 hónapon belüli megadására kizárólag a tulajdonjog bejegyzésére irányuló kérelmek esetén van mód.

Az Inytv. 52. § (1) bekezdés d) pontja jelenleg hatályos rendelkezése értelmében a tulajdonostársaknak kézbesíteni kell valamennyi, egy adott tulajdoni hányadra vonatkozó bejegyző döntést. Ezen értelmezés alapján például jelzálogjog bejegyzés vagy haszonélvezeti jog bejegyzés esetén is kézbesíteni kell a bejegyző határozatot a tulajdonostársaknak, akik sok esetben (például teremgarázs) nem ismerik egymást, másfelől a bejegyző határozat részükre való megküldése adatvédelmi előírásokba ütközhet, és felesleges is. A határozat tulajdonostársak részére történő kézbesítésének indoka akkor merülhet fel, ha a tulajdonos a tulajdoni illetőségét adásvétel útján ruházza át. Ebben az esetben a tulajdonostárs elővásárlási joga sérülhet, amennyiben az átruházásról, illetve annak alapján a tulajdonjog bejegyzéséről nem értesül. A tulajdonjogon kívüli egyéb jogok bejegyzése, tények feljegyzése valamely tulajdonostárs tulajdoni hányadát illetően a többi tulajdonostárs jogi érdekét ingatlan-nyilvántartási szempontból nem érinti (pl. egy tulajdoni hányadra vagyonkezelői jog, haszonélvezeti jog, elővásárlási jog, vételi jog, tartási és életjáradéki jog, jelzálogjog bejegyzése, vagy elidegenítési és terhelési tilalom feljegyzése), ezért nem indokolt részükre a döntés megküldése.

Az Inytv. jelenlegi szabályozása értelmében a tulajdonjognak, és a vagyoni értékű jogoknak nem csupán a bejegyzéséről, de a bejegyzés iránti kérelem elutasításáról szóló döntést is kézbesíteni kell az adóhatóság részére illetékkiszabás céljából. A vonatkozó jogszabályok alapján azonban az adóhatóság kizárólag a tulajdoni változás bejegyzéséhez kapcsolódóan hozhat döntést, kizárólag ebben az esetben állapítja meg, hogy fennáll-e a vagyonszerző illetékfizetési kötelezettsége, erre tekintettel a kérelmet elutasító ingatlan-nyilvántartási döntés kézbesítése az adóhatóság részére nem szükséges.

2014. január 1-jén befejeződik a járási földhivatalok, valamint a járási hivatalok illetékességi területének összehangolása. A folyamat lezárultával, - megfelelő előkészítési idő biztosításával - indokolttá válik az ingatlanügyi hatóságok illetékességi területének kijelölésére szóló felhatalmazás visszatelepítése, a jelenlegi miniszteri rendeleti szintről a Kormány részére. Az intézkedéshez az ingatlan-nyilvántartási, a földmérési szakterület vonatkozásában, valamint a telekalakítási eljárás ingatlanügyi hatóságot érintő körében az egyes ágazati törvényekben a Kormányt felhatalmazó rendelkezések módosítása, illetve a miniszteri szintű felhatalmazó rendelkezések hatályon kívül helyezése szükséges.

Az 55. §-hoz

A géntechnológiai tevékenységről szóló 1998. évi XXVII. törvény módosításának célja az összeférhetetlenségi szabályok pontosítása.

Az 56-62. §-hoz

Az állatok védelméről és kíméletéről szóló 1998. évi XXVIII. törvény (a továbbiakban: Ávtv.) módosításával elérni kívánt cél az Ávtv. alkalmazása során felmerült technikai pontosítások és gyakorlati problémák rendezése. Ennek megfelelően pontosításra kerül az állatkert fogalma, az állati élet kioltásra vonatkozó törvényi rendelkezés megfeleltetésre kerül a tudomány jelenlegi állásának megfelelően.

Az állatkert fogalmának pontosítása a nemzetközi jogrendszernek, az európai uniós normáknak megfelelő, figyelembe véve a jogrendszer egységességnek jogalkotási követelményeit.

Az Ávtv. 3. § 3. pontjában meghatározott állatkert fogalmából kikerül a célrendszer meghatározása, e szakasz az állatkertek létesítésének jogalkotói szándékának megjelenítését hivatott deklarálni.

A 42/C. § (4) bekezdése meghatározza az ebrendészeti hozzájárulás fizetése alól mentesülő ebeket. A felsorolás b) és c) pontja tartalmazza azon munkakutyák körét, melyeket a törvényhozó valamely szakmai megfontolásból mentesíteni kívánt, azonban a felsorolásban nem szerepelnek a vadászebek.

A vadászkutya szerepe a vadgazdálkodásban meghatározó, a sebzett vad terítékre hozatalának anyagi és állatvédelmi aspektusai is vannak. A vad védelméről, a vadgazdálkodásról, valamint a vadászatról szóló 1996. évi LV. törvény előírja, hogy a vadászatra jogosult köteles a vadászat alkalmával a vadászterület jellegének megfelelő, vadászatra kiképzett vadászkutyáról gondoskodni, valamint a vad keresésére, felkutatására csak igazoltan vadászatra kiképzett kutyát lehet alkalmazni. Az érintett kutyák vadászati alkalmasságát az Országos Magyar Vadászkamara (OMVK) megyei szervezetein keresztül igazolja, a vizsgázott ebekről az OMVK pontos nyilvántartást vezet, melyben a származási igazolással nem rendelkező - nem törzskönyvezett -, de aktívan vadászó ebek is regisztrálva és azonosítva vannak. Az aktívan vadászó munkakutyák jelentős hányada a hivatásos vadászok tulajdonában van, azok tartásának, orvosi ellátásának, kiképzésének költsége a hivatásos vadászokat terheli.

A 63-70. §-hoz

A szőlőtermesztésről és a borgazdálkodásról szóló 2004. évi XVIII. törvény módosításának célja a „védett eredetű” kifejezés jelöléséként történő használatára vonatkozó rendelkezések pontosítása.

A szőlőtermesztésről és a borgazdálkodásról szóló 2004. évi XVIII. törvény egy olyan keretjogszabály, amely az ágazat legfontosabb hazai szabályozási kérdéseit tartalmazza. Ezen elvnek megfelelően a részletszabályok - így a tokaji borkülönlegességek előállításával kapcsolatos részletes analitikai paraméterek megállapítása - célszerű módon a törvény felhatalmazása alapján kiadott rendeletekben vagy az oltalom alatt álló eredetmegjelölések és földrajzi jelzések tekintetében, az EU jognak megfelelően - a vonatkozó termékleírásokban történik meg.

A 71-74. §-hoz

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény módosításával a HACS-ok eljárása vonatkozásában garanciális szabályok kerülnek megállapításra, továbbá rögzítésre kerül, hogy az MVH büntetőeljárásban jogosult a sértetti polgári jogi igény képviseletére.

A 75-98. §-hoz

A kormányablaknál, mint közreműködő hatóságnál is benyújtható földvédelmi kérelem. A közreműködő hatóság azonban eljárási cselekmények, illetve döntés meghozatalára nem jogosult. Ennek indoka egyrészt az, hogy a földvédelmi eljárásban meghozandó döntés minden esetben helyszíni szemlén alapul, amelyet csak az ingatlanügyi hatóság megfelelő szakképesítéssel rendelkező munkatársa hozhat meg. Másrészt a kormányablak ügyintézői nincsenek felkészülve a kérelem szakmai szempontból történő vizsgálatára sem.

A Ket. 83. § (3) bekezdése alapján „ha jogszabály másként nem rendelkezik, a hatósági bizonyítványt a kérelem előterjesztésétől számított tíz napon belül kell kiadni”. A kérelem benyújtásától számított fenti határidő a helyszíni szemlét is igénylő eljárásban nem tartható. Ezért a Ket. általános rendelkezésétől való eltérésről (30 napos határidő) külön kell rendelkezni.

Az újrahasznosítási eljárás során az ingatlanügyi hatóság az elfogadó döntésében egyidejűleg megállapítja a terület művelési ágát és minőségi osztályát is.

Az előzetes bejelentés nélkül elvégzett újrahasznosítás esetében az ingatlanügyi hatóság az elfogadó döntésében egyidejűleg szintén megállapítja a terület művelési ágát és minőségi osztályát.

A földvédelmi eljárásban meghozandó döntés minden esetben helyszíni szemlén alapul. A kérelem benyújtására azonban sor kerülhet a terepi munkavégzésre alkalmatlan időszakban is (pl. tartósan csapadékos időjárás, vagy vastag hótakaró miatt megközelíthetetlen földrészlet, valamint a határszemle, parlagfű felderítés kampány időszakai). Mindezen okokra tekintettel indokolt és szükséges törvényben szabályozni a Ket. 21 napos határidejétől való eltérést.

A Tfvt. 14/D. § (6) bekezdésének kiegészítése azon okból szükséges, hogy a jogalkalmazó számára egyértelmű legyen az, miszerint ha az újrahasznosítás eredményeképpen művelés alól kivett terület marad vissza, abban az esetben a fizetendő kártalanítás összege az érintett terület igénybevételt megelőző ingatlan-nyilvántartási állapot minőségi osztálya alapján számított földvédelmi járulék 100%-a.

A Tfvt. 14/E. §-ában szükséges törvényi szinten szabályozni azt, hogy a kár és az igazolt költségek megtérítésével kapcsolatos eljárást a mezőgazdasági és vidékfejlesztési támogatási szerv a tulajdonos kérelmére az e törvény végrehajtására kiadott rendeletben meghatározottak szerint folytatja le. A kártalanítás, illetve a költségtérítés vonatkozásában meg kell határozni azok forrását, melyet a jelen törvény jelöl meg. A befizetett földvédelmi járulék törvény szerinti - részbeni - felhasználása az állam által a termőföldben okozott károk és költségek megtérítésével elősegíti a termőföld funkcióképességének fenntartását.

Annak érdekében, hogy a más célú hasznosítás megszüntetése után a tulajdonos érdekelt legyen a cél-kitermelőhely létesítéséhez igénybevett terület újrahasznosításában, a más célú hasznosításért korábban befizetett földvédelmi járulék 50%-ának megfizetését kérelmezheti. Ez elősegíti, hogy az igénybevett terület minél nagyobb részén megtörténjen az újrahasznosítás, amely nemzetgazdasági érdek.

A földvédelmi eljárás igazgatási szolgáltatási díj számításának módja pontosításra kerül a közérthetőség elősegítése és az egységes jogalkalmazás érdekében. A fizetendő díj mértéke változatlan. Új elemként felső határérték kerül meghatározásra. Továbbá meghatározásra kerül a részjogerő esetében a jogorvoslati eljárásért fizetendő díj összege.

A termálvíz-hasznosító létesítményekből kibocsátott használt termálvizek átmeneti tározására és természetközeli tisztítására szolgáló állandó jellegű tározók létesítése és bővítése esetén a módosítás biztosítja a földvédelmi járulék-fizetési kötelezettség alóli mentesülést.

A Tfvt. 14. § (9) bekezdésében foglalt esetben a járulékfizetés esedékességére a hatályos szabályozás nem tartalmaz rendelkezést. A Tfvt. 22. § (4) bekezdés kiegészítésével meghatározásra kerül a fizetés határideje.

A hatályos rendelkezések szabályozzák azon esetkört, amikor az engedélyben foglaltnál kisebb területű termőföld igénybevételére kerül sor és a befizetett földvédelmi járulék különbözet az igénybevevő kérelmére visszafizethető. Jelen módosítás a szabályozás pontosítását szolgálja, valamint a kérelem előterjesztésére vonatkozóan a határidő tekintetében rögzítésre kerül, hogy annak elmulasztása jogvesztő.

A gyakorlati tapasztalatok azt igazolják, hogy az ingatlanügyi hatóság által engedélyezett végleges más célú termőföld hasznosítások esetében a járulék megfizetésre megadott határidő (beruházás esetében a beruházás megkezdése napja, belterületbe vonás esetében az engedély jogerőre emelkedését követő 30. nap) előtt a kötelezett megfizeti az engedélyben megállapított földvédelmi járulék összegét. A hatályos szabályozás a járulék visszafizetése vonatkozásában nem rendelkezik azon esetek köréről, amikor az engedélyes a járulék megfizetését követően nem valósítja meg a beruházást, illetve a fekvéshatár változás átvezetése nem történik meg az ingatlan-nyilvántartásban, azaz nem történik meg a termőföld igénybevétele. Tekintettel arra, hogy a járulék a termőföld engedélyezett más célú hasznosításának törvényi alapokon nyugvó ellentételezése az állam javára, szükséges a meg nem valósult beruházások esetében a befizetett járulék visszafizetésének szabályozását kidolgozni. A visszafizetésre irányuló kérelem előterjesztésére biztosított határidő jogvesztő módon kerül megállapításra.

A földvédelmi járulék a termőföld engedélyezett más célú hasznosításának (vagyis a termőföld igénybevételének) törvényi alapokon nyugvó ellentételezése az állam javára. A Tfvt. 26. § (4) bekezdése az ingatlanügyi hatóság részére a földvédelmi járulékok és bírságok tekintetében nyilvántartás vezetését írja elő. A határidőre meg nem fizetett földvédelmi járulék tekintetében a nyilvántartásból való törlés vonatkozásában meghatározásra kerülnek a részletszabályok, illetve a törlés feltételei.

A földvédelmi járulék visszafizetése esetében meghatározásra, illetve kiegészítésre kerültek az eljárással kapcsolatos részletszabályok.

A törvénynek Tfvt. 22. § (8) bekezdését érintő rendelkezésében jogvesztő határidő kerül megállapításra a földvédelmi járulék visszafizetésének azon esetkörére, ahol az engedélyes a termőföld igénybevétele nélkül fizette meg a járulékot. Az új szabályozás érinti a korábban lefolytatott földvédelmi eljárásokat is. A jogalkotó a Tfvt. új 69. §-ban 2014. november 30-ig lehetőséget biztosít azon esetekben is a járulék visszafizetésre, ahol a 43. § (3) bekezdésében meghatározott jogvesztő határidő már lejárt.

Az Országos Területrendezési Tervről szóló 2003. évi XXVI. törvény értelmében az Országos Gyümölcs Termőhelyi Kataszter I. és II. osztályú területeihez tartozó földrészlet beépítésére szánt területté nem minősíthető. A törvény alkalmazása tekintetében problémát jelent ugyanakkor, hogy a gyümölcs termőhelyi kataszter létezésének nincsen jogszabályi alapja, így fenti törvényi rendelkezés a kívánt védelmet háttérjogszabály hiányában nem tudja biztosítani. A hiányosságot pótlandó a törvény megteremti a gyümölcs termőhelyi kataszter jogszabályi hátterét, kiegészítve a Tfvt. IV. fejezetét egy új 58/A. § és 58/B. §-sal.

A gyümölcs termőhelyi kataszter a gyümölcstermesztésre való alkalmasság szempontjából ökológiailag minősített és osztályozott termőhelyeket tartja nyilván. A nyilvántartásnak a termőhely ökológiai minősítésére vonatkozó része közhiteles hatósági nyilvántartásnak minősül.

A gyümölcs termőhelyi kataszterbe sorolás, a kataszteri osztály módosítása, valamint a kataszterből való törlés iránti kérelmet a gyümölcs termőhelyi katasztert vezető szervhez kell benyújtani. A termőhely az egyes gyümölcsfajok vonatkozásában I. osztályú, termesztésre kiválóan alkalmas, II. osztályú, termesztésre alkalmas, termesztésre feltételesen alkalmas, vagy termesztésre alkalmatlan besorolást kaphat. A gyümölcs termőhelyi katasztert vezető szerv döntését a földügyért felelős miniszter által vezetett minisztérium honlapján közzéteszi és átvezeti a gyümölcs termőhelyi kataszterben.

Amennyiben a gyümölcs termőhelyi kataszterbe sorolás a településfejlesztési terveket, vagy a települési önkormányzat helyi építési szabályzata a gyümölcs termőhelyi kataszterben nyilvántartott terület gyümölcs művelési ágban való hasznosítását ellehetetleníti, a törvény lehetőséget biztosít a települési önkormányzat számára, hogy a tulajdonos hozzájárulásával kezdeményezze a gyümölcs termőhelyi katasztert vezető szervnél a gyümölcs termőhelyi kataszter módosítását vagy a termőterület kataszterből történő törlését.

A gyümölcs termőhelyi kataszter alapját az Érdi Állami Gyümölcs Kutató Intézet 1980-82-ben megkezdett, és azóta is folyamatosan, a helyszíni szemlék alapján bővített adatbázisa képezi. Eddig a főbb 13 gyümölcsfaj tekintetében több mint 500 ezer hektár terület került minősítésre. A Nemzeti Agrárkutatási és Innovációs Központ, mint az Állami Gyümölcs- és Dísznövénytermesztési Kutató-Fejlesztő Közhasznú Nonprofit Kft. jogutóda, a Tfvt. törvény által beiktatott 70. §-a értelmében a termőhely azonosító adatait, a gyümölcs termőhely ökológiai minősítését és a gyümölcsfajokat, amelyekre a minősítés vonatkozik, 2014. június 30-ig átadja a gyümölcs termőhelyi katasztert vezető szervnek. Az így átadott adatok a gyümölcs termőhelyi kataszter részét fogják képezni.

A gyümölcs termőhelyi kataszter törvény által történő létrehozására tekintettel szükségessé vált a Tfvt. gyümölcsültetvény engedélyezési eljárás szabályait rögzítő 59. §-ának módosítása is. A termőhely ökológiai alkalmasságának igazolása helyett a gyümölcsültetvény telepítés engedélyezésének feltétele, hogy a termőterületet a gyümölcs termőhelyi kataszter a telepíteni kívánt gyümölcsfaj tekintetében alkalmasnak minősítse.

A törvény a kis méretű földterületen gazdálkodó, helyi piacra termelő gazdák terheinek csökkentése érdekében duplájára emeli azt a földterület nagyságot, amely mentes a gyümölcsültetvény engedélyezési eljárása alól. A törvény engedély beszerzését a 3000 m2-nél nagyobb területen történő gyümölcsfaültetvény, valamint az 1000 m2-nél nagyobb területen történő bogyósgyümölcs ültetvény telepítése esetén követeli meg.

A növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény 2013. november 18-án elfogadott módosításával összhangban a törvény pontosítja az ültetvényhez felhasználható fajták meghatározását, így a nemzeti fajtajegyzékben szereplő fajták mellett - a Szállítói Fajtajegyzékben szereplő fajták helyett - az Európai Unió tagállamainak fajtajegyzékében szereplő fajták telepíthetőek.

A törvény a Tfvt. 64. § (2) bekezdésének kiegészítésével a mezőgazdasági igazgatási szerv számára biztosítja az 50 000 forinttól 200 000 forintig terjedő bírságkiszabás lehetőségét arra az esetre, ha a gyümölcsültetvényt engedély nélkül vagy a telepítési engedélyben foglaltaktól eltérően telepítik.

A törvény a borszőlőültetvényekhez hasonlóan a 64/A. § beiktatásával eljárásrendet határoz meg arra az esetre, ha a gyümölcsültetvény használója gyümölcsültetvényét egy éven keresztül nem műveli. A növénytermesztési hatóság felszólítását követően a gyümölcsültetvény használójának, illetve amennyiben a földhasználati nyilvántartásban nincs bejegyzett földhasználó, az érintett földrészlet tulajdonosának nyilatkoznia kell arról, hogy a gyümölcsültetvény művelési ágának megfelelő hasznosítását megkezdte, illetve a gyümölcsültetvény tulajdonosa nyilatkozattétel helyett bemutathatja a gyümölcsültetvény művelési ágának megfelelő hasznosítására létrejött szerződést. Amennyiben az érintett földrészlet használója, illetve tulajdonosa ennek a kötelezettségének nem tesz eleget, illetve a gyümölcsültetvény művelését a nyilatkozat megtételét követő 60 napon belül nem kezdi meg, a növénytermesztési hatóság értesíti az ingatlanügyi hatóságot a földvédelmi bírság kiszabása érdekében. Emellett a növénytermesztési hatóság elrendeli a gyümölcsültetvény kivágását, ha a gyümölcsültetvény növény-egészségügyi kockázatot jelent a szomszédos ültetvényre vagy a műveletlen gyümölcsültetvény más földrészlet megközelítését akadályozza. Amennyiben a gyümölcsültetvény használója, illetve tulajdonosa kivágási kötelezettségének nem tesz eleget, a növénytermesztési hatóság a gyümölcsültetvény használójának a költségére intézkedik a gyümölcsültetvény kivágásáról.

A Tfvt. 66. § (1) bekezdésének kiegészítésével a Kormány felhatalmazást kap a gyümölcs termőhelyi katasztert vezető szerv, a növénytermesztési hatóság, a mezőgazdasági igazgatási szerv, valamint a gyümölcs termőhelyi kataszteri eljárásban megkeresett szakértő kijelölésére. A törvény felhatalmazást ad továbbá a földügyért felelős miniszternek a gyümölcs termőhelyi kataszteri eljárás részletszabályainak megállapítására is.

A 99-130. §-hoz

Az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) rendelkezéseinek felülvizsgálatára a gyakorlati tapasztalatok fényében került sor. Ez alapján több ponton indokolttá vált az egyes rendelkezések pontosítása, illetve kiegészítése a joghézagok pótlása érdekében.

Az európai uniós normáknak megfelelően újraszabályozásra kerül az élelmiszerhamisításra vonatkozó szabályrendszer: egyrészről a módosítással a hamisítás hatálya kiterjed minden élelmiszerlánc termékre (így pl. a növényvédőszerekre, az állategészségügyi termékekre, élelmiszerekre), másrészről a tényállás kiegészül a gazdasági előny és haszonszerzési célzattal, mint egy szubjektív tényállási elemmel.

Az élelmiszerlánc-felügyeleti szerv Éltv.-ben meghatározott feladatai teljes körű ellátásának biztosítására a módosítás megteremti az Élelmiszerlánc-biztonsági Centrum Nonprofit Korlátolt Felelősségű Társaság (a továbbiakban: ÉBC) létrehozásának jogszabályi feltételeit. Az ÉBC az élelmiszerlánc-felügyeleti szerv szakmai felügyelete és vagyonkezelése alatt álló, 100%-os állami tulajdonban lévő, nonprofit szemléletű gazdasági társaság, amely tulajdonosi jogainak és kötelezettségeinek összességét a Magyar Nemzeti Vagyonkezelő Zrt. gyakorolja.

A jogsértések elleni hatékony hatósági fellépés érdekében pontosításra kerülnek a felelősségi kérdések, továbbá bővülnek a hatóság által alkalmazható intézkedési nemek, új bírságolási tényállások kerülnek bevezetésre. A módosítás 150 millió forintra emeli a növényvédelmi bírság és az élelmiszerlánc-felügyeleti bírság legmagasabb összegét a megfelelő visszatartó erő érdekében. Ezen módosítások mindössze finomhangolást jelentenek, az Éltv. koncepcionálisan továbbra is stabil és hatékony szabályozást tartalmaz az élelmiszerlánc-felügyelet számára.

Az élelmiszerlánc-felügyeleti szerv a növényvédő szerek előállítóinak (gyártóinak) hatósági ellenőrzését is rendszeresen végzi a vonatkozó uniós jogi aktus alapján. Eddig jogszabályi felhatalmazás hiányában nem lehetett a növényvédőszer-gyártó és -kiszerelő üzemeket mindenre kiterjedően ellenőrizni, mindössze a tárolást és a forgalmazást, azonban e módosítás következtében e hiátus megszűnik.

Az Éltv. jelenleg is rendezi az élelmiszerek és takarmányok forgalmazására vonatkozó felelősségi kérdéseket, szükséges azonban az Éltv. hatálya alá tartozó termékek minőségéért és biztonságáért felelős alanyi kör meghatározása is. Ezek a rendelkezések az élelmiszerlánc-felügyelet alá tartozó termékekre vonatkozó felelősségi kérdéseket - pótolván a gyakorlat során felmerült joghézagokat - tartalmazzák, hasonlóan az élelmiszeripari és takarmányipari vállalkozásokra vonatkozó felelősségi szabályozáshoz.

Az élelmiszer fogyaszthatósági vagy minőségmegőrzési időtartamának megállapítása az előállító felelőssége, a gyakorlatban azonban ennek bizonyítása sokszor nehézséget okozott, ezért szükséges a megalapozó dokumentáció meglétének előírása. A módosító rendelkezés második bekezdése az európai uniós jogi aktusokkal összhangban feloldja a korábbi abszolút tilalmat, mely alapján a fogyaszthatósági, illetve minőségmegőrzési idő lejárta után az élelmiszer nem volt forgalomba hozható. A módosítás hatálybalépését követően a már lejárt minőségmegőrzési és fogyaszthatósági idejű termékek csupán emberi fogyasztásra szánt élelmiszerként nem kerülhetnek forgalomba, azonban más pl. takarmányozási, vagy energetikai célra forgalmazhatóak lesznek.

Az Éltv. 17. §-a azon uniós jogi aktusnak való megfelelés érdekében egészül ki, amely peszticidekre vonatkozó statisztikákról adatszolgáltatási kötelezettséget ír elő a tagállamok számára. Eszerint a növényvédő szerek értékesítéséről évente, a főbb növényenkénti felhasználásról ötévente kell a tagállamoknak adatot szolgáltatni a referenciaév végétől számított tizenkét hónapon belül. E feladat megfelelő teljesítése akkor lehetséges, ha a hatóságnak lehetősége van közvetlenül egy erre a célra kifejlesztett program használatára kötelezni a termelőket.

Az Éltv. 30. § (2) bekezdésének módosítása azon esetekre vonatkozó eljárást szabályoz, amikor állami laboratórium a hatósági eljárás során nem vehető igénybe. Ilyen helyzetben a hatóság megfelelő akkreditációval rendelkező nem állami laboratóriumot jelöl ki a feladat elvégzésére.

Az élelmiszerlánc-felügyeleti szerv általános irányítási, szervezési, ellenőrzési feladatkörei kibővülnek a tanúsítványokkal kapcsolatos ellenőrzési és felügyeleti feladatok ellátásával.

Hiánypótló módon egészül ki az élelmiszerlánc-felügyeleti szerv feladatköre az engedélyezési célú biológiai hatásvizsgálatok során a Jó Kísérleti Gyakorlatot (GEP) alkalmazó vizsgálóhelyek hatósági elismerésével és ellenőrzésével az Éltv., ugyanis a hatályos szabályok szerint nincs a GEP-re vonatkozó, törvényi szintű tételesen megfogalmazott jogszabályhely.

Az Éltv. 38. § (1) bekezdésének módosítása révén egyrészt a légi permetezéssel kapcsolatos többszintű szabályozás összhangja valósul meg, mellyel kapcsolatban az Éltv. vonatkozó végrehajtási rendelete szerint minden légi permetezést engedélyeztetni kell, és a vonatkozó uniós jogi aktus szerint a kiadott engedélyekről nyilvántartást kell vezetni. Másrészt az Éltv. 38. § (1) bekezdésének v) pontja az élelmiszerlánc-felügyeleti szerv, valamint az adóhatóság közötti közös együttműködés érdekében jött létre, összhangban a termék szállítását végző személy felelősségére vonatkozó szabályozással és az informatika korszerű eszközeinek, így az e-útdíj nyilvántartási rendszer adatainak felhasználásával.

Az ÉBC létrehozásának és működésének törvényi feltételeit az Éltv.-nek kell meghatároznia. A korábbi gyakorlatnak és jogszabályi rendelkezéseknek megfelelően az élelmiszerlánc-felügyeleti szerv részére meghatározott feladatok egy részét, az élelmiszerlánc-felügyeleti szerv külső partnerektől igénybevett szolgáltatás útján, másrészt pedig belső erőforrásból látta el. A módosítással pénzügyi kiadás-csökkenéssel lehet számolni a tekintetben, hogy az élelmiszerlánc-felügyeletért felelős miniszter által alapított, az élelmiszerlánc felügyeleti szerv szakmai felügyelete és vagyonkezelése alá tartozó, 100%-os állami tulajdonban lévő nonprofit szemléletű gazdasági társaság, az ÉBC az élelmiszerlánc-felügyeleti szerv tevékenységéhez kapcsolódó támogató és kisegítő feladatokat látja el.

Az Éltv. 40. §-ának módosítása a növényvédő szer besorolása vagy címkézése vonatkozásában növeli meg az ügyintézési határidőt, ugyanis a közigazgatási hatósági eljárás és szolgáltatás általános szabályairól szóló 2004. évi CXL. törvényben foglalt általános harminc napos ügyintézési határidő kevésnek bizonyult a gyakorlati tapasztalatok alapján, tekintettel a vonatkozó uniós jogi aktus által előírt kötelező módosításra, és a felülvizsgálandó engedélyek nagy számára.

Új hatósági intézkedés kerül bevezetésre: a fertőzésveszélyt jelentő növényállomány kivágásának és megsemmisítésének elrendelése. E kiegészítés indokoltságát erősíti a Grapevine flavesvcence dorée phytoplasma megjelenése hazánkban. Az ellene való védekezés hatékonyságát érdemben javítja a hatóság eszközeinek bővülése. A módosítás révén jelentős mértékben csökkenthetők az egyes növények és növényi termékek egyes károsítói okozta károk.

A módosítások megteremtik a törvényi lehetőségét annak, hogy a járványügyi intézkedések során természetes személyt is - mint aktív közreműködőt - igénybe lehessen venni.

A zár alá vétel, az ártalmatlanítás és a szállítójármű visszatartására vonatkozó intézkedések finomhangolása jelenik meg a módosításban, miszerint az intézkedés befejeztének feltételei kiegészülnek a felelős személyének megállapításával.

Az Éltv. 63. § (1) bekezdés e) pontjára vonatkozó módosítás az ökotanúsító szervezetek jogellenes működésének élelmiszerlánc-felügyeleti bírságolásának a lehetőségét teremti meg, amennyiben, a tanúsító eljárása során az Európai Unió közvetlenül alkalmazandó jogi aktusa, e törvény vagy az e törvény végrehajtására kiadott jogszabály rendelkezését megsérti.

A 131-133. §-hoz

Az erdőgazdálkodói nyilvántartásba vételi ügyek intézését nagymértékben egyszerűsíti a speciálisan erdőgazdálkodási viszonyokhoz kidolgozott, különféle jogcímeken létrehozható mintaszerződések használata. Ezek alkalmazásával az erdőgazdálkodói bejegyzési ügyekben legnagyobb nehézséget jelentő okirati alaki és tartalmi vizsgálat egyszerűsödik, és megteremti az ügyintézési határidő tarthatóságának lehetőségét.

Az erdőgazdálkodói nyilvántartásba vételnél az erdőgazdálkodó hektáronként több milliós érték felett szerez rendelkezési jogot, ezért indokolt, hogy az erdőgazdálkodói jogviszonyt létesítő magánokiratokkal szemben támasztott alaki követelmények minél pontosabban kerüljenek meghatározásra. A teljes bizonyító erejű magánokiratot a hatályos jogszabály is elvárja, de nem szabályozza a másolat, oldalankénti szignálás, felülhitelesítés és más alaki szabályok jogbiztonsági és tulajdonosvédelmi szempontból kiemelt fontosságú követelményeit.

Az Evt. az erdőgazdálkodói státusz alapjának a jogszerű használat jogosultságát tekinti, ezért a nyilvántartásba vételt megalapozó szerződésnek minden esetben használati típusú megállapodásnak kell lennie. A gyakorlatban problémát jelent, hogy az erdőgazdálkodói nyilvántartásba vétel alapjául szolgáló szerződések gyakran a tartalom szerinti minősítéssel ellentétes jogcím megjelölést tartalmaznak, illetve visszatérő problémát jelent a megbízási típusú szerződések használati típusú szerződésként történő értelmezése. Álláspontunk szerint a jogszerű használatot megalapozó szerződéstípusok nevesítése megszünteti az egyes szerződéstípusok értelmezésével kapcsolatos vitákat, így biztosítja a kiszámítható és egységes jogalkalmazást ezen a területen.

A közös tulajdonban lévő dolog használatának, hasznosításának átengedéséhez a Polgári Törvénykönyvről szóló 1959. évi IV. törvény (a továbbiakban: Ptk.) 140. § (2) bekezdés a tulajdonostársak egyszerű szótöbbséggel hozott döntését kívánja meg, ami önmagában nem tekinthető az Evt. 19. § (1) bekezdés szerinti megállapodásnak. Ennek a kérdésnek akkor van jelentősége, amikor az egész tulajdon használatára valamely tulajdonostárs válik a többségi döntés alapján jogosulttá, mivel az Evt. csak a használati megállapodás írásba foglalását követeli meg, a tulajdonosi döntését nem. A tulajdonosi döntés írásba foglalásának követelménye egységessé teszi a nyilvántartásba vétel alapjául szolgáló okiratok alaki kellékeit, és megkönnyíti a tényállás feltárását.

A tulajdonosi megállapodás minimális tartalmi és formai követelményeinek törvényi előírása a kisebbségi tulajdonosok jogainak érvényesítését szolgálja.

A Ket. 13. § (6) bekezdése lehetővé teszi, hogy jogszabály a Ket. által nem szabályozott, de azzal összhangban álló kiegészítő rendelkezéseket állapítson meg.

Az erdőgazdálkodói nyilvántartásba vétel ügyintézési határidejének speciális szabályozása az adott eljárás szabályozásának fentiek szerinti módosításához kapcsolódó eljárási szabály.

Hasonlóan indokolt az általános rendelkezéstől eltérő ügyintézési idő rögzítése az erdő igénybevételi eljárásokra.

Az erdészeti hatóság érintett eljárásainak mintegy felénél az ügyfelek száma meghaladja az ötven főt.

- Az erdőgazdálkodói jogviszony az Evt. alapján a nyilvántartásba vétellel jön létre, vagyis az erdőgazdálkodó a tevékenységét a jogerős nyilvántartásba vétel napjától kezdődően gyakorolhatja. Egy erdőrészletnek több száz tulajdonosa is lehet, akik az erdőgazdálkodói nyilvántartásba vételi eljárásban valamennyien ügyfélnek minősülnek. A hirdetményi kézbesítés lehetőségének hiányában a nyilvántartásba vétel jogerőre emelkedése esetenként csak nagyon hosszú idő eltelte után következik be, ami többszörös negatív következménnyel jár.

- Az erdő igénybevétele során az érintett erdőterület átmenetileg, vagy véglegesen kikerül az erdőművelésből, termelésből történő kivonásra, a termőföld más célú hasznosítására kerül sor, vagy az igénybevétel tartósan vagy időlegesen akadályozza az erdő rendeltetésszerű használatát. Ebben az eljárásban az érintett földterület, vagy földterületek valamennyi tulajdonosa ügyféli jogállással rendelkezik, nagyobb területű igénybevétel esetén a számuk több ezer is lehet. Az igénybevételi kérelemhez csatolni kell valamennyi tulajdonos hozzájárulását, így azok az eljárás megindulásáról tudomással bírnak.

- Hasonló szabályok vonatkoznak a rendeltetés és az üzemmód megváltoztatására irányuló eljárásra is.

A szakszemélyzeti névjegyzékből való törlés azonnali bejegyzése közérdek. A szakszemélyzet törlésére - amennyiben azt nem maga kéri, vagy halála miatt következik be - valamilyen lényeges jogsértés miatti szankcióként kerül sor. Az erdőgazdálkodók érdekét és a közérdeket is az szolgálja, ha a jogellenes magatartása miatt a névjegyzékből törölt szakszemélyzet azonnal kikerül a nyilvántartásból.

A Ket. 82. § (1) bekezdése a hatósági nyilvántartással kapcsolatos eljárásokra további kizáró szabályok megalkotását teszi lehetővé. Az erdőgazdálkodói nyilvántartásba vétellel a bejegyzett erdőgazdálkodó kizárólagos jogosultságot szerez az erdőgazdálkodói tevékenység gyakorlására. A Ptk. közös tulajdonra vonatkozó szabályai szerint a tulajdonostársak az egész ingatlan használatáról, hasznosításáról a tulajdoni hányaduk szerint számított szótöbbséggel hozott döntéssel határoznak, ami így a többségi tulajdonos számára a többi tulajdonostárs hozzájárulása nélkül is lehetőséget nyit az egész ingatlan használatára, határozatlan időre. Ebben a helyzetben a kisebbségi tulajdonosok érdemi érdekérvényesítésre nem képesek a többségi tulajdonos erdőgazdálkodóval szemben, aki így az egész tulajdon felett rendelkezik, annak megvásárlása nélkül. Álláspontunk szerint ez a helyzet a földtörvény összeszámítási szabályainak kijátszására is alkalmas, hiszen a kisebbségi tulajdonosok fölterületének tulajdonosi döntés alapján történő használata sem a tulajdonszerzési, sem pedig a haszonbérelhető területre vonatkozó mérték kiszámításánál nem vehető figyelembe.

Az erdők mennyiségi védelme az Evt. kiemelt célkitűzése. Erre tekintettel az erdő igénybevételi eljárások során a törvényben rögzített engedélyezési szempontokat megfelelő körültekintéssel ás alapossággal mérlegelni szükséges. A törvény értelmében semmisségi oknak minősül, ha az erdészeti hatóság az erdő igénybevételének engedélyezéséről, elvi engedélyezéséről a közérdekűség vagy a kivételesség e törvény szerinti vizsgálata nélkül dönt.

A módosítás továbbá megteremti az összhangot az erdészeti és az építésügyi jogszabályok szóhasználata között, megfelelve a normavilágosság elvének. Biztosítja azt, hogy az uniós forrásokból egyre több helyen erdészeti közjóléti létesítményként épülő, komoly statikai tervezési igénnyel rendelkező kilátók építése az erdészeti hatóság helyett csak az építésügyi hatóság engedélyéhez kötődjön, elkerülve ezzel a kettős engedélyeztetést.

A 134-136. §-hoz

Pontosító jellegű módosítás. A módosítás hatása és következménye, hogy az NFA jogot szerez arra, hogy nyilvános pályáztatás vagy árverés mellőzésével adásvételi szerződést kössön olyan földrészletre, amelynek térmértéke nem haladja meg a három hektárt, de mellette akár egy másik Földalapba tartozó terület esik.

A Birtokpolitikai Tanács tagjai vonatkozásában az államtitkári megbízatás nem okoz a továbbiakban összeférhetetlenséget, különös figyelemmel arra, hogy a Vidékfejlesztési Minisztériumban az állami földprogramokért felelős államtitkár került kinevezésre.

A 137-139. §-hoz

A rendelkezés célja technikai pontosítás, valamint a jogszabályi utalás egyértelművé tétele, a fel nem oldott rövidítés bevezetése.

A 140-147. §-hoz

Az Elektronikus Közigazgatás Operatív Program keretében megvalósuló „Komplex mezőgazdasági kockázatkezelési rendszer” című, EKOP-1.1.12-2012-2013-0001 kódszámú, kiemelt projekt kapcsán a konzorciumi partnerek bevonásával felülvizsgálatra került az agrár-kárenyhítési rendszer. A felülvizsgálat eredményeként megállapítást nyert, hogy elektronikus alapokra helyezhető a jelenleg működő rendszer. Jelen módosítások ezen átálláshoz szükséges feltételeket teremtik meg. Emellett egyéb technikai jellegű pontosítások kerülnek átvezetésre.

A 148-149. §-hoz

A szakképzésről szóló törvény átmeneti rendelkezéseinek kiegészítése lehetővé teszi, hogy az állami intézményfenntartó szakképző iskolája is indíthasson olyan, a törvény 5. §-ának (14) bekezdése szerinti, az OKJ 6. mellékeltében meghatározott, agrárágazathoz tartozó szakképesítésben államilag támogatott, iskolai rendszerű szakképzést, amely képzést egyébként csak a vidékfejlesztésért felelős miniszter által alapított és fenntartott szakképző iskola, vagy nem állami fenntartó folytathatna.

A rendelkezés csak a vidékfejlesztésért felelős miniszter egyetértésével engedi meg az ilyen képzések indítását, és csak átmenetileg, a 2014/2015-ös tanévben induló képzésekre vonatkozóan.

A módosítás célja továbbá, hogy a törvényben előírt, az állami fenntartású szakképző iskolák körében végrehajtandó széleskörű intézményi integrációról szóló fenntartói döntéseket a jelenlegi 2014. május 31-ei határidő helyett 2015. május 31-i határidővel kelljen meghoznia az állami fenntartóknak.

A 150. §-hoz

A fát és faterméket piaci forgalomba bocsátó piaci szereplők kötelezettségeinek meghatározásáról szóló 995/2010/EU európai parlamenti és tanácsi rendelet (a továbbiakban: EUTR) hazai végrehajtásához szükséges jogszabályalkotási feladattal kapcsolatos módosítás. Az EUTR faanyag származás igazolásával és ennek ellenőrzésével kapcsolatos uniós szabályok 2013. március 3-án léptek hatályba és a Bizottság tájékoztatása szerint a közeljövőben várható a végrehajtás ellenőrzése is. A nem teljesítés kötelezettségszegési eljárás megindítását vonhatja maga után. A hazánkban is jelen lévő illegális fakitermelés és egyéb erdei haszonvételek illegális gyakorlásának visszaszorítására határozott igény van ugyanakkor a társadalom képviselői részéről is. A módosítással teljesülne az uniós elvárások egy része és egyúttal a vidéki gazdálkodás biztonsága is javul.

A 151-162. §-hoz

Az Országgyűlés 2012. áprilisában fogadta el a nemzeti értékekről és hungarikumokról szóló 2012. évi XXX. törvényt. A hétköznapi szóhasználatban csak hungarikum törvénynek nevezett szabályozás maga is bizonyos értelemben véve „hungarikum”. Ugyanis hasonlóan széleskörű, valamennyi figyelembe vehető területet lefedő, átfogó jellegű és alapvetően a társadalmi kezdeményezésekre épülő hasonló szabályozásról a világon nincs információnk. Az újdonság tartalmának megfelelően a szabályozás megalkotása során számos kérdést még nem lehetett pontosan tisztázni, illetve egyes esetekben a gyakorlati alkalmazás során derült fény arra, hogy még további kiegészítő szabályozások is szükségesek. Tovább finomodott az egyes fogalmak köre és értelmezése. A végrehajtás során felvetődött annak az igénye is, hogy az egyes értéktárak közötti viszonyokat pontosítani szükséges.

A módosítás egyik fontos része, hogy a bevezetni szándékozott hungarikum tanúsító védjegyet kizárólag ábrás védjegyként kívánjuk bejegyeztetni. Ennek oka, hogy a tanúsító védjegy esetében előre kidolgozott pontos követelmény-rendszert kellene meghatározni minden szóba jöhető hungarikum védjegy használati jogának elnyerésére vonatkozóan, ami gyakorlatilag megvalósíthatatlan. További problémát jelentene, hogy a tanúsító védjegyet a Hungarikum Bizottság maga a saját kommunikációjában, vagy egy hungarikum díj esetében nem alkalmazhatná, arra egy újabb logót kellene bevezetni. A nem tanúsító védjegy regisztrációjával ez a kérdés könnyen kezelhetővé válik.

A nemzeti értékek általános körén belül a Magyar Értéktárba felvételre kerülő nemzeti értéket a „kiemelkedő nemzeti érték” megkülönböztető megjelöléssel látjuk el annak érdekében, hogy a piramis-szerű építkezésben még egyértelműbben tisztázódjon, hogy az adott nemzeti érték melyik státuszáról van szó.

Mivel a Hungarikumok Gyűjteményébe történő bekerülés alapfeltétele, hogy a tétel benne legyen a Magyar Értéktárban, pontosítani kell, hogy a kiemelkedő nemzeti értékek köréből kerülhet az érték a gyűjteménybe.

A korábbi szabályozásban a nemzeti érték fogalma elsősorban a Magyar Értéktárban megjelölt értékekre koncentrált és nem vette kellő mértékben figyelembe, hogy a települési, megyei értéktárakra nem szükséges olyan szigorú feltételeket előírni, amelyeket inkább a kiemelkedő nemzeti értékekkel szemben kell meghatározni. Ezért ez a fogalom most egyszerűbb meghatározást tartalmaz.

A kiemelkedő nemzeti érték fogalma lényegében a korábbi nemzeti érték fogalom egyes feltételeinek különválasztásából kerül meghatározásra.

A települési, tájegységi értéktárba felvett nemzeti érték tételek nem kerülnek automatikusan felvételre a megyei értéktárba, arról a megyei értéktár bizottság a megfelelő felterjesztés esetén dönt. Ugyanakkor az átlátható és egységes nyilvántartás érdekében a települési/tájegységi értéktárba felvett valamennyi értékről a megyei önkormányzatot tájékoztatni kell.

Lényeges módosítás, hogy az ágazati értéktárba felveendő nemzeti értékre bárki, aki az adott érték fenntartásában, gondozásában érdekelt, javaslatot tehet. Az ágazati értéktárat a területért felelős miniszter hagyja jóvá.

A módosítás egyben azt a lehetőséget is megteremti, hogy olyan értékek esetében, ahol egy tájegységhez már nem, vagy csak kevésbé köthető annak keletkezése, ugyanakkor egy szakmai terület egésze számára bír jelentőséggel, a felelős miniszternél lehessen a nemzeti érték felvételét kezdeményezni. Amennyiben az ágazati értéktár működtetője úgy ítéli meg, az ágazati értéktárban nyilvántartott nemzeti érték kiemelkedő nemzeti értékként történő felvétele kezdeményezhető a Magyar Értéktárba.

Az ágazati értéktárak a továbbiakban a nemzeti értékek gyűjtésének alappilléreként működnek, így azok a nemzeti értékek, amelyek nem azonosíthatók a települési elv szerint, de egy-egy ágazat számára kiemelt jelentőséggel bírnak, kizárólag az ágazatért felelős miniszter által működtetett ágazati értéktár bizottság döntése után kerülhetnek előterjesztésre a Magyar Értéktárba történő felvételre.

A törvény erejénél fogva kiemelt nemzeti értékek köre a közösségi oltalomban és nemzetközi elismerésben részesített nemzeti értékek körére szűkül.

A hatályos szabályozásban még tanúsító védjegyként szereplő fejezetben a védjegy státuszát nem tanúsító, hanem egyszerű ábrás védjegy bejegyzéseként indokolt meghatározni. A nem tanúsító védjegy esetében is lehetséges, hogy a védjegy tulajdonosa meghatározott feltételek, követelmények teljesítéséhez kösse a védjegyhasználati jog harmadik fél részére történő engedélyezését. Ugyanakkor valamennyi egyéb, a Hungarikum Bizottság által kezdeményezett kommunikáció esetén is lehetővé válik a védjegy használata.

A 163-177. §-hoz

A honvédelmi célú térképellátás fogalma kerül meghatározásra az ebbe a körbe tartozók definiálásával.

Kijelölésre kerül a hálózaton keresztüli adatszolgáltató szerv.

Az új szabályozás azt a hiányosságot pótolja, hogy nem volt kimondva normatív szabályként, hogy az állami alapadatok adatbázisaiból történő adatszolgáltatásért díjat kell fizetni.

Az eredeti normaszöveget szükséges a Nemzeti Kataszteri Program megvalósítására létrehozott szervezet által szolgáltatott adatok területi mértékének meghatározásával pontosítani.

Az ez idáig a földmérési és térképészeti állami alapadatok kezeléséről, szolgáltatásáról és egyes igazgatási szolgáltatási díjakról szóló 63/1999. (VII. 21.) FVM-HM-PM együttes rendelet 5. § (6) bekezdésében meghatározott, az adatszolgáltatásra vonatkozó együttműködési szerződésben meghatározottak kerülnek törvényi szinten szabályozásra.

A Nemzeti Kataszteri Program megvalósítására létrehozott szervezet nem ingatlanügyi hatóság, ezért azt is szükséges rögzíteni, hogy az általa szolgáltatott adatok nem lehetnek hitelesek.

A díjmentességre jogosultak körét törvényi szinten szükséges meghatározni. A katasztrófavédelemről szóló törvényben, valamint az Országos Statisztikai Adatgyűjtési Program keretében meghatározottakra tekintettel az Fttv.-vel összhangban szükségessé vált a díjmentesség kimondása. A díjmentes adatszolgáltatást jelenleg a földmérési és térképészeti állami alapadatok kezeléséről, szolgáltatásáról és egyes igazgatási szolgáltatási díjakról szóló 63/1999. (VII. 21.) FVM-HM-PM együttes rendelet 13. és 14. §-a szabályozza.

Továbbá az állami alapfeladatok, valamint állami alapmunkák végzéséhez díjmentesen használhatók fel az állami alapadatok [13. § (3) bekezdés]. Ennek hiányában ugyanis nehéz lenne új állami alapadatokat előállítani. A törvény három adatkör tekintetében rendelkezik adatátadási kötelezettségről: a digitális domborzat és felszínmodell; a topográfiai térkép adattartalmát érintő és a távérzékelt adatok tekintetében. A jelenlegi szabályozás alapján azonban csak a topográfiai térkép adattartalmát érintő és átadott adatok esetében rendelkezik a díjmentes „kompenzációs” adatigénylés lehetőségéről. A módosítás célja ennek a diszkriminációnak a megszüntetése, és kiterjeszteni a díjmentes kompenzációt a másik két adatkörben az állami adatbázisok számára átadott adatok tekintetében. Másfelől rendelkezés történik a kompenzációs adatszolgáltatási adatkörökről és az adatkezelés módjáról. Mivel a kompenzációs adatszolgáltatás nem igazgatási szolgáltatási díj ellenében történik, ezért ezt itt az adatszolgáltatás részben törvényi szinten kell szabályozni.

A jelenlegi törvényi szabályozás nem szab határidőt a tekintetben, hogy a földmérési és térinformatikai államigazgatási szerv, valamint az adattal rendelkezni jogosult mennyi időn belül köteles az állami alapadat tartalmát érintő adatot a honvédelem térképészeti támogatásáért felelős szerv részére átadni. Ezen hiányosságot igyekszik kiküszöbölni a jelenlegi módosító rendelkezés.

Geodéziai, térképészeti, geofizikai, geológiai és navigációs célra kizárólag az e célra kiadott engedélyek alapján készült távérzékelt adatok használhatók fel. A szabályozást az indokolta, hogy egyes esetekben olyan légi távérzékelést végeztek, mely nem esik engedélyezési eljárás alá (reklám célok) és az így elkészült távérzékelt adatokat a későbbiek során például földmérési és térképészeti célra használták fel, így kerülve meg az engedélyeztetés folyamatát.

Nem lett kimondva a 19. § (7) bekezdés mintájára, hogy az ingatlan-nyilvántartási térképi adatbázis változására irányuló földmérési munkák csak az ingatlan-nyilvántartási átvezetést követően képezhetik az állami térképi adatbázis részét.

Az egyéb célú földmérési munkák meghatározása túlzottan leszűkítő volt, és ezáltal azok a geodéziai tevékenységek nem fértek bele, melyek nem az állami alapadatok felhasználásával kerülnek végrehajtásra. Így az ipari és mérnökgeodéziai tevékenység.

Szükségessé vált a földmérési jel fogalomkörének meghatározása.

A jelenlegi szabályozás nem tér ki az Fttv. 10. § (3) bekezdés c) pontjában a Bendefy-féle alaphálózati pontokra, melyek az országos magassági alapponthálózat részei, ezért szükséges a szabályozás kiterjesztése.

A gyakorlati tapasztalatok azt mutatják, hogy amennyiben egy adott földrészlet per alatt van, különösen igaz ez a tulajdonjogot érintő perekre, akkor a per lezárta előtt végzett földmérési munka végzése olyan állapotot teremthet, amely megnehezítheti vagy meghiúsíthatja a jogerős bírói döntés végrehajtását.

Az ingatlanrendező földmérő minősítéssel kapcsolatban, csak az eljárásbeli pontosítások kerülnek meghatározásra. Különösen a nyilvántartás vezetésére és a közhiteles nyilvántartás meghatározására vonatkozólag.

Az ingatlanrendező földmérő minősítésnek jelenleg nincs érvényességi ideje. Szükségessé vált, hogy maximálásra kerüljön az érvényesség (öt év) melynek ideje alatt a folyamatos önképzést bizonyítani kell a továbbképzési pontok gyűjtésével.

A földmérő igazolvánnyal és az ingatlanrendező minősítéssel kapcsolatos nyilvántartások adattartalma kerül pontosításra.

Az Fttv. öt esetben rendelkezik kötelező bírság fizetéséről. A jelenlegi normaszöveg helytelenül az állami alapadat-adatbázisok jogszerűtlen felhasználásáért a bírság kiszabását feltételes módban fogalmazta meg. A jogosulatlan adathasználatért is kötelezően ki kell szabni a bírságot.

A földmérési munkák szükségessé teszik az eljárásba bevont és szomszédos ingatlanok esetében a tulajdoni lapon lévő adatokon túl a bejegyzett jogok és feljegyzett tények földmérő számára történő ismeretét. Ilyen eset a telekalakítás (kisajátítás) esetében az ingatlanra bejegyzett vezetékjogok és azok térmértékének az ismerete, hogy telekalakítást (kisajátítást) követően ezeket a jogokat milyen arányban kell a kialakult földrészletekre visszajegyezni. A szakasz kiegészítése az információs önrendelkezési jogról és az információszabadságról szóló 2011. évi CXII. törvénnyel összhangban lehetővé teszi a személyes adatok kezelését.

A geodéziai tervezői és szakértői jogosultság részletes szabályai az ingatlanrendezői jogosultsághoz hasonlóan kerülnek megállapításra.

A szakmagyakorlókra vonatkozó ágazati jogszabályok felülvizsgálatáról szóló 1434/2013. (VII. 11.) Korm. határozat alapján Magyar Mérnöki Kamarával együttműködve felülvizsgálatra került az egyéb célú földmérési tevékenység gyakorlására vonatkozóan az engedélyhez kötött geodéziai tervezői és szekértői tevékenység, az építésügyi és az építésüggyel összefüggő szakmagyakorlási tevékenységek módosítása miatti szabályozása. Ezzel kapcsolatban szükséges a tevékenység végzésére vonatkozó szabályozás beemelése az Fttv.-be.

A vidékfejlesztési miniszter a hatáskörébe tartozó állami adatbázisokból történő adatszolgáltatás tekintetében igazgatási szolgáltatási díjmentességet engedélyezhet a központi címregiszter (Magyarország valamennyi címét lefedő cím-adatbázis) létrehozása érdekében. Ezen rendelkezés az adatátadásig, 2014. március 15-ig van hatályban.

A jelenlegi szabályozás nem tért ki arra, hogy az ingatlan-nyilvántartási célú földmérési munkák munkarészeit az ingatlanügyi hatóságok miként selejtezhetik, az előírások jelenleg csak a készítőre vonatkoztak.

A földmérési munkarészek a régi földmérési és térképészeti tevékenységről szóló 1996. évi LXXVI. törvény 22. § (1) bekezdése alapján sem voltak selejtezhetőek. Az erre utaló - az új Fttv.-ból kimaradt - szabályozás kerül átvezetésre.

Törvényi szinten szükségessé vált kimondani, hogy a Nemzeti Kataszteri Program megvalósítására létrehozott szervezet szakmai felügyeletét a miniszter látja el.

Szükséges pontosítani, hogy az állami földmérési alaptérképi és az állami ingatlan-nyilvántartási térképi adatbázis értékesítése során a díjmegosztás a földmérési és térképészeti állami alapadatok kezeléséről, szolgáltatásáról és egyes igazgatási szolgáltatási díjakról szóló 63/1999. (VII. 21.) FVM-HM-PM együttes rendelet 5. § (6) bekezdésében meghatározott, az adatszolgáltatásra vonatkozó együttműködési szerződésben meghatározottak szerint, ne csak az alapadat díjra vonatkozólag történjen.

A bírság kiszabásának feltételeiről szóló korábbi felhatalmazó rendelkezés kerül pontosításra.

Az egyéb célú földmérési és térképészeti tevékenység végzésének részletes szabályait eddig a miniszter hatáskörébe utalta az Fttv. Mivel itt a nem ingatlan-nyilvántartási célú földmérési tevékenység, hanem az egyéb célú (ipari geodézia és a mérnökgeodézia) kerül szabályozásra, ezért szükséges, hogy kormányszintű szabályozás szülessen.

A megbízólevél tartalmára vonatkozó felhatalmazás kerül meghatározásra.

Az állami alapadat-adatbázisok jogszerű felhasználásának és ellenőrzésének rendjének szabályozása jelenleg két miniszter hatáskörébe van utalva. A szabályozás végrehajtására kidolgozandó rendelet megalkotása során kiderült, hogy annyira eltérő a polgári és honvédelmi célú alapadat-adatbázisok tartalma és rendeltetése, hogy a közös szabályozás igen nehezen valósítható meg. Ezért a jogszerű felhasználás és ellenőrzés rendjének szabályozása külön-külön kerül megvalósításra.

A jelenleg hatályos 40. § (3) bekezdésben szereplő hatálybaléptetések közül a (4) bekezdésbe átemeltek már most láthatóan nem fognak 2014. január 1-re megvalósulni. Ennek oka, hogy az ingatlan-nyilvántartási törvénynek a földhasználati törvény miatti módosításai jelenleg még nem ismertek, és ennek hiányában az egyéb önálló ingatlanokkal, valamint a háromdimenziós kataszterrel kapcsolatosan felmerülő jogi szabályozások nem fogalmazhatók meg.

A járási földhivatalok illetékességi területeinek a járások illetékességi területéhez igazítása miatt, az átcsatolási folyamatok idejére az illetékességi területek meghatározása miniszteri rendeletben kerül meghatározásra. Az átcsatolások befejeztével a járási földhivatalok illetékességi területeit ismételten kormányrendeleti szinten szükséges szabályozni.

A 178. §-hoz

A módosítás az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény (a továbbiakban: Rendészeti tv.) egyes rendelkezései közötti összhangot, illetve a Rendészeti tv. és az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: Evt.) koherenciáját teremti meg. A módosítás közvetlen előzménye, hogy a 2013. évi LXXXIV. törvény a Rendészeti tv. és az Evt. több rendelkezésének módosítását hatályba léptette, de ezek közül e rendelkezés átvezetése kodifikációs hiba miatt nem volt lehetséges. A megfelelő szabályozás csak a helyes módosító rendelkezés ismételt törvénybe foglalásával lehetséges.

A 179-180. §-hoz

A Magyar Állatorvosi Kamaráról, valamint az állatorvosi szolgáltatói tevékenység végzéséről szóló 2012. évi CXXVII. törvény bő egy évvel ezelőtti hatálybalépését követően a gyakorlat azt mutatja, hogy a kihívásoknak megfelelő, pozitív fogadtatású törvény született. A tapasztalatok alapján néhány szövegpontosításra kerül sor.

A nagy létszámú állattartó telep fogalmának módosítását az indokolta, hogy olyan kategóriáról van szó, amelynek egyes feltételei, például a nagy létszámú állattartó telepen tartott állatok aktuális és minimális száma, ingadozást mutatnak, mutathatnak. Ebből kifolyólag a hatályosnál rugalmasabb módon képes megteremteni az összhangot a gyakorlattal.

A 181-182. §-hoz

A szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény 19/B. § (2) bekezdés a) pontja mondja ki, hogy az Agrárgazdasági Kutató Intézet működteti a „reprezentatív üzemgazdasági adatbázist”. A „reprezentatív üzemgazdasági adatbázis” elnevezés a tesztüzemi információs rendszert (FADN) jelöli. Ezt a kifejezést az agrárgazdaság fejlesztéséről szóló 1997. évi CXIV. törvény alkalmazta, melynek hatályon kívül helyezésekor ez a szövegrészt átkerült a szakmaközi törvénybe.

Az agrárgazdaság fejlesztéséről szóló törvény megalkotásakor még nem volt hivatalos elnevezése a magyar FADN rendszernek, ezért alkalmazták a „reprezentatív üzemgazdasági adatbázis” megfogalmazást. Az azóta eltelt időszakban azonban saját nevet kapott az adatbázis, és a tesztüzemi információs rendszer elnevezés használatos. A „reprezentatív üzemgazdasági adatbázis” kifejezést ma már csak a szakmaközi tv alkalmazza. Annak érdekében, hogy egységes legyen a fogalomhasználat indokolt a szakmaközi törvényben is „tesztüzemi információs rendszer” megnevezést használni.

A 183-194. §-hoz

A hulladékról szóló 2012. évi CLXXXV. törvény (a továbbiakban: Ht.) hatályba lépését követően szerzett tapasztalatok, valamint az Európai Bizottság megkeresése alapján szükségessé vált a törvény módosítása.

A módosítással a széndioxid geológiai tárolásáról szóló 2009/31/EK európai parlamenti és tanácsi irányelv (a továbbiakban: CCS irányelv) 35. cikkének átültetése valósul meg.

A CCS irányelv 2009. április 23-i elfogadásával módosította a hulladékokról szóló 2006/12/EK európai parlamenti és tanácsi irányelvet, annak ellenére, hogy a hulladékokról és egyes irányelvek hatályon kívül helyezéséről szóló 2008/98/EK európai parlamenti és tanácsi irányelv a 2006/12/EK európai parlamenti és tanácsi irányelvet 2010. december 12-én hatályon kívül helyezte. A CCS irányelv nem megfelelő átültetése miatt PILOT eljárás van folyamatban Magyarországgal szemben.

A Ht. módosításának további célja a belső koherencia megteremtése a törvényen belül: a Ht. 80. § (2) bekezdés b) pontjával történő összhang megteremtése. A Ht. 80. § (2) bekezdés b) pontja kimondja, hogy a környezetvédelmi hatósági nyilvántartásnak a nyilvántartásba vett hulladékgazdálkodási tevékenység megnevezését is tartalmaznia kell.

A Ht. 34. §-át érintő módosítás révén az önkormányzatok számára egyértelművé válik, hogy mely esetekben biztosíthatják a közszolgáltatás szüneteltetését a lakosok részére.

A Ht. 35. és 37. §-át érintő módosítás alapján a települési önkormányzatok eddigi hulladékgazdálkodási közszolgáltatókkal szembeni felmondási lehetősége kiegészül azon esetekkel, amelyek esetében a felmondást kötelező végrehajtani.

A törvénymódosítás célja továbbá a közhitelesség meghatározása a hulladékgazdálkodási közszolgáltatók nyilvántartása vonatkozásában. A hulladékgazdálkodási engedélyezés és nyilvántartásba vétel esetében a közhiteles nyilvántartás vezetése korábban kimondásra került, ezért a hulladékgazdálkodási közszolgáltatók esetében is szükséges annak kimondása.

A törvénymódosítás révén az elektromos és elektronikus hulladékok kezelésére vonatkozó felhatalmazó rendelkezés pontosításra kerül annak érdekében, hogy a kapcsolódó végrehajtási rendelet (amely az elektromos és elektronikus berendezések hulladékairól szóló, 2012. július 4-i 2012/19/EU európai parlamenti és tanácsi irányelvnek az átültetését szolgálja) összhangban legyen a Ht. szabályaival.

A törvénymódosítás révén a veszélyes hulladékokra vonatkozó felhatalmazó rendelkezés pontosításra kerül annak érdekében, hogy a kapcsolódó végrehajtási rendelet összhangban legyen a Ht. szabályaival. A Hulladékminősítő Bizottság a felhatalmazás alapján a veszélyes hulladékok esetében fog eljárni. A veszélyes hulladékkal kapcsolatos tevékenységek részletes szabályairól szóló kormányrendeletben lesz előírás a Hulladékminősítő Bizottság tevékenységére vonatkozóan. A kormányrendelet módosítása folyamatban van.

A 195. §-hoz

Tekintettel arra, hogy a hegyközségekről szóló 2012. évi CCXIX. törvény (a továbbiakban: Hktv.) megalkotása során a jogalkotói szándék a díjmentesség biztosítására irányult, ezért szükséges a Hktv. 40. § (4) bekezdésének megfelelő pontosítása. A módosítás értelmében a hegybírók a telepítési és kivágási engedélyek kiadása, valamint az újratelepítési jogok nyilvántartásának vezetése során - a TakarNet rendszerhez történő térítésmentes csatlakozáson felül - a TakarNet rendszerből elektronikus dokumentumként szolgáltatott nem hiteles tulajdoni lap másolat lekérdezésére is díjmentesen jogosultak.

A módosítás tartalmazza továbbá az újratelepítési jogok jogtartalékának felhasználására vonatkozó törvényi felhatalmazást.

A 196-210. §-hoz

A halgazdálkodásról és a hal védelméről szóló 2013. évi CII. törvény (a továbbiakban: Hhvtv.) nyilvántartásokra vonatkozó rendelkezéseinek kiegészítésére a hatályos adatvédelmi szabályozásnak, az információs önrendelkezési jogról és az információszabadságról szóló 2011. évi CXII. törvénynek (a továbbiakban: Avtv.) való teljes körű megfelelés érdekében kerül sor.

Az Avtv. szerint kötelező adatkezelés esetén a kezelendő adatok fajtáin és az adatkezelést végző személyén túlmenően szükséges meghatározni az adatkezelés célját és feltételeit, az adatok megismerhetőségét, az adatkezelés időtartamát. A Hhvtv. nyilvántartásra vonatkozó szabályai ezért a következő elemekkel egészülnek ki:

- a nyilvántartás céljának törvényi szintű rögzítése,

- az adatkezelés időtartamának meghatározásra, valamint

- az adatokhoz való hozzáférésre jogosultak körének és a hozzáférés jogcímének meghatározása.

A nyilvántartással kapcsolatos egyéb, törvényi szabályozást nem igénylő részletszabályok tekintetében a hatályos Hhvtv. miniszteri rendeleti szintű felhatalmazást ad.

Fő szabály szerint egy személynek egyidejűleg az adott halfogásra jogosító okmánytípusból (halászjegy, horgászjegy, halászati engedély) egy adható ki. A módosítás a főszabály alóli indokolt kivételi kört rögzíti, amely a halászati engedélyre és arra az esetkörre terjed ki, amikor az adott okirat megsemmisül vagy elvész.

A Hhvtv. nem hozott gyökeres változást az állami horgászjegy forgalmazási rendszerében, figyelemmel arra az állampolgári érdekre, hogy a horgászjegyhez ne csak a megyei hatóságoknál, hanem a horgászokhoz közeli forgalmazási pontokon is hozzá lehessen jutni. A forgalmazásban a hatályos rendszerben a horgászegyesületek és halgazdálkodók működnek közre, amelyek az állami feladatban ellátásában való közreműködésért a megyei halgazdálkodási hatóságokkal megállapodásokat kötnek.

A horgászjegyet forgalmazók költségei a következő elemekből tevődnek össze:

- a forgalmazás költségei,

- az általuk forgalmazott állami horgászjegyek adatainak adatbázisban történő rögzítése,

- a Hhvtv. alapján a forgalmazóknál leadott fogási naplók adatainak feldolgozásával és rögzítésével kapcsolatos költségek.

A jelen módosítás a fenti forgalmazói feladatok és költségek ellentételezése céljából rögzíti, hogy a forgalmazó a horgászjegy díjának 10%-ára jogosult. Az előírás csak annyiban jelent változást a már működő rendszerhez képest, hogy a részesedés mértéke - figyelemmel arra, hogy pénzügyi jellegű kötelezettséggel kapcsolatos előírásról van szó - törvényi szinten kerül meghatározásra.

A módosítás egyértelműsíti a turista állami horgászjegy felhasználásával kapcsolatos rendelkezéseket, továbbá a halgazdálkodási hatóság tudomására jutott információkkal kapcsolatos adatkezelési szabályokat rögzíti.

A fogási napló az állami jegyhez tartozó dokumentum, ezért a jegyet és a naplót együttesen kell kiadni és forgalmazni. A módosítással lehetővé válik, hogy az állami jegy kiadására feljogosított szervezetek a fogási naplókat is kiadják a horgászok számára.

A módosítás egyértelművé teszi a halászati őrökre vonatkozó illetékességi szabályokat, ennek keretében kimondja, hogy az őrök a halgazdálkodási vízterületen és annak partján jogosultak a törvényben meghatározott intézkedések megtételére. Kiegészül a halászati őrökre és a társadalmi halőrökre vonatkozó nyilvántartás szabályozása. Bővül a halgazdálkodási hatóság fellépési lehetősége az állományfelmérő hatósági mintavétel lehetőségével.

A Hhvtv. jelentős újítása és a törvényi célkitűzések megvalósításának az egyik eszköze, hogy a halgazdálkodásból származó állami bevételeket a halgazdálkodási feladatok megvalósítására kell fordítani, visszaforgatni. A módosítás ezen alapelv mentén bővíti a források felhasználási jogcímeit további két, a halgazdálkodási feladatok megvalósulása szempontjából fontos jogcímmel: a halgazdálkodás hatósági, igazgatási, ellenőrzési és állami halőrzési feladatainak támogatásával, továbbá a halpusztulások okainak felderítésével és a halpusztulások okozta károk elhárításával kapcsolatos feladatok finanszírozásával. Mivel a Hhvtv. szélesítette a halgazdálkodási hatóságok intézkedési, fellépési lehetőségeit a törvényben foglalt előírások érvényre juttatása érdekében, ezért indokolt, hogy az állami bevételek felhasználásakor az újonnan jelentkező feladatok ellátására is lehessen halgazdálkodásból befolyt forrást fordítani.

A módosítás kis mértékben pontosítja a halvédelmi bírság kiszabására vezető tényállásokat, közelebbről a Hhvtv. 67. § (1) bekezdés g) pontjában foglalt tényállás további pontosítását és két önálló tényállásként történő elkülönítését végzi el (halfogásra jogosító okmányok bemutatásának elmulasztása, illetve a halfogási tilalmakat és korlátozásokat megszegve halfogásra alkalmas állapotban lévő eszközzel halgazdálkodási vízterületen vagy annak partján tartózkodás esete).

A 211-215. §-hoz

A hulladékgazdálkodási közszolgáltatási tevékenység minősítéséről szóló 2013. évi CXXV. törvény (Mintv.) jelen módosításának célja a törvény 2013. július 12-ei hatályba lépését követően a minősítési eljárások során szerzett tapasztalatoknak törvényi szintre való átültetése annak érdekében, hogy az ügyfélbarát, gyors és hatékony közigazgatást elősegítő szabályok tételesen, írott formában, a közszolgáltatók és a környezetvédelemben élen járó egyéb civil szervezetek, valamint a lakosság számára is bármikor elérhető formában megjelenjenek.

A Mintv. 9. § (4) bekezdésének célja annak egyértelműsítése, hogy jogutódlás vagy a kérelmező hulladékgazdálkodási tevékenységét nem érintő, azonban a minősítő okiraton szereplő adatokat érintő adatváltozás esetén a hatóság a Mintv. által meghatározott feltételek megvalósulása esetén a korábbi minősítő okirat időbeli hatályával megegyező időbeli hatályú minősítő okiratot állít ki.

A kérelmező hulladékgazdálkodási tevékenységét érintő, azonban a minősítési osztályba sorolását nem érintő adatainak változása esetén az adatok bejelentéséről a hatóság nem hoz döntést és nem állít ki minősítő okiratot.

A módosítás célja, hogy egyértelművé tegye, hogy az adatváltozási kérelmek elbírálása nem érinti a kibocsátott minősítő okirat időbeli hatályát, tehát az okirat időbeli hatálya semmilyen esetben sem hosszabbodhat meg az adatváltozási kérelem tárgyában való döntés esetén.

A törvény módosításával a jogalkotó az adatváltozás két új altípusát, a jogutódlás bejelentését és a hulladékgazdálkodási közszolgáltatási tevékenységet érintő, azonban a minősítési osztály megváltozását el nem érő adatváltozás bejelentését vezeti be. A törvény módosítása egyértelművé teszi, hogy a hulladékgazdálkodási közszolgáltatási tevékenységet érintő adatváltozás bejelentésének kivételével az adatváltozási kérelmek elbírálása hatósági eljárás keretében történik, melyben lehetőség nyílik a Ket. által létrehozott jogintézmények (pl. tényállás tisztázása) alkalmazására, melynek eredményeként a hatóság alakszerű döntést hoz.

Az elkülönített hulladékgyűjtés 2015-től országosan kötelező feladattá válik a hulladékokról és egyes irányelvek hatályon kívül helyezéséről szóló 2008/98/EK irányelvben előírtak alapján. Az elkülönített hulladékgyűjtésre vonatkozó szabályokat a közszolgáltatásra és a települési hulladékra vonatkozó szabályokkal együtt, a közszolgáltató hulladékgazdálkodási tevékenységéről és a hulladékgazdálkodási közszolgáltatás végzésének feltételeiről szóló kormányrendeletben, nem pedig egy külön miniszteri rendeletben célszerű szabályozni.

Az elkülönített hulladékgyűjtés 2015-től országosan kötelező feladattá válik a hulladékokról és egyes irányelvek hatályon kívül helyezéséről szóló 2008/98/EK irányelvben előírtak alapján. Az elkülönített hulladékgyűjtésre vonatkozó szabályokat a közszolgáltatásra és a települési hulladékra vonatkozó szabályokkal együtt, a közszolgáltató hulladékgazdálkodási tevékenységéről és a hulladékgazdálkodási közszolgáltatás végzésének feltételeiről szóló kormányrendeletben, nem pedig egy külön miniszteri rendeletben célszerű szabályozni. A módosítás ennek teremti meg az alapját, továbbá egyértelműsíti az elkülönített hulladékgyűjtési rendszer kialakítására vonatkozó kötelezettségeket.

A 216-221. §-hoz

A Fétv. 60. § (4) bekezdése módosításának indoka, hogy a rendkívüli felmondással elbocsátott munkavállaló ne élhessen vissza a haszonbérleti szerződés felmondásával való fenyegetéssel a munkáltatóval szemben.

A nemo plus iuris római jogi elvből következik, hogy a megszűnő haszonélvezeti jog alapján még jogosult a pozícióban levő személy ne tudjon rendelkezni a haszonélvezeti jog lejártát követő időre nézve a tulajdonos kárára a föld használati jogosultságának átengedésével.

-----STARTING---POINT---VEGE---

A 222-223. §-hoz

Hatályba léptető rendelkezés és sarkalatossági záradék.