1997. évi CXVIII. törvény indokolása

a hitelintézetekről és a pénzügyi vállalkozásokról szóló 1996. évi XCII. törvény módosításáról

-----STARTING---POINT---ALTALANOS--- 

A gazdasági Együttműködési és Fejlesztési Szervezettel (OECD) kötött csatlakozási szerződés tartalmazza azt a kötelezettséget, hogy legkésőbb 1997. december 31-ig a Magyar Köztársaság lehetővé teszi külföldi vállalkozások számára a fiók formában történő letelepedést. E nemzetközi kötelezettség teljesítése érdekében készült el a külföldi székhelyű vállalkozások fióktelepeiről és kereskedelmi képviseleteiről szóló törvény, amely a fióktelep formában történő letelepedés általános szabályait tartalmazza. Tekintettel arra, hogy a kötelezettség vonatkozik a pénzügyi szektorra is, így szükséges a hitelintézetekről és pénzügyi vállalkozásokról szóló 1996. évi CXII. törvény (a továbbiakban Hpt.) módosítása annak érdekében, hogy külföldi pénzügyi intézmények Magyarországon fióktelep útján 1998. január 1-jétől pénzügyi szolgáltatási, illetőleg kiegészítő pénzügyi szolgáltatási tevékenységet végezhessenek.

A törvény összhangban a fiókszabályozásra vonatkozó törvénnyel, valamint a cégnyilvántartásról szóló törvénnyel önálló cégformaként határozza meg a fióktelepet, és a nemzeti elbánás elvét hangsúlyozottan figyelembe véve minden tekintetben egyenlő elbánást biztosít a Magyar Köztársaság területén székhellyel rendelkező pénzügyi intézményekkel. A törvény csupán annyiban tér el a székhellyel rendelkező pénzügyi intézményekre vonatkozó szabályoktól, amennyiben egy-egy adott jogintézmény típus a fióktelep esetén nem értelmezhető. Így pl. a törvény a fióktelepek esetén bevezeti a dotációs tőke fogalmát, tekintettel arra, hogy fióktelep esetén nem alkalmazható a jegyzett tőke kategória. Egyebekben azonban a törvény teljességgel önálló cégformaként tartalmaz szabályokat a fióktelepre. A törvény fióktelepre vonatkozó szabályozásának további célja, hogy a fióktelepekre vonatkozó sajátos szabályok illeszkedjenek a magyar jogrendbe, a létesítési és engedélyezési feltételek pontos- és a nemzeti elbánás elvén alapuló - meghatározása mellett érvényesüljön az állami felügyelet gyakorlásának lehetősége, valamint a betétesek és egyéb ügyfelek érdekeinek védelme.

A törvény további célja, hogy megteremtse az ún. univerzális bankrendszerre való áttérés törvényi lehetőségét. Már a Hpt. megalkotása során is a Kormány és a szakmai érdekképviseleti szervezetek kiemelten kezelendőnek tartották azt a kérdést, hogy a hitelintézetek közvetlenül is megjelenhessenek a tőkepiacon. Első lépésként ezt a lehetőséget az állampapírok vonatkozásában biztosította az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény (a továbbiakban: Épt.) ugyanakkor a 2237/1996. Korm. határozat előírta, hogy egy éven belül lehetőséget kell biztosítani a hitelintézeteknek a vállalati értékpapírokkal történő közvetlen kereskedésre. A törvény e döntésnek megfelelően 1999. január 1-jétől lehetővé teszi a hitelintézetek számára, hogy minden értékpapírral végezhessenek kereskedési tevékenységet. A különböző kockázatok kezelése érdekében a törvény bevezeti a kereskedési könyv jogintézményét, a lehető legteljesebb mértékben figyelembe véve az Európai Közösségek 1993. március 15-én kelt 93/6/EGK. irányelvét, amely a befektetési vállalatok és hitelintézetek tőkemegfeleléséről szól. A törvény továbbá szabályokat állapít meg annak érdekében, hogy a hitelintézet különböző pénzügyi, illetve befektetési szolgáltatásaival foglalkozó szervezeti egységeit különítse el - ezt az elkülönítést a szakmai terminológia tűzfalnak nevezi - annak érdekében, hogy a hitelintézet ne tudja befolyásolni ügyfele, a különböző hitelintézeti üzletágak, valamint a hitelintézetek és az egyéb piaci szereplők közti ügyleteket. Az elkülönült szervezeti rendszer biztosítja azt, hogy a hitelintézet ne kerülhessen előnyösebb versenyhelyzetbe a pénz- és tőkepiacon, mint a piac többi szereplője. A törvény azzal, hogy 1999. január 1-től lépteti hatályba az univerzális bankrendszerre vonatkozó szabályokat, elegendő időt biztosít a pénz- és tőkepiac szereplői számára a felkészüléshez, megvalósítva ezzel a jogalkotásról szóló 1987. évi XI. törvény 12. §-ának (3) bekezdésében rögzített azon elvárást, mely szerint a jogalkotó úgy határozza meg a jogszabály hatálybalépésnek időpontját, hogy kellő idő maradjon a jogszabály alkalmazására való felkészülésre.

A törvény harmadik szabályozási célja, hogy a Hpt. közel egy éves hatálybalépése óta eltelt idő gyakorlati tapasztalataiból, valamint más jogszabályok hatálybalépéséből eredő pontosítást igénylő szabályokat megvalósítsa. Az 1997. év során lépett hatályba a jelzálog-hitelintézetről és a jelzáloglevélről szóló 1997. évi XXX. törvény, valamint a magánnyugdíjról és a magánnyugdíj-pénztárakról szóló 1997. évi LXXXII. törvény, amelyek változásokat generálnak a pénz- és tőkepiac rendszerében és amely változásokat a Hpt-nek is követnie kell.

-----STARTING---POINT---RESZLETES---

Az 1. §-hoz

A Hpt. pénzügyi szolgáltatási tevékenységként határozta meg a kezesség és bankgarancia vállalását, valamint az egyéb bankári kötelezettség vállalását, tekintettel arra, hogy ezek a tevékenységek közgazdasági tartalmukat tekintve szubszidiárius hitelezési tevékenységnek tekintendők. Maga a Hpt. azonban 2. § (2) bekezdésének f) pontjában kivette a törvény hatálya alól azokat a nem gazdasági társaságként működő jogi személyeket, amelyek a Hpt. hatálybalépése előtt a pénzügyi szolgáltatási, illetve kiegészítő pénzügyi szolgáltatási tevékenységek közül kizárólag garanciavállalással foglalkoztak. Van azonban egy további sajátos kezességvállalási tevékenység, a vámkezesség nyújtás, amelyet a vámjogról, a vámeljárásról, valamint a vámigazgatásról szóló 1995. évi C. törvény részletesen szabályoz. A törvényi ellentmondás feloldása érdekében ezért célszerű a vámkezesség nyújtását kivenni a Hpt. hatálya alól, ha azt a vámtörvény alapján végzik nem pénzügyi intézmények.

A (2) bekezdés pontosítja a törvény hatálya alól kivett elszámolóházat, amennyiben ez a kivétel csak az Épt-ben meghatározott és azon szabályok szerint működő elszámolóházra vonatkozik.

A 2. §-hoz

A törvény az elszámolásforgalom lebonyolítását végző átutalási rendszerek működtetését tekinti kiegészítő pénzügyi szolgáltatási tevékenységnek, tekintet nélkül arra, hogy a tevékenység végzése elektronikus úton vagy más módon történik.

A (3) bekezdés szabályozza az engedélyezés rendjét.

A 3. §-hoz

A törvény rögzíti, hogy a külföldi vállalkozás pénzügyi szolgáltatási, illetve kiegészítő pénzügyi szolgáltatási tevékenységet Magyarországon kizárólag fióktelepe útján végezhet, kizárva ezzel a határon átnyúló szolgáltatás lehetőségét. A külföldi vállalkozás magyarországi letelepedési formája tehát egy új lehetőséggel gazdagodott, az eddigi gazdasági társaság alapítás mellett, fióktelep formájában is végezhetők-e tevékenységek.

Az új 3/A. § (2) bekezdése meghatározza a Hpt. azon §-ait, amelyek a külföldi pénzügyi intézmény fióktelepére nem alkalmazhatók. Ezeket a törvényhelyeket azért nem kell alkalmazni fióktelep esetén, mert a fióktelep mint cégforma alkalmatlan arra, hogy az e törvényhelyekben meghatározott szabályok betarthatók legyenek.

Egyértelművé teszi a módosítás, hogy pénzügyi intézmény a pénzügyi szolgáltatásokon túl, kizárólag likviditás- és kockázatkezelési tevékenységet folytathat.

A 4. §-hoz

A Hpt. a pénzügyi intézmények között aszerint tett különbséget hitelintézet és pénzügyi vállalkozás között, hogy milyen tevékenységet végezhet az egyik, illetve a másik pénzügyi intézménytípus. A törvény egyfelől láthatóbbá teszi ezeket a különbségeket, másfelől pedig enyhít azon a korábbi szigorú szabályon, mely szerint saját tőkét meghaladó mértékben csak hitelintézet volt jogosult más visszafizetendő pénzeszköz nyilvánosságtól való elfogadására. Ez utóbbi területen a törvény enyhít a korábbi szigorú szabályozáson azzal azonban, hogy a saját tőkét meghaladó mértékű pénzeszköz gyűjtés csak abban az esetben engedélyezett nem hitelintézet számára, ha bank visszafizetési garanciát vállal, kezesség vagy bankgarancia formájában.

A tulajdonszerzési korlátok szempontjából a hitelintézet kiterjesztő értelmezését adja a törvény a székhely ország joga szerinti bankcsoportot irányító vállalat tekintetében.

A (3) bekezdés meghatározza a külföldi hitelintézet fióktelepe által végezhető tevékenysége körét, azt az elvet követve, hogy külföldi hitelintézet fióktelepe csak azokat a tevékenységeket végezheti Magyarországon, amelynek végzésére a külföldi hitelintézetnek a székhelye szerinti felügyeleti hatóságtól engedélyt kapott, és amelyeket hitelintézet számára a Hpt. lehetővé tesz.

Az 5. §-hoz

A törvény kizárólagos tevékenységként csak pénzügyi vállalkozás számára teszi lehetővé az elszámolásforgalom lebonyolítását végző átutalási rendszerek működtetését, valamint a pénzügyi ügynöki tevékenységet a bankközi piacon. A fióktelep formájában működő pénzügyi vállalkozás Magyarországon végezhető tevékenységeit is meghatározza a törvény azzal, hogy ezek a tevékenységek csak akkor végezhetők, ha ezek végzésére egyébként a külföldi pénzügyi vállalkozás székhelye szerinti felügyeleti hatóság engedélyt adott.

A 6. §-hoz

A törvény önálló cégformaként emeli be a Hpt-be a fióktelepet, így a pénzügyi intézmények részvénytársasági, szövetkezeti, illetve fióktelep formájában hozhatók létre, természetesen az adott pénzügyi intézményre vonatkozó cégformák kötelező betartásával. A fióktelep formájában működő pénzügyi intézményre egyébként mögöttes jogszabályként a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi törvényt kell alkalmazni.

A 7. §-hoz

A törvény új fogalmat vezet be a fióktelep formájában működő pénzügyi intézmény esetében tekintettel arra, hogy ilyen esetben a jegyzett tőke fogalma nem alkalmazható, ezért a dotációs tőke jogintézménye került meghatározásra. Dotációs tőke alatt a fióktelep létesítéséhez és működéséhez, a létesítő által tartósan, korlátlanul és tehermentesen a fióktelep szabad rendelkezésére bocsátott tőkét kell érteni azzal, hogy ha a Hpt. jegyzett tőkét említ, azon a dotációs tőkét is érteni kell.

A törvény kimondja továbbá, hogy külföldi hitelintézet, ha törvény eltérően nem rendelkezik, két milliárd forint dotációs tőkével létesíthető. Eltérő törvényi rendelkezések a szakosított hitelintézetekre vonatkoznak, így a lakás-takarékpénztárakra, valamint a jelzálog-hitelintézetekre.

A 8. §-hoz

A törvény kimondja, hogy a pénzügyi intézmény alapításakor, illetve a részvénytársasági formában működő pénzügyi intézmények új részvényjegyzésével történő alaptőke emelése esetén a jegyzett tőke, illetve a dotációs tőke összegét pénzben kell befizetni.

A 9. §-hoz

A törvény a Hpt-hez képest pontosítást tartalmaz, mert elhagyja a fiókváltozás kategóriáját. Az idevonatkozó korábbi szabályozás a fiókváltozáson, belföldi fiókváltozást értett, amely azonban a fióktelep megjelenésével értelemzavaró lehet, ezért került sor az elhagyására. Nem jelenti azonban ez azt, hogy ha a pénzügyi intézmény megváltozott helyiségbe költözik, ott nem kell alkalmaznia a 13. § (1)-(2) bekezdéseiben meghatározottakat, mert ez esetben úgy kell tekinteni a más helyiségben való tevékenység végzést, mintha az telephely változtatás lenne.

A 10-11. §-hoz

A törvény egyfelől pontosítja a Hpt. korábbi rendelkezéseit, másfelől pedig meghatározza azt, hogy az Állami Pénz- és Tőkepiaci Felügyelet (a továbbiakban: Felügyelet) engedélye mely esetekben szükséges a fióktelep formájában működő hitelintézet, illetve pénzügyi vállalkozás működéséhez.

A 12-13. §-hoz

A törvény meghatározza egyes pénzügyi vállalkozások, formák végzéséhez szükséges engedélykérelem feltételeit. Ezeket az engedélyeket a Magyar Nemzeti Bank adja meg, az engedélyek kiadásáról pedig értesíti a Felügyeletet. A Hpt. ezen részének módosításával a feltételrendszer pontosabban került meghatározásra. A 13. § (1) bekezdése engedélyezési feltételként határozza meg pénzügyi vállalkozás esetében a középtávú üzleti terv meglétét, míg a (2) bekezdés pontosító jellegű.

A 14. §-hoz

A törvény meghatározza a fióktelep formájában működő pénzügyi intézmény alapítására vonatkozó feltételeket, amelyek alapjaiban azonosak a magyarországi székhellyel rendelkező pénzügyi intézmények alapítási feltételeivel eltérés csak azokban az esetekben található, amelyek az állami felügyelet hatékonysága érdekében, illetve különböző nemzetközi követelmények maradéktalan érvényrejuttatása érdekében szükségesek, pl. a pénzmosás elleni jogszabályi előírások megkövetelése.

A 15. §-hoz

A törvény a tevékenységi engedély megadási feltételei közé hitelszövetkezet esetében beemeli az Országos Betétbiztosítási Alaphoz (a továbbiakban: Alap) való csatlakozás többletkövetelményét is, valamint elhagyja a hitelinformációs rendszer azon jellegét, amely természetes személy hiteladósokat nem tarthatott számon. Ezenkívül a (2) bekezdés átláthatóbbá teszi a már működő pénzügyi intézmények, illetve befektetési vállalkozások megítélését azzal, hogy három évre vonatkozó üzleti tervet, a veszélyhelyzeti eljárás rendjét valamint a szükséges személyi és tárgyi feltételek biztosítására vonatkozó tények bizonyítását is feltételként határozza meg.

A 16. §-hoz

A törvény az univerzális bankrendszerre való áttérés biztosítása érdekében lehetővé teszi, hogy hitelintézetbe más hitelintézet, pénzügyi vállalkozás és befektetési vállalkozás beolvadhasson. Fióktelep formájában működő pénzügyi intézmény egyesülését azonban a törvény kizárja, különös tekintettel arra, hogy ilyen egyesülésre vonatkozó szabályokat más mögöttes jogszabályok sem tartalmaznak.

A 17. §-hoz

A törvény hitelintézet alapításához, illetve működési engedélyéhez, valamint egyéb, a hitelintézetet érintő engedélyhez a Magyar Nemzeti Bank előzetes véleményének kikérését kötelezővé teszi a felügyelet számára.

A 18. §-hoz

A törvény pontosítást tartalmaz atekintetben, hogy a korábbi társasági formára történő hivatkozás mellett - összhangban a fiók cégformára vonatkozó meghatározásával - többletként jeleníti meg a cégformára vonatkozó törvényi követelmények betartását.

A 19. §-hoz

A fióktelep alapítására irányuló kérelem elutasításának lehetőségét biztosítja a törvény, ha a törvényi előírásokat nem teljesítheti a kérelmező. Ez a szabályozás egyébként összhangban van a magyarországi székhelyű intézmények alapítási kérelmére vonatkozó szabályokkal

A 20. §-hoz

A törvény a felügyelet számára biztosítja - hasonlóan a magyarországi székhelyű pénzügyi intézmények esetében - az engedély-visszavonás lehetőségét, ha az engedélyezéshez kapcsolódó törvényi feltételek nem teljesülnek, illetve ha a székhely szerinti felügyeleti hatóság a külföldi pénzügyi intézmény engedélyét visszavonta.

A 21. §-hoz

E § pontosítja a Hpt. korábbi szabályait, így minden idegen nyelvű irat benyújtásához mellékelni kell annak hiteles magyar nyelvű fordítását.

A 22. §-hoz

A törvény a vezető állású személyre vonatkozó - az értelmező rendelkezések között szereplő - szabályok megváltozása miatt pontosítja a Hpt. korábbi rendelkezéseit.

A 23. §-hoz

A törvény a fióktelep formájában működő pénzügyi intézmény vezető állású személyére is kiterjeszti azt a felelősséget, amelyet korábban a más társasági formába működő vezető állású személyek vonatkozásában meghatározott.

A 24. §-hoz

A törvény meghatározza a külföldi hitelintézet fióktelepe esetén történő cégjegyzés módját, amelyre a két vezető állású személy együttesen jogosult.

A 25. §-hoz

A törvény a fióktelepnek a hazai cégükkel való információs kapcsolat biztosítása érdekében szükségük van arra, hogy bizonyos banktitoknak minősülő adatokat külföldre juttassanak. Ez azonban csak meghatározott módon, a magyar adatvédelmi szabályok legteljesebb betartásával történhet. A törvény nem minősíti banktitok sérelemnek, ha a felügyeleti tevékenységhez szükséges mértékben és módon a külföldi felügyeleti hatóság és az Állami Pénz- és Tőkepiaci Felügyelet cserél adatot a nemzetközi együttműködési megállapodás alapján. A törvény másik eleme a központi hitelinformációs rendszer szabályainak pontosabbá tétele, amely így lehetővé teszi a természetes személy hiteladósok nyilvántartásba vételét azzal, hogy erről a természetes személy hiteladóst írásban tájékoztatni kell.

A 26. §-hoz

A törvény belső információval rendelkező személynek minősíti a külföldi pénzügyi intézmény vezetőjét vagy alkalmazottját is, így a belső információval kapcsolatos ügylet tilalma e személyekre is kiterjed.

A 27. §-hoz

A törvénynek a hitelintézetek belső hitel folyósításra vonatkozó szabályai azt a célt szolgálják, hogy a hitelintézet a rendelkezésére álló forrásokat üzleti kihelyezésekhez, és ne a saját vezetői részére folyósítsa, ami sok esetben visszaélésekre vezetne, illetve előnyhöz jutással járhatna. A belső hitelezésre vonatkozó szabályok módosítására két okból kerül sor. Egyrészt a módosítás pontosítja azon személyeknek a körét, amelyekre vonatkozóan a belső hitelezési szabályokat alkalmazni kell. Korábban a belső hitel előírások a hitelintézet igazgatósági tagjának, felügyelő bizottsági tagjának, ügyvezetőjének és a könyvvizsgálójának folyósított hitelekre terjedtek ki. A módosítás ehelyett a vezető állású személyben és a könyvvizsgálóban jelöli meg azokat a személyeket, akiknek folyósított hitel belső hitelnek minősül. Ezzel a változással a szövetkezeti hitelintézetek esetében egyszerűsödnek a belső hitel szabályok, hiszen az ő esetükben az igazgatósági és a felügyelő bizottsági tagok nem minősülnek vezető állású személynek.

A másik oka a módosításnak az, hogy a fióktelep esetében is meg kell határozni a belső hitel folyósításának eljárási szabályait. A fióktelep esetében, az egyszerűbb vezetésre vonatkozó követelmények miatt a belső hitelezésre a törvény szigorúbb előírásokat tartalmaz, és a belső hitelek folyósításához a vezető állású személyek egyhangú döntését írja elő követelményként.

A 28. §-hoz

A kapcsolódó hitel esetében a szavatoló tőkéhez kötött mérték a hitelek nettó - megképzett céltartalékkal csökkentett - értékére vonatkozik.

A 29. §-hoz

A külföldi hitelintézet fióktelepének vonatkozásában a Hpt. kapcsolódó hitelre vonatkozó előírásai nem értelmezhetőek, mert a fióktelepnek nincsenek tulajdonosai, és más vállalkozásban sem önállóan, hanem a külföldi hitelintézet számára szerez tulajdoni hányadot. Ebből következően a kapcsolódó hitel szabályok a fióktelepre nem, csak a külföldi hitelintézet egészére értelmezhetőek. A Hpt. azonban a külföldi hitelintézetre ilyen jellegű szabályokat nem állapíthat meg, így a kapcsolódó hitel előírásoknak való megfelelés vizsgálatát ezért konszolidált alapon, a külföldi hitelintézet székhelye szerinti felügyeleti hatóságnak kell ellátnia.

Annak érdekében azonban, hogy a Felügyelet ellenőrizhesse azt, hogy az adott fióktelepen belül, és a külföldi hitelintézeten belül hogyan történi a kapcsolódó hitelezésből származó kockázat kezelése, a fióktelepnek a kapcsolódó hitelezésre vonatkozóan szabályzatot kell készítenie, és azt a Felügyelet részére meg kell küldenie.

A 30. §-hoz

A törvény érinti a hitelintézetnek a belső ellenőrzésre vonatkozó szabályozását is. Tekintettel arra, hogy a hitelintézet nem csak pénzügyi szolgáltatási tevékenységet, hanem kiegészítő pénzügyi szolgáltatási tevékenységet is folytathat, a törvény a belső ellenőrzés feladatává teszi a kiegészítő pénzügyi szolgáltatási tevékenység vizsgálatát is.

A törvény kötelezővé teszi a fióktelep számára belső ellenőrzési szervezet felállítását. A fióktelep belső ellenőrzése a hitelintézeti általános szabályok szerint működik, azzal az eltéréssel, hogy az saját felügyelő bizottság hiányában az alapító felügyelő bizottságának és igazgatóságának küldi meg a jelentéseit. Mivel szükséges az, hogy a belső ellenőrzés megállapításairól a Felügyelet is értesüljön, a belső ellenőrzés jelentéseit szükség esetén, a Felügyelet felhívására a fióktelepnek a Felügyelet rendelkezésére kell bocsátani.

A 31-32. §-hoz

A törvény kiterjeszti a fióktelep formájában működő hitelintézet vezető állású személyére a Hpt. korábbi szakmai követelményeit, míg a 32. § kimondja, hogy fióktelep esetén az ügyvezetést a két vezető állású személynek munkaviszony keretében kell ellátnia.

A 33. §-hoz

Az univerzális bankrendszer kialakításának és biztonságos működésének alapfeltétele, hogy a nemzetközileg is alkalmazott szabályokhoz hasonlóan, részletes előírások legyenek az információ felhasználására vonatkozóan. Egy olyan intézménynek, amely egyszerre végez befektetési és pénzügyi szolgáltatást, megvan a lehetősége arra, hogy bennfentes információkat felhasználva a többi piac szereplőhöz képest jelentős anyagi előnyökhöz jusson. Ennek megakadályozása érdekében a két tevékenységet a bankon belül végző szervezeti egység elkülönítése szükséges, mind a döntési hatáskörök, mind az információhoz való hozzájutás szempontjából. Az elkülönítés érdekében a hitelintézetnek olyan belső szervezeti, működési és eljárási rendet kell kialakítania, amellyel az ilyen visszaélések kizárhatóak.

Bizonyos mértékű adatátadás azonban a banki ügymenet specialitásaiból adódóan nem zárható ki. A törvény célja ezért az, hogy ilyen átadás csak a legindokoltabb esetben történjen meg, belső szabályzatban rögzített előírások alapján. A hitelintézetnek ezért olyan belső szabályzatot kell készítenie, amely meghatározza, hogy milyen esetekben és módon történhet az adatátadás, valamint biztosítja, hogy banktitokhoz és értékpapír titokhoz csak az juthasson hozzá, akinek arra feladata elvégzéséhez szüksége van.

A belső szabályzatot a Felügyelet külön nem hagyja jóvá, de a hitelintézetnek azt a Felügyelet számára meg kell küldenie, így a Felügyelet, amennyiben kifogásolja a szabályzatban rögzített eljárásokat, felszólíthatja a hitelintézetet a szabályzatban foglaltak módosítására.

A 34. §-hoz

A nagykockázat vállalásra vonatkozó szabályok két ponton módosulnak lényegesen. A törvény ezentúl lehetővé teszi hitelintézetek számára, hogy amennyiben erre elkülönített szavatoló tőkével rendelkeznek, túlléphessék a nagykockázat vállalására, a szavatoló tőke huszonöt százalékában meghatározott korlátot. A korlátozás a követelés nettó - céltartalékkal csökkentett - értékére vonatkozik. A túllépés mértékének kiszámításához együttesen kell figyelembe venni a pénzügyi szolgáltatási tevékenység és a befektetési szolgáltatási tevékenységből származó kockázatvállalásokat. Ezt azért kell összeadni, mert a nagykockázat vállalási előírások nem a tevékenységi típusokhoz, hanem az intézmény egészéhez rendelik a koncentráció korlátozását. A mindkét tevékenységi típust végző, és a tőkekövetelményüket a kereskedési könyv alapján meghatározó hitelintézetek esetében a nagykockázat vállalás túllépésére vonatkozóan a befektetési szolgáltatók tőkekövetelményeinek meghatározását szabályozó előírás a más befektetési vállalkozásokhoz hasonlóan külön tőkekövetelményt fog előírni a korlát túllépése esetében.

A korlát túllépésének lehetőségét azért adja meg a törvény, mert egyrészt az Európai Közösségek előírásai a befektetési vállalkozások számára lehetővé teszik a kereskedési könyvben szereplő tételek esetében a korlát túllépését, és a versenysemlegesség érdekében ennek megengedése indokolt a hitelintézeteknél is. Másrészt pedig az Európai Közösségek előírásai kiveszik a kockázatvállalás fogalma alól azokat a tételeket, amelyeket a hitelintézet szavatoló tőkéjével fedezni tud. A korlát túllépésének a szavatoló tőke számításakor történő figyelembe vételét a törvény 5. számú melléklete rendezi. A törvény ezen részei a 93/6/EGK. irányelvekben foglalt szabályokat tartalmazzák.

A 35. §-hoz

A Hpt. 80. §-a részletesen szabályozza azokat az eseteket, amikor az adott kockázatvállalást nem kell figyelembe venni a nagykockázat vállalás korlátozásakor. A törvény két esetben változtatja meg az eddigi szabályokat. Egyrészt a Magyar Exporthitel Biztosító Részvénytársaság által adott biztosítás esetében, amelynél a korábbi előírások szerint a kockázatvállalási korlátok alól a biztosítási kárfizetés összege képezett kivételt. Mivel azonban a kárfizetés mértéke csak utólag volt megállapítható, a Hpt. ezentúl nem a kárfizetés mértékét, hanem a biztosított összeg önrészesedéssel csökkentett mértékét veszi alapul, mint olyan tételt, amelyet nem kell figyelembe venni a nagykockázat vállalási korlát számításában.

A módosítások másik célja, hogy egyértelművé tegye, amennyiben a nagykockázat vállalásra vonatkozó korlát túllépését a hitelintézet a szavatoló tőkéjéből levonja, akkor az ilyen tételeket a továbbiakban nem kell figyelembe vennie a nagykockázat szabálynak való megfelelés vizsgálatakor.

A 36. §-hoz

A befektetési korlátokra vonatkozó előírásokat két esetben kell változtatni: egyrészt amiatt, hogy a korlátok a befektetések nettó - megképzett céltartalékkal csökkentett - értékére vonatkozzanak, másrészt pedig a kereskedési könyvben szereplő értékpapírok kezelése miatt. Amennyiben ugyanis a hitelintézet az adott tulajdoni hányadot nem hosszú távra, befektetési céllal vásárolta, hanem kifejezetten kereskedési célra, és ennek megfelelően azt a kereskedési könyvben tartja nyilván, akkor azt nem kell figyelembe vennie a befektetési korlátoknak való megfelelés vizsgálatakor. A befektetési korlátok ugyanis arra vonatkoznak, hogy a hitelintézet ne fektesse eszközeit hosszú távra tulajdoni hányadokba. A kereskedési célra vásárolt tulajdonosi jogviszonyt megtestesítő értékpapíroknál azonban nem tulajdonosi befolyás érvényesítése és az osztalékjövedelem megszerzése a cél, hanem a hitelintézet rövid távon árfolyam nyereség elérésére törekszik. Ennek következtében azt indokolatlan olyan eszközként figyelembe venni, mint amely hosszú távra lekötné a hitelintézet pénzét.

A 37. §-hoz

A kereskedési könyvben nyilvántartott pozíciók fontos jellemzője, hogy azokhoz elsősorban nem hitelezési kockázat, hanem sokkal inkább úgynevezett piaci kockázat, vagyis kamatláb- vagy árfolyamkockázat kapcsolódik. A kockázati céltartalékképzési előírásoknak ugyanakkor az a céljuk, hogy a hitelintézet felkészüljön a különböző kockázataiból származó lehetséges jövőbeni veszteségeinek a fedezetére. A kereskedési könyvet vezető hitelintézet a kereskedési könyvben meglévő kockázatainak fedezetére tőkét különít el, amelynek eredményeképpen ezen kockázatok fedezetére nem a céltartalék, hanem az elkülönített tőke szolgál fedezetül. A törvény azonban lehetővé teszi azt, hogy különösen indokolt esetben a hitelintézet a kereskedési könyvben nyilvántartott pozíciójára is céltartalékot képezzen. Az ilyen céltartalék képzését azonban a törvény nem preferálja, így azt a hitelintézet ráfordításai terhére, hanem csak adózott eredményéből képezheti.

A 38. §-hoz

A fióktelep formájában működő hitelintézetekre vonatkozóan a törvény ugyanazokat a prudenciális előírásokat írja elő alkalmazni, mint bármely más hitelintézetre vonatkozóan. A fióktelepek működésének sajátosságaiból adódóan azonban szükség van egy további prudenciális szabály, az eszköz fenntartási mutató számítására és minimum száz százalékos értékének fenntartására.

Az eszköz fenntartási mutató olyan százalék formájában kifejezett hányados, amelynek számlálójában a fióktelep jó minőségű és gyorsan készpénzzé tehető, Magyarországon elhelyezett eszközei, nevezőjében pedig a Magyarországon vállalt kötelezettségei állnak. A száz százalékos minimum szint előírása azt jelenti, hogy a Magyarországon vállalt kötelezettségek értéke mindig meg kell haladja a kihelyezett eszközök értékét. Ennek előírására azért van szükség, hogy amennyiben a fióktelepet létesítő külföldi hitelintézet fizetésképtelenné válna, akkor a fióktelep magyarországi hitelezői a Magyarországon fellelhető eszközökből kielégítést nyerjenek.

Amennyiben a fióktelep eszköz fenntartási mutatója az előírt minimum alá csökken, a Felügyelet intézkedéseket hozhat a fióktelep ellen, annak érdekében, hogy az eszköz fenntartási mutatóját helyreállítsa. Erre oly módon kerülhet sor, hogy a fióktelepet létesítő hitelintézet a fióktelepet pótlólagos forrásokkal látja el, vagy megemeli a dotációs tőkéjét.

A törvény arra is felhatalmazza a Felügyeletet, hogy rendszeres információt kérjen a fióktelep eszköz fenntartási mutatójáról, és az azt befolyásoló tényezőkről.

A 39. §-hoz

A törvény több lényeges változtatást is eredményez a magyar betétbiztosítási rendszerrel kapcsolatosan.

A fióktelep formájában működő hitelintézet a többi hitelintézethez hasonlóan köteles csatlakozni az Országos Betétbiztosítási Alaphoz (a továbbiakban: Alap). Ennek előírására azért van szükség, mert a különböző országokban eltérő betétbiztosítási rendszerek működnek. Ezek az eltérések két szempontból okozhatnak problémát. Egyrészt a magyarnál rosszabb betétbiztosítással rendelkező országok bankjainál előfordulhat, hogy a magyar betétesek a magyar betétbiztosításhoz képest alacsonyabb összegű biztosításban részesülnének, vagy egyáltalán nem részesülnének biztosításban. Amennyiben a fióktelepet létesítő hitelintézet székhely szerinti országában jobb betétbiztosítási rendszer működik, akkor pedig ezek a bankok Magyarországon indokolatlan versenyelőnyhöz jutnának a magasabb betétbiztosítási összeg által nyújtott magasabb biztonság miatt. Mindezek következtében a nemzetközi gyakorlatnak is megfelelően a törvény kötelezően írja elő a fióktelepek csatlakozását a magyar betétbiztosítási rendszerhez. Ez annak érdekében is történik, hogy így elkerülhetőek legyenek azok a nemzetközi jogviták, amelyek az egyes országokban működő betétbiztosítások különböző szabályozásaiból származhatnak. Az egyes országokban ugyanis lényeges különbségek lehetnek a tekintetben, hogy az adott betétbiztosítás kiterjed-e a külföldön létesített fióktelepek által gyűjtött betétekre is.

Szintén a fióktelepet érintő új előírás, hogy a törvény az Alaphoz történő bejelentési kötelezettséget ír elő a fióktelep vezető állású személyére nézve abban az esetben, amennyiben a fióktelepet létesítő hitelintézet vagy annak bármely országban működő fióktelepe fizetésképtelenné válna. Erre az előírásra azért van szükség, mert a nemzetközi szinten tevékenykedő hitelintézetek esetében előfordulhat, hogy a fizetésképtelenség a különböző országokban különböző időben következik be. A külföldi hitelintézet más államban bekövetkező fizetésképtelensége esetén azonban nemcsak a Felügyeletnek, hanem az Alapnak is fel kell készülnie, az esetleges kártalanítások kifizetésének megkezdésére.

A törvény pontosítást tartalmaz továbbá az Alap által foglalkoztatottak titoktartására vonatkozóan is. A korábbi szabályozás szerint a tudomásukra jutott tényt, adatot szakmai titokként voltak kötelesek kezelni, a módosítás ezt pontosítja annyiban, hogy a tudomásukra jutott titkot az arra vonatkozó szabályozás szerint kell megőrizni, függően az adott információ jellegétől (banktitok vagy üzleti titok).

A törvény kiterjeszti az Alaphoz csatlakozni köteles hitelintézetek körét. Az eddigi előírások szerint a hitelszövetkezetek nem csatlakozhattak az Alaphoz, hanem külön betétbiztosítást voltak kötelesek működtetni. A jelenlegi előírás fenntartja azt a szabályt, hogy a hitelszövetkezetek önkéntes alapot kell létrehozzanak, de emellett a kötelező betétbiztosításnak is tagjává kell válniuk.

A 40. §-hoz

A különböző jogszabályok részletes szabályokat tartalmaznak annak érdekében, hogy a betétesek megismerhessék annak a hitelintézetnek a fontosabb adatait, amelynél pénzüket elhelyezik, ezáltal tudatában legyenek az adott bank kockázatosságának mértékével. A fióktelep esetében ez a kockázat egy további tényezővel, a fióktelepet létesítő hitelintézet kockázatával is kiegészül. Annak érdekében, hogy a betétesek ne csak a fióktelep adatairól értesüljenek, a törvény kötelezővé teszi a Magyarországon fióktelepet létesítő külföldi pénzügyi intézmény számára, hogy mérlegének és eredmény-kimutatásának magyar nyelvű hiteles fordítását közzétegye.

A 41. §-hoz

A törvény a Felügyelet feladataként határozza meg azt, hogy vitás esetben határozzon arról, hogy valamely tevékenység pénzügyi szolgáltatási, illetve kiegészítő pénzügyi szolgáltatási tevékenységnek minősül-e. Ezt a feladatkört a pénzintézetekről és a pénzintézeti tevékenységről szóló 1991. évi LXIX. törvény meghatározta az akkori Állami Bankfelügyelet számára, azonban a Hpt-be ez a szabály nem került be. A fiókszabályozás azonban új helyzetet teremt, mert a Felügyelet feladata megállapítani azt, hogy külföldi pénzügyi intézmény által külföldön végzett tevékenységek megfeleltethetők-e a Hpt. 3. §-ában meghatározott tevékenységeknek.

A 42. §-hoz

A törvény a felügyeleti bírságokból származó bevétel nyolcvan százalékát osztja meg az Alap, illetve a szövetkezeti hitelintézetek önkéntes alapja között, ha a szövetkezeti hitelintézet önkéntes alap tagja, akkor bírságolása esetén a bírság összegének nyolcvan százaléka nem az Alapot, hanem az önkéntes alapot illeti. A (2) bekezdés azt a kétségtelenül meglévő átfedést kívánja megszüntetni, amely abból ered, hogy a hitelintézetek egy része befektetési szolgáltatási tevékenysége révén az Épt. alapján is fizet felügyeleti díjat. A törvény szerint az átfedés megszüntetése érdekében a mérlegfőösszegből le kell vonni azoknak a mérlegben a fordulónapon szereplő eszközöknek az értékét, amelyek után az Épt. szerint a hitelintézet felügyeleti díjat fizetett és az így kapott maradványösszeg után kell kiszámítani a Hpt. 139. §-ának (3) bekezdésében meghatározott éves díjat.

A 43. §-hoz

A törvény a fióktelep formájában működő hitelintézet vezető állású személyére bejelentései kötelezettséget ír elő, ha a fióktelep eszköz fenntartási mutatója száz százalék alá csökken vagy a külföldi hitelintézet, illetőleg annak bármely államban működő fióktelepe fizetésképtelenné vált vagy, ha a külföldi hitelintézet főirodája, illetve székhelye szerinti felügyeleti hatóság akár a hitelintézettel, akár annak bármely államban működő fióktelepével szemben intézkedést hozott, illetve szankciót alkalmazott. Ezt a bejelentést a vezető állású személy a Felügyeletnek, illetőleg a Magyar Nemzeti Banknak teszi meg, így e hatóságok felkészülhetnek a fióktelep működésével kapcsolatos esetleges problémák kezelésére.

A 44. §-hoz

A törvény fogyasztóvédelmi szempontokból való helyszíni vizsgálat lehetőségét is biztosítja a Felügyelet számára annak érdekében, hogy a Felügyelet a Hpt-ben, illetve más jogszabályokban foglalt egyes fogyasztóvédelmi szabályok betartását a helyszínen ellenőrizhesse. Az intézmény köteles a Felügyeletnek átadni magyar nyelven a felsorolt dokumentumait.

A 45. §-hoz

A törvény kibővíti a Felügyelet intézkedési jogosultságát a fióktelepben rejlő speciális kockázatok kezelése érdekében, összhangban a törvény 42. §-ában foglaltakkal. A (2) bekezdés pedig lehetővé teszi a Felügyelet számára, hogy kötelezze a külföldi hitelintézetet arra, hogy fióktelepének eszközfenntartási mutatóját állítsa vissza száz százalékra.

A 46. §-hoz

A törvény lehetőséget nyújt a Felügyelet számára, hogy előírások megsértése vagy hiányosság megállapítása esetén intézkedésként határozattal figyelmeztesse a pénzügyi intézmény vezető állású személyét.

A 47. §-hoz

A törvény kiegészítést tartalmaz tekintettel arra, hogy a Hpt. 153. §-a új (3) bekezdéssel egészült ki, erre vonatkozóan a Hpt. 157. § (1) bekezdésének felvezető szövegét is szükséges módosítani. A (2) bekezdés pedig a Felügyelet számára teszi kötelezővé, hogy kivételes intézkedésének meghozatalával egyidejűleg értesítse a külföldi hitelintézetet, illetőleg annak felügyeleti hatóságát.

A 48. §-hoz

A törvény meghatározza, hogy fióktelep esetében mikor kerül a fióktelep olyan helyzetbe, amelyben fennáll az a veszély, hogy nem tud eleget tenni kötelezettségeinek. Ez a lehetőség akkor áll fenn, ha a külföldi hitelintézet nem képes, illetve nem hajlandó a fióktelep saját tőkéjét, illetve tőkemegfelelési mutatóját a jogszabályban előírt szintre emelni.

A 49. §-hoz

A törvény lehetővé teszi a Felügyelet számára, hogy a bírság kiszabása során az Alappal szemben tanúsított együttműködési készséget is figyelembe vegye.

Az 50. §-hoz

A törvény a bírság kiszabásának lehetőségét biztosítja a fióktelep formában működő hitelintézet esetén, ha megsérti a rá vonatkozó törvényi előírásokat.

Az 51. §-hoz

A törvény a sajátos hitelintézeti felszámolási rendszert egészíti ki a fióktelep formájában működő hitelintézet felszámolásának lehetőségével, figyelemmel az általános fiókszabályokra, illetve a cégnyilvántartásra vonatkozó szabályokra.

Az 52. §-hoz

A törvény a fióktelepre, illetőleg a magyarországi fiókteleppel rendelkező külföldi pénzügyi intézmény vezető állású személyére vonatkozó adatok kezelésére jogosítja fel a Felügyeletet, annak érdekében, hogy a Felügyelet kezelhesse mindazokat az adatokat, amelyeket a magyarországi székhelyű pénzügyi intézmények esetében is kezelhet.

Az 53. §-hoz

A törvény kibővíti a Felügyelet rendelkezésére álló adatok átadásának lehetőségét a nemzetközi együttműködés érdekében a külföldi felügyeletei szervek számára.

Az 54. §-hoz

A törvény lehetővé teszi a Felügyeletnek, hogy az eszköz fenntartási mutató ellenőrzéséhez szükséges adatokat is nyilvánítsa fióktelep formájában működő hitelintézet esetén.

Az 55. §-hoz

A törvény elhagyja a Hpt. azon szabályát, amely szerint az Alapból kizárt hitelintézet tájékoztatásának tartalmaznia kell a betéttulajdonos jogait, illetőleg e jogérvényesítés módját.

Az 56. §-hoz

A törvény pontosítja az Alap által nem biztosított betétek körére vonatkozó szabályokat, így az Alap nem biztosítja a nem névre szóló betéteket, ezért az ilyen betéteken is fel kell tüntetni az erről szóló záradékot.

Az 57. §-hoz

A törvény további felhatalmazást ad a Kormány részére, hogy a Magyar Köztársaság Polgári Törvénykönyvéről szóló 1959. évi IV. törvény 226. §-ával összhangban meghatározhassa egyes pénzügyi, illetőleg kiegészítő pénzügyi szolgáltatásokra vonatkozó szerződések tartalmi elemeit.

Az 58. §-hoz

A törvény a gazdasági társaságokról szóló törvényre figyelemmel rögzíti azt a szabályt, hogy ahol a Hpt. a gazdasági társaságokról szóló 1988. évi VI. törvényt vagy ennek rövidített formáját említi, azon a gazdasági társaságokról szóló törvényi rendelkezéseket kell érteni. Logikájában ehhez hasonló a (7) bekezdésben rögzített szabály is, amelyet a törvény azért tartalmaz, mert fióktelep formában működő pénzügyi intézmény esetén nincs szó alapításról, hanem az általános fiókszabályokról szóló és a cégnyilvántartásról szóló törvények alapján a fióktelep létesítéssel jön létre.

Az 59. §-hoz

A törvény az értelmező rendelkezések egy részét érinti, a fióktelepre vonatkozóan sajátos szabályok ugyanis a fogalomrendszer kiegészítését is igénylik.

A 60. §-hoz

Az eddigi szabályozáshoz képest a javaslat több ponton is érinti a szavatoló tőke számítására vonatkozó előírásokat. Tekintettel arra, hogy a szavatoló tőke a hitelintézetek aktivitási lehetőségeinek egyik legfontosabb tényezője és egyben a hitelintézetnél elhelyezett betétek biztonságát is garantálja, kulcsfontosságú, hogy milyen szabályok alapján kell elvégezni annak számítását.

Univerzális bankrendszer megteremtésével egyidejűleg meg kell alkotni azokat a szavatoló tőkére vonatkozó előírásokat is, amelyek nyomon követhetővé teszik, hogy a hitelintézet megfelelő összegű szavatoló tőkével rendelkezik-e mind a pénzügyi szolgáltatási mind a befektetési szolgáltatási tevékenységei kockázatának fedezetére. Össze kell hangolni továbbá a befektetési vállalkozások és a hitelintézetek tőkekövetelmény számítását. Ezeket a célokat szolgálják a törvény 5. számú mellékletének módosításai.

A törvény szerint a hitelintézetek szavatoló tőkéje a befektetési vállalkozásokhoz hasonlóan kiegészül egy további tőkeelemmel, a kiegészítő alárendelt kölcsöntőkével. A kiegészítő alárendelt kölcsöntőke egy olyan speciális alárendelt kölcsöntőke, amelynek eredeti lejárata két évnél hosszabb, és amelynek figyelembevételét a törvény az alapvető tőkeelemek százötven százalékában határozza meg. Figyelembe véve, hogy ez a tőkeelem csak a kereskedési könyvben nyilvántartott pozíciók kockázatainak fedezetére használható fel, a szavatoló tőkéjüket ilyen módon csak azok a hitelintézetek növelhetik, amelyek befektetési szolgáltatási tevékenységet is végeznek, és amelyek tőkekövetelményeiket a kereskedési könyv alapján számítják.

A törvény megváltoztatja az évközi eredmény figyelembe vételének módját. Az eddigi szabályozás szerint az évközi veszteség a szavatoló tőkét csökkentette. A rendelkezés ennél szigorúbb követelményt határoz meg, és az évközi veszteséggel az alapvető tőkeelemek összegét írja elő csökkenteni. Ezt az indokolja, hogy a mérleg szerinti eredmény alapvető tőkeelemnek minősül, és mint ilyen korlátozza a figyelembe vehető járulékos tőkeelemek összegét. Amennyiben az évközi veszteség csak a szavatoló tőkéből kerülne levonásra, akkor év végén kellene csökkenteni a figyelembe vehető járulékos tőkeelemek összegét, amely így nem fokozatosan, hanem egy időben nagy mértékű csökkenést jelentene a szavatoló tőkében.

Mivel a törvény korábbi módosítása megszüntette a bankok számára azt a lehetőséget, hogy saját részvényeiket visszavásárlási megállapodással értékesítsék, ezért e törvény megszünteti az ezen részvények névértékének szavatoló tőkéből való levonását előíró szabályt.

Az Európai Közösségek előírásainak megfelelően tovább szűkíti a törvény az alárendelt kölcsöntőke figyelembe vételének lehetőségét. Az alárendelt kölcsöntőke ezentúl csak az alapvető tőkeelemek ötven százalékának mértékéig vehető figyelembe. Ez a szabály is mutatja, hogy az alárendelt kölcsöntőke csak kvázi tőkeelem, amely csak korlátozott mértékben számítható be a szavatoló tőkébe.

A törvény részletesen szabályozza, hogy hogyan kell eljárni azokban az esetekben, amikor a hitelintézet a törvényben előírt módon úgy lép túl valamely prudenciális korlátot, hogy a túllépésnek megfelelő összeget a szavatoló tőkéből levonja. A törvény szerint erre a hitelintézetnek a kapcsolódó hitel, a nagykockázat vállalás és egyes befektetési korlátok esetében van lehetősége. A túllépések összegének számításában nincs sorrendiség, hanem egy számított szavatoló tőke érték adja ezeknek a prudenciális korlátoknak a vetítési alapját, és valamennyi több prudenciális korlát esetében a túllépések összegével csökkentett értékű szavatoló tőkét kell figyelembe venni.

-----STARTING---POINT---VEGE---

A 61. §-hoz

A törvény eltérő időpontban lépteti hatályba egyes rendelkezéseit, melyek közül az univerzális bankrendszerre való áttérést biztosító törvényhelyek 1999. január 1-től lépnek hatályba.

A 62. §-hoz

A törvény kiegészíti a pénzmosás megelőzéséről és megakadályozásáról szóló 1994. évi XXIV. törvényt annak érdekében, hogy a külföldi székhelyű vállalkozás magyarországi fióktelepe is a pénzmosás megelőzéséről szóló törvény hatálya alá tartozzék.

A 63-67. §-hoz

A törvény módosítja a lakástakarékpénztárakról 1996. évi CXIII. törvényt, egyfelől a fióktelep formájában végezhető lakástakarékpénztári tevékenység érdekében, másfelől pedig a törvény két helyen történő pontosítása céljából. A jelzálog-hitelintézetről és a jelzáloglevélről szóló 1997. évi XXX. törvény módosítására azért került sor, hogy a jelzálog-hitelintézet fióktelep formájában is alapítható legyen. A Magyar Nemzeti Bankról szóló 1991. évi LX. törvény módosítására egyfelől az MNB előzetes véleményének kikérésével kapcsolatban kerül sor, másfelől annak érdekében, hogy a Magyar Nemzeti Bank a fióktelep formájában működő pénzügyi intézményt, illetve befektetési szolgáltatót a magyarországi székhellyel rendelkező pénzügyi intézményekkel, illetve befektetési szolgáltatókkal azonos módon tudja kezelni. A törvény 66. §-a a Felügyelet számára kötelezettséget állapít meg annak érdekében, hogy az érdeklődők hozzájuthassanak azon nemzetközi együttműködési megállapodások jegyzékéhez, amelyek a fióktelep létesítéséhez szükségesek. A törvény 67. §-a hatályukat vesztő jogszabályokat tartalmaz.