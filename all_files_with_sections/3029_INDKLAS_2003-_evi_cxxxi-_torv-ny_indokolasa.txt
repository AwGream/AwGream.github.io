2003. évi CXXXI. törvény indokolása

a gazdasági kamarákról szóló 1999. évi CXXI. törvény módosításáról

-----STARTING---POINT---ALTALANOS--- 

I.

A gazdasági kamarákról szóló 1999. évi CXXI. törvény a kamarai rendszerben a következő főbb változásokat hozta:

- a tagság önkéntes, a köztestületi jelleget ugyanakkor a választási jogosultság legitimálja, az aktív általános választójog mellett azonban csak az önkéntes kamarai tagok választhatók tisztségre;

- a kamarák szervezetrendszerének egyszerűsítése és racionalizálása érdekében a kézműves kamarák a kereskedelmi és iparkamarákba integrálódtak;

- a kamarák közfeladatai közül a közigazgatási feladatok visszakerültek az illetékes államigazgatási szervekhez;

- a törvényességi felügyelet szabályai erőteljesebbé váltak;

- az Állami Számvevőszék hatásköre kiterjesztésre került a kamarákra.

Az 1999. évi törvény előkészítése során felmerült, hogy a gazdasági kamarák nem segítik elő megfelelően a vállalkozások versenyképességének javítását, nem kapcsolódnak be megfelelő módon és mértékben a gazdaságfejlesztési programokba, a tagdíjat adók módjára beszedik, de nem nyújtanak ezzel arányos szolgáltatásokat. A gazdasági érdekek általános képviselete emellett nem hatékony, mivel a gazdasági érdekképviseleti szervek és a gazdasági kamarák közötti feladatelhatárolás nem egyértelmű, illetve az érdekképviselethez szükséges intézményrendszer sem alakult ki.

A hatályos kamarai törvény a kötelező tagság megszüntetésével a kamarai bevételek radikális csökkentését eredményezte, így a közfeladatok ellátása kizárólag kamarai tagdíjakból való finanszírozása nem lehetséges. Ezért a mindenkori kormányzat e feladatok ellátásához állami forrásokkal járul hozzá.

II.

A modern piacgazdaságokban jóval meghatározóbb szerepet kell a gazdasági kamaráknak betölteniük a gazdaságstratégiai döntések előkészítésében, az üzleti forgalom biztonságának és a piaci magatartás tisztességének biztosításában, a nemzetközi gazdasági kapcsolatok fejlesztésében, a gazdaságra és szereplőire vonatkozó információ-áramlás biztosításában.

A kamarák tevékenysége az európai csatlakozás közeledtével egyre nagyobb jelentőséggel bír, mivel a gazdasági kormányzat szempontjából alapvető célként jelentkezik a kis- és közepes méretű vállalkozásoknak az uniós csatlakozásra való felkészítése és a versenyképesség javítása.

A Kormány és a Magyar Kereskedelmi és Iparkamara között 2001-2002. évekre létrejött együttműködési megállapodás szerint a kamarák bővülő szerepkörrel vehetnek részt a gazdaságfejlesztés, a vállalkozások piaci pozícióinak erősítése, a versenyképesség javítása és az európai integrációs felkészítés területén. A 2003. évi megállapodás kitér arra is, hogy 2003-ban szükséges a gazdasági kamarákról szóló törvény felülvizsgálata és olyan irányú módosítása, amely a kamarákat feladatrendszerükben megerősíti. A megállapodás emellett rögzíti, hogy a törvénymódosítással egyidejűleg gondoskodni kell a feladatok és a végrehajtásukhoz szükséges források összehangolásáról.

Az együttműködési megállapodásból kiindulva a gazdaságfejlesztési és gazdaságszervezési feladatok ellátásában nagyobb szerepet lehet biztosítani a gazdasági kamaráknak, illetve a kormányzati munka során szélesebb körben lehet támaszkodni a kiterjedt kamarai regionális hálózatra és a vállalkozói kapcsolatrendszerre.

III.

A fentiekben kifejtettekre tekintettel a törvény szerint a gazdasági kamarák közfeladatai bővülhetnek

- a gazdaságfejlesztés, vállalkozásfejlesztési és gazdaságstratégiai döntések előkészítésében való részvétellel;

- az európai csatlakozásból eredő, a vállalkozásokat, ezen belül a kis- és középvállalkozásokat és az egyes szakmákat érintő európai uniós felkészítési, tájékoztatási, információs, képzési, továbbképzési feladatokkal (kivéve azokat a területeket, amelyeken a kamarák ellenőrzési jogkörrel rendelkeznek);

- a tisztességtelen piaci magatartás elleni és fogyasztóvédelmi közreműködői feladatokkal.

A törvény emellett arról is rendelkezik, hogy

- a szükséges törvényi garanciák előírása és a gazdálkodás szabályainak szigorítása mellett a kamarák társaságalapítási lehetőségei bővüljenek;

- a gazdasági kamarák törvényességi felügyeleti jogkörét és a közfeladatok finanszírozását szét kell választani, a törvényességi felügyeleti jogkör az ügyészségekhez kerüljön;

- a gazdasági kamarák költségvetési támogatása továbbra is a Gazdasági és Közlekedési Minisztérium, illetve a Földművelésügyi és Vidékfejlesztési Minisztérium fejezetében jelenjen meg. Az általános támogatáson túli, az egyes közfeladatok ellátásához kapcsolódó költségvetési támogatásokat azon költségvetési fejezetekben kell megjeleníteni, amelyben feltüntetett költségvetési szerv(ek) feladatköréhez kapcsolódóan végzik a gazdasági kamarák közfeladataikat;

- a közfeladatok ellátása érdekében biztosítani kell a kamarák számára a szabad hozzáférést a hatósági nyilvántartások nyilvános adataihoz azzal, hogy - a minisztériumokhoz hasonlóan - az elektronikus adatbázisokhoz való hozzáférés díját meg kell fizetniük.

-----STARTING---POINT---RESZLETES---

Az 1. §-hoz

A törvény személyi hatálya a gazdasági tevékenység folytatására létrehozott gazdálkodó szervezetekre terjed ki. A gazdálkodó szervezet fogalmát ugyanakkor a törvény a Ptk. 685. §-ának c) pontjában foglaltaktól eltérően állapítja meg, ugyanis nem tartoznak a törvény a hatálya a lakásszövetkezetek és a vízgazdálkodási társulatok, viszont új elemként jelennek meg azok a mezőgazdasági termelők, amelyek agrár- és vidékfejlesztési támogatásra jogosultak.

A mezőgazdasági és erdőgazdasági tevékenység fogalmát a törvény úgy pontosítja, hogy a mezőgazdasági gazdálkodó szervezetek által létrehozott, a termékek piacra jutását segítő szervezetek tevékenységét is e fogalmi körbe sorolja.

A képviseletre jogosult természetes személy fogalma a gyakorlati igényeknek megfelelően kiegészül az egyéni vállalkozóval, valamint alkalmazottjával és segítő családtagjával.

A 2. §-hoz

A törvény eddig nem rendelkezett a gazdasági kamarák nyilvántartásba vételének szabályairól. E körben a bíróságok azt a gyakorlatot folytatták, hogy analóg módon alkalmazták a társadalmi szervezetekre vonatkozó eljárási szabályokat. Ezért a törvény - a bírósági gyakorlat figyelembe vételével - a kamarák nyilvántartásba vételére a társadalmi szervezetek nyilvántartásba vételének szabályait rendeli alkalmazni.

A 3. §-hoz

Mivel a törvényességi felügyelet keretében a bíróság a gazdasági kamarát fel is oszlathatja, a törvény a kamara megszűnésének esetköreit bővíti e jogcímmel.

A 4. §-hoz

A törvény az alkalmazása során felmerült gyakorlati tapasztalatok alapján a kamarai tagok jogait tartalmazó rendelkezéseket egyszerűsíti és pontosítja.

Az 5. §-hoz

A törvény alapján lehetővé válik, hogy a gazdasági kamarák közfeladatai a gazdaságfejlesztés, vállalkozásfejlesztési és gazdaságstratégiai döntések előkészítésében való részvétellel, az európai csatlakozásból eredő, a vállalkozásokat, ezen belül a kis- és középvállalkozásokat és az egyes szakmákat érintő európai uniós felkészítési, tájékoztatási, információs, képzési, továbbképzési feladatokkal (kivéve azokat a területeket, amelyeken a kamarák ellenőrzési jogkörrel rendelkeznek), valamint a tisztességtelen piaci magatartás elleni és fogyasztóvédelmi közreműködői feladatokkal bővüljenek. Ezek részeként a törvény szerint a kamarák feladatai bővülhetnek a szakképzésben, a szabványosítási, minőségügyi, iparjogvédelmi ügyekben való közreműködéssel, a kis- és középvállalkozások integrációs felkészítésében, valamint a gazdasági, műszaki, környezetvédelmi és jogi információk gyűjtésében és rendelkezésre bocsátásában.

A 6. §-hoz

A törvény szerint a kamarák közfeladataikat valamennyi gazdálkodó szervezet vonatkozásában ellátják, ugyanakkor az 1999. évi CXXI. törvény szerint ez alól kivételt képeznek a kamarák által kidolgozott etikai szabályzatok, amelyek csak az önkéntes kamarai tagok tekintetében érvényesülnek. Ennek megfelelően 1999 óta az etikai szabályzatok alkalmazhatósága rendkívüli módon leszűkült.

Mindazonáltal az üzleti forgalom biztonságának és a széles értelemben vett fogyasztóvédelemnek az erősítése olyan hagyományos kamarai feladat, amelynek erősítése aligha vitatható. Emellett jelentős társadalmi igény is mutatkozik aziránt, hogy a gazdasági kamarák valamennyi gazdálkodó szervezetre általánosan érvényes etikai normákat dolgozzanak ki azzal azonban, hogy az etikai szabályzatban megállapított jogkövetkezmények a nem tagokkal szemben nem érvényesíthetők. A törvény e szempontokat figyelembe véve az etikai szabályzatok alkalmazási körét valamennyi gazdálkodó szervezetre kiterjeszti.

A törvény az üzleti forgalom biztonságának és a piaci magatartás tisztességének megteremtése, megőrzése, illetve fokozása érdekében kibővíti a kamarák kompetenciáját azzal, hogy eljárást kezdeményezhetnek a jegyzőnél az egyéni vállalkozói igazolvány visszavonása érdekében is. A jegyző köteles az eljárást lefolytatni és annak eredményéről a javaslattevő kamarát is tájékoztatni.

A törvény emellett egyértelművé teszi, hogy a kamarák a békéltető testületeket közfeladatként működtetik.

A 7. §-hoz

A törvény emellett rendszeres egyeztető fórumot is biztosít a gazdálkodó szervezetek széles körét érintő jogszabályok, szabályozási koncepciók megvitatása tekintetében. Eszerint a miniszterelnök által kijelölt miniszterek és az országos gazdasági kamarák évente legalább kétszer szakmai konzultációt tartanak.

A törvény lehetővé teszi, hogy kamarai közfeladatok ellátása érdekében, a hatósági nyilvántartások nyilvános adataihoz elektronikus úton a kamarák térítés nélkül, kizárólag a csatorna használat díjának megfizetése ellenében férjenek hozzá.

A kamarák jogosultak költségtérítés mellett a gazdálkodó szervezetekről vezetett hatósági nyilvántartások nyilvános adataihoz való hozzáférésre.

A 8. §-hoz

A törvény az országos gazdasági kamarák feladatait kibővíti a közfeladatok ellátásához nyújtott költségvetési támogatás területi kamarák közötti elosztása elveinek meghatározásával. Lényeges új rendelkezés az is, hogy a kamarák részére átadott közfeladatok ellátásához szükséges önkormányzati szabályzatokat - az egységes eljárási rend megteremtése érdekében - az országos kamarák dolgozzák ki. Emellett a törvény egyértelművé teszi, hogy az országos kamarák véleményezik az általános szerződési feltételeket.

A törvény a fentiek mellett biztosítja a Magyar Agrárkamara számára állandó választottbíróság létrehozását és működtetését.

A törvény a több kamarát vagy a gazdálkodó szervezetek szélesebb körét érintő feladatellátás racionalizálása érdekében lehetővé teszi, hogy a területi gazdasági kamarák az országos kamara számára további feladatokat is megállapíthassanak.

A 9. §-hoz

A törvény a korábbiaktól eltérően egyértelművé teszi, hogy a kamarák a közfeladataikat minden gazdálkodó szervezet vonatkozásában ellátják.

A 10. §-hoz

A törvény az eddig felhalmozott gyakorlati tapasztalatok alapján pontosítja, hogy a küldöttgyűlést a választási névjegyzékbe felvett tagokból választják és a küldöttgyűlés kizárólagos hatáskörébe tartozik a tisztségviselők díjazásának a megállapítása is.

A 11. §-hoz

Az országos gazdasági kamara küldöttgyűlésének kizárólagos hatásköre kibővül a gazdasági kamarák pénzügyi forrásaiból az országos gazdasági kamarának járó rész meghatározásával.

A 12. §-hoz

A törvény lehetővé teszi, hogy a kamara elnöke a jogkörét az alapszabályban meghatározott módon, az ügyek meghatározott csoportjai tekintetében az alelnökre, a főtitkárra vagy a titkárra írásban átruházza.

A kamarai autonómia tovább bővítését jelenti, hogy a kereskedelmi és iparkamarák alelnökeinek számát a területi kamara alapszabálya határozza meg.

A 13-14. §-hoz

A törvény egyértelművé teszi, hogy az ellenőrző és az etikai bizottság testületi szerv, amelynek elnökét (elnökeit) tagjai közül maga választja.

A 15. §-hoz

A kamarai autonómia erősítése érdekében a törvény úgy rendelkezik, hogy a kereskedelmi és iparkamarán belül tagozatokat, az agrárkamarán - ágazati és szakmai szempontok szerint - osztályokat kell létrehozni. A kereskedelmi és ipari kamarák esetén természetesen a törvényben meghatározottakon túlmenő tagozatok létrehozásáról a kamara alapszabálya rendelkezhet.

A 16. §-hoz

A kamarai tisztségviselők köre kibővül a kamarai főtitkárral, illetve titkárral.

A 17. §-hoz

A törvényességi szempontú felügyelet gyakorlását a törvény az ügyészség hatáskörébe telepíti. Ennek alapvető oka, hogy a törvényességi felügyelet jellegét tekintve lényegében az ügyészségről szóló törvényben szabályozott általános törvényességi felügyelettel azonos. Ezért a gazdasági kamarák törvényességi felügyeletével járó általános érvényű felügyeletet a szakirányú elkötelezettségtől mentes, kifejezetten jogi jellegű felügyeleti tevékenységre hivatott, a gazdasági kamarai rendszerhez igazodó területi tagozódású szervezet által lehet eredményesen megvalósítani. E szabályozási megoldás bevezetését támasztja alá, hogy az ügyészség a köztestületekhez hasonló társadalmi szervezetek törvényességi felügyeletét is ellátja.

A törvényességi felügyeleti jogköröket az ügyészség az erre irányadó külön jogszabályok rendelkezései szerint gyakorolja, amely nem terjed ki az állandó választottbíróság tevékenységére és az olyan ügyekre, amelyekben bírósági vagy külön jogszabály szerinti államigazgatási eljárás lefolytatásának van helye.

A korábbiakhoz képest a törvény úgy rendelkezik, hogyha a működés törvényessége másképpen nem biztosítható, az ügyészség törvényességi felügyeleti jogkörében eljárva bírósághoz fordulhat a törvénysértő határozat megsemmisítése, a kamara küldöttgyűlésének összehívása, végső soron pedig a kamara feloszlatása iránt.

A 18. §-hoz

A kamarai szervezeti egységekben (tagozatok, osztályok) bekövetkezett változásoknak megfelelően, a törvény szerint a kamarai küldöttek megválasztására a kereskedelmi és ipari kamarán belül tagozatokban, az agrárkamarán belül osztályokban kerülhet sor.

A 19. §-hoz

A törvény értelmében a kamara a választási névjegyzéket és a tagjegyzéket a kereskedelmi és ipari kamarán belül tagozatonként, az agrárkamarán belül osztályonként köteles összeállítani és vezetni. A törvény emellett meghatározza a névjegyzékben és a tagjegyzékben rögzítendő adatokat is.

A 20. §-hoz

A törvény költségtakarékossági okból a névjegyzékbe és a tagjegyzékbe való betekintést a települési önkormányzat hivatali helyisége helyett a kamara székhelyén, illetve ügyfélszolgálati irodáiban teszi lehetővé.

A 21. §-hoz

A törvény az 1999. évi CXXI. törvény szabályaitól eltérően lehetővé teszi a kamarai küldöttek, a testületi szervek tagjai és tisztségviselők tekintetében az egynél többszöri újraválasztás lehetőségét.

A 22. §-hoz

A közfeladatok ellátása fogalmilag azt jelenti, hogy a kamarák a törvényi felhatalmazás alapján olyan tevékenységeket látnak el, amelyek a gazdálkodó szervezetek általános érdekeit szolgálják és egyébként ezeket a feladatokat részben vagy egészben az állami, illetve önkormányzati szerveknek kellene ellátniuk.

Ezért a törvény értelmében a kamarák a közfeladatok ellátását az önkéntes tagok által befizetett tagdíjakból, a kamarai szolgáltatásokért fizetett díjakból, a kamarák által alapított társaságok tevékenységéből származó bevételekből, egyéb bevételekből, ideértve az önkéntesen felajánlott hozzájárulásokat, valamint a költségvetési törvény vonatkozó fejezeteiben megállapított támogatásból fedezik. A gazdasági kamarák részére közfeladatot abban az esetben lehet átadni, ha az adott közfeladatot a kamarák más szervezeteknél költséghatékonyabban látják el.

A 23. §-hoz

A gazdasági kamara nonprofit szervezet, ezért a hatályos törvényi szabályozás szerint - szűk kivétellel - a kamarák sem közvetlenül, sem közvetve nem lehetnek gazdasági társaság tagjai, illetve ilyet nem alapíthatnak. E megfontolás háttere az volt, hogy a kamarák a gazdaság fejlesztésére, szervezésére irányuló közfeladataik ellátása során ne váljanak tagjaik versenytársává. Ez ugyanis összeegyeztethetetlen a köztestületi minőséggel. A kamarák, mint köztestületek üzletszerű tevékenységének általános tilalma viszont ellenkezik a jogi személyek egyenjogúságának polgári jogi alapelvével. A kamarák fő törekvése természetesen nem az üzletszerű tevékenység folytatására irányul, ha azonban e tevékenység valamennyi lehetőségéből kirekednek, úgy a klasszikus kamarai szolgáltatások (pl. tájékoztató kiadványok terjesztése) egy része meghiúsulhat. Ezáltal a kamarák anyagi forrásai az állam és a vállalkozók számára egyaránt hátrányosan beszűkülnek. Emellett a köztestületi kamarák történetileg kialakult gyakorlata, hogy a kereskedelem helyi infrastrukturális létesítményeiben (pl. városrendező társaságokban, repülőterekben, kikötőkben) tulajdonnal rendelkeznek.

Erre tekintettel a törvény - szűk körben - szélesíti a kamarák társaságalapítási lehetőségét. Ugyanakkor a gazdálkodás szigorú garanciáinak megteremtése érdekében a törvény előírja, hogy a kamara olyan gazdasági társaságnak nem lehet tagja, illetve olyan társaságban nem szerezhet részesedést, amelyben felelőssége vagyoni hozzájárulásának mértékét meghaladja. Emellett a gazdasági tevékenység során elért eredményt kizárólag a közfeladatok ellátására fordíthatja, közfeladatai ellátását veszélyeztető mértékű hitelt nem vehet fel, váltót, illetve más hitelviszonyt megtestesítő értékpapírt nem bocsáthat ki, az államháztartás alrendszereitől kapott támogatást hitel fedezetéül, hitel törlesztésére nem használhatja fel, illetve ideiglenesen felszabaduló szabad pénzeszközeit csak állami garanciavállalás mellett kibocsátott értékpapírba fektetheti.

A 24. §-hoz

A törvény a kamarai és egyéb érdekképviseleti véleményezési jog erősítése érdekében úgy rendelkezik, hogy az el nem fogadott véleményekről és annak szakmai indokairól a kamarát, illetve az országos érdekképviseleti szervezetet tájékoztatni kell.

A 25. §-hoz

A törvény a gyakorlati igényeknek megfelelően a kamara elnevezés használatát azoknak a társadalmi szervezeteknek teszi lehetővé, amelyet a kamarák külföldi kamarákkal közösen hoztak létre vagy amelyet a külföldi kamara az országos gazdasági kamara hozzájárulásával önállóan hozott létre.

-----STARTING---POINT---VEGE---

A 26. §-hoz

A törvény az egyéb rendelkezésekkel összhangban módosítja a cégnyilvántartásról, a cégnyilvánosságról és a bírósági cégeljárásról szóló törvény, továbbá az egyéni vállalkozásról szóló 1990. évi V. törvény egyes rendelkezéseit.