2017. évi CXXIV. törvény indokolása

az egyrészről az Európai Közösségek és tagállamaik, másrészről az Albán Köztársaság közötti stabilizációs és társulási megállapodáshoz a Horvát Köztársaság Európai Unióhoz történő csatlakozásának figyelembevételéről készült Jegyzőkönyv kihirdetéséről

-----STARTING---POINT---ALTALANOS---

Általános indokolás

Az egyrészről az Európai Közösségek és tagállamaik, másrészről az Albán Köztársaság közötti stabilizációs és társulási megállapodást (a továbbiakban: Megállapodás) 2006. június 12-én írták alá Luxembourgban, majd a Megállapodás 2009. április 1-jén hatályba lépett. A Megállapodás céljai között szerepel a demokrácia és a jog uralmának megerősítése Albániában, hozzájárulás az ország politikai, gazdasági és intézményi fejlődéséhez, valamint a régió stabilitásához. A Megállapodás megfelelő keretet kíván biztosítani a politikai párbeszédhez a felek között, célja továbbá Albánia azon törekvéseinek támogatása, melyekkel a nemzetközi kereskedelmi kapcsolatait kívánja erősíteni, többek között saját jogrendszerének az uniós joghoz való közelítésével. A Megállapodáson keresztül az Európai Unió támogatni szeretné Albániát abban, hogy befejezhesse piacgazdasága kialakítását, és így harmonikus gazdasági partnerré, majd hosszútávon szabadkereskedelmi partnerré válhasson. Általános célja a Megállapodásnak, hogy segítse a balkáni régió országainak együttműködését.

A Megállapodást az Európai Közösségek és tagállamaik, valamint az Albán Köztársaság közötti Stabilizációs és Társulási Megállapodás kihirdetéséről szóló 2007. évi XXX. törvény hirdette ki. Az egyrészről az Európai Közösségek és tagállamaik, másrészről az Albán Köztársaság közötti stabilizációs és társulási megállapodáshoz a Horvát Köztársaság Európai Unióhoz történő csatlakozásának figyelembevételéről készült Jegyzőkönyvet (a továbbiakban: Jegyzőkönyv) Horvátország Európai Unióhoz történő csatlakozására tekintettel 2014. február 20-án írták alá Brüsszelben és 2017. február 1-jén nemzetközi jogilag hatályba lépett.

Az elmúlt másfél évtizedben a mindenkori albán kormányok európai uniós integráció melletti elkötelezettsége töretlen. Magyarország támogatta Albánia uniós tagjelölti státuszának elnyerését 2014-ben, a Kormány a csatlakozási tárgyalások megkezdéséhez szükséges feladatok teljesítését is segíti, tekintettel arra, hogy a nyugat-balkáni országok euro-atlanti integrációja a béke és biztonság garanciája a térségben.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza.

A Jegyzőkönyv 5 szakaszból és 12 cikkből, valamint 2 mellékletből áll.

A Jegyzőkönyv 1. cikke értelmében a Horvát Köztársaság részes félként csatlakozik a Megállapodáshoz, továbbá az Európai Unió többi tagállamával megegyező módon elfogadja és tudomásul veszi a Megállapodás és az ahhoz csatolt nyilatkozatok szövegét.

A II. és III. szakasz a Megállapodás szövegének pontosításait tartalmazza.

A IV. szakasz átmeneti rendelkezéseket tartalmaz az albán-horvát árucserére vonatkozó szabályokkal kapcsolatban, az V. szakasz pedig általános és záró rendelkezésekkel foglalkozik. A Jegyzőkönyv a 2017. február 1-jén történt hatálybalépésig 2013. július 1-jétől ideiglenes alkalmazandó volt.

A Jegyzőkönyv I. melléklete a közösségi elsődleges mezőgazdasági termékekre vonatkozó albániai vámengedményeket tartalmazza. A Jegyzőkönyv II. melléklete az exportálók által kötelezően kitöltendő számlanyilatkozat szövegét tartalmazza.

A 3. §-hoz

A törvény a kihirdetését követő napon lép hatályba. Tekintve, hogy mind Albánia, mind az Európai Unió és tagállamai értesítette a másik szerződő felet a jóváhagyási eljárás lezárásáról, a Jegyzőkönyv 2017. február 1-jén nemzetközi jogilag hatályba lépett.