1997. évi LXXXVI. törvény indokolása

a nemzetközi pénzügyi lízingről szóló, Ottawában, 1988. május 28-án kelt UNIDROIT egyezmény kihirdetéséről

Indokolás

Az ottawai diplomáciai konferencia 1988. májusában kidolgozta az UNIDROIT (Nemzetközi Magánjog-egységesítési Intézet) által előkészített, a nemzetközi pénzügyi lízingről (financial leasing) szóló egyezményt. Az egyezmény előkészítésében Magyarország aktívan részt vett.

A Magyar Köztársaságnak az említett egyezményhez történő csatlakozását két körülmény indokolta. Egyrészt az Egyezmény a magyar jog által nevesítetten nem ismert jogintézményeket szabályoz, ezért - többek között a külkereskedelmi szerződések esetében - a szerződő felek a felmerülő jogi problémákat csak valamely idegen jog kikötésével tudják kiküszöbölni, amely nemegyszer megnehezíti a magyar fél szerződésbeli helyzetét. Másrészről a csatlakozást indokolta az is, hogy az egyezményt több, a magyar gazdasági kapcsolatok szempontjából meghatározó állam (pl. Németország, Franciaország, Belgium, Finnország, Olaszország stb.) is aláírta.

Tekintettel arra, hogy a nemzetközi pénzügyi lízingről szóló, Ottawában, 1988. május 28-án kelt UNIDROIT Egyezmény rendelkezései magánszemélyek és jogi személyek számára közvetlenül és általános érvénnyel állapítanak meg jogokat és kötelezettségeket, továbbá mivel az egyezményhez való csatlakozásról az Országgyűlés 49/1995. (V. 10.) OGY határozatával döntött, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (2) bekezdése értelmében a fenti nemzetközi szerződést törvénnyel kell kihirdetni.