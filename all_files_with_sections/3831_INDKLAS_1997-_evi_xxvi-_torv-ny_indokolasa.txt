1997. évi XXVI. törvény indokolása

az Európai hagyományos fegyveres erőkről szóló Szerződés első felülvizsgálati konferenciáján az Európai hagyományos fegyveres erőkről szóló Szerződés kiegészítéseként annak szerves részeként elfogadott Záródokumentum „A” melléklete, valamint az ideiglenes alkalmazás kiterjesztéséről rendelkező határozat megerősítéséről

-----STARTING---POINT---ALTALANOS---

ÁLTALÁNOS INDOKOLÁS

Az Európai hagyományos fegyveres erőkről szóló Szerződés (továbbiakban: Szerződés) rendelkezéseinek megfelelően 1996. május 13-31. között megtartott első felülvizsgálati konferencia feladatának megfelelően végrehajtotta az Országgyűlés 48/1991. (IX. 15.) OGY határozata által megerősített Szerződés, valamint a Részes Államok rendkívüli konferenciáin elfogadott záródokumentumok végrehajtásának felülvizsgálatát.

A Részes Államok a felülvizsgálati konferencia során hangsúlyozták a Szerződés és a kapcsolódó dokumentumok alapvető szerepét Európa biztonságának fenntartásában, és megerősítették elkötelezettségüket a Szerződés céljainak és szándékainak végrehajtásában. Megállapították, hogy a Szerződés tárgyalására, aláírására, ratifikálására és végrehajtására az európai biztonsági környezet nagymértékű átalakulása közben került sor. A Szerződés e változások ellenére változatlanul jelentős stabilizáló tényező maradt, és hozzájárult az átmeneti időszak békés lefolyásához.

A biztonsági környezetben bekövetkezett változásokra hivatkozva orosz és ukrán részről már nem sokkal a Szerződés végrehajtásának megkezdését követően felvetették a Szerződés bizonyos sajátos rendelkezéseinek, elsősorban az úgynevezett „szárnyszabály” előírásainak feloldását. E rendelkezés jelentős mértékben korlátozza a „szárnyakon” elhelyezkedő országokat fegyveres erőik e térségekben történő elhelyezését illetően. Ez különösen a kaukázusi konfliktusok miatt zavarta az Orosz Föderációt. A vonatkozó rendelkezések módosítására a felülvizsgálati konferencián a Szerződés alapelveinek betartásával, integritásának megsértése nélkül, a Részes Államok együttműködése szellemében és a Szerződés valamennyi Részes Államának konszenzusos döntése alapján került sor. Az így kialakított intézkedéscsomagot a Szerződés első felülvizsgálati konferenciája Záródokumentumának „A” melléklete tartalmazza.

Mivel az „A” mellékletet megerősítő okirat letéteményesnél történő letétbe helyezését az eredetileg kitűzött határidőig, 1996. december 15-ig csak a Részes Államok egy része hajtotta végre, az ideiglenes alkalmazásra, illetve a Záródokumentum felülvizsgálatára vonatkozó időpontot az 1996. december 2-3-i lisszaboni csúcstalálkozó 1997. május 15-re módosította. Az erre vonatkozó döntés hivatalos magyar nyelvű szövegét kiegészítésként csatoltuk az „A” melléklethez.

A Szerződés kiegészítéseként, annak szerves részeként elfogadott Záródokumentum „A” melléklete, valamint az ideiglenes alkalmazás kiterjesztéséről rendelkező határozat a honvédelmet érinti, megerősítéséről és kihirdetéséről törvényben kell rendelkezni.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

A törvény 1. §-a a Záródokumentum „A” melléklete, valamint az ideiglenes alkalmazás kiterjesztéséről rendelkező határozat megerősítését tartalmazza.

A Záródokumentum „A” mellékletében levő intézkedések az úgynevezett „szárnyszabály” (Szerződés V. Cikk) előírásainak rugalmasabb végrehajtását teszik lehetővé. Bizonyos területeket kivonnak az V. Cikk szigorúbb előírásai alól a Szerződésben eredetileg meghatározott szárnyzóna térképének módosításával. Ennek eredményeként az érintett Orosz Föderációnak és Ukrajnának lehetősége nyílik nagyobb mennyiségű Szerződés által korlátozott fegyverzet és harci technika térségben történő elhelyezésére, azok szabadabb mozgatására. Ellentételezésként ugyanakkor szigorúbb információ-szolgáltatást írnak elő és bővítik az adott erők ellenőrzésének lehetőségét.

A Magyar Köztársaság érdekeit az V. Cikk módosítása nem érinti hátrányosan, abból kötelezettségek nem hárulnak rá. A magyar érdek az összeurópai érdekben, azaz a Szerződés életképességének fenntartásában és működése folyamatosságának biztosításában jelenik meg. A Záródokumentum „A” melléklete ezeknek a céloknak az elérése érdekében jött létre.

A 2. §-hoz

Tekintettel arra, hogy az Európai hagyományos fegyveres erőkről szóló Szerződést az Országgyűlés 48/1991. (IX. 15.) OGY határozatával csak megerősítette, kihirdetésére azonban nem intézkedett, ezért a 2. § pótlólagosan a Szerződés, a Szerződés első felülvizsgálati konferenciáján a Szerződés kiegészítéseként, annak szerves részeként elfogadott Záródokumentum „A” melléklete, valamint az ideiglenes alkalmazás kiterjesztéséről rendelkező határozat - hivatalos magyar nyelvű szövegük közlésével történő - együttes kihirdetéséről intézkedik.

A törvény kihirdetésének napján, a Záródokumentum „A” melléklete a nemzetközi szerződésben foglalt feltételek teljesülésekor lép hatályba. Erről a letéteményes küld értesítést, amelyet a külügyminiszter a Magyar Közlönyben közzétesz.