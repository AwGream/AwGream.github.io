2003. évi CI. törvény indokolása

a postáról

-----STARTING---POINT---ALTALANOS--- 

1. Előzmények

Hazánkban - más országokhoz hasonlóan - a postai és a távközlési tevékenységet az 1989-ben bekövetkezett postai és a távközlési ágazat szervezeti átalakulásáig a Magyar Posta látta el. Az átalakulás következtében az állami feladatok elkülönültek a korábban országos hatáskörű szervként működő Magyar Posta szervezetétől, majd a posta, a távközlés és a műsorszórás, mint tevékenység is szétvált. Az 1990-es évek elején megszülettek a hírközlési ágazat működését szabályozó, fejlődését lehetővé tevő - a postáról, a távközlésről, valamint a frekvenciagazdálkodásról szóló - törvények.

A postáról szóló 1992. XLV. törvény - a koncessziós törvény szabályaira támaszkodva - részleges piacnyitást hirdetett meg. Lehetővé tette a többszereplős postai piac kialakulását azzal, hogy a postai szolgáltatásokat két csoportra osztva, az alapszolgáltatásokon túli szolgáltatási területen szolgáltatási engedély alapján, míg a postai alapszolgáltatásokkal kapcsolatos tevékenységek végzésére az állami szolgáltató mellett, koncessziós szerződések kötésének lehetőségét biztosította.

A három önálló ágazati törvény hatályba lépését követően a postai szektor is jelentős változásokon ment keresztül. A fogyasztói igények változása következtében egyre több alternatív postai szolgáltató jelent meg termékeivel a piacon. A több-szolgáltatós postai piac modernizált működésének igénye, valamint hazánk EU csatlakozási szándéka miatt szükségessé váló jogharmonizáció új postai szabályozást kívánt.

Figyelembe véve azt a tényt, hogy az 1990-es évek második felében nemzetközileg is fokozódó súllyal jelentek meg azok a vélemények, amelyek a posta és a távközlés konvergenciáját és az ebből adódó közös szabályozást látták a jövő útjának, a Kormány 1071/1998. (V. 22.) Korm. határozata alapján megszületett a postai és távközlési ágazatokat, valamint a frekvenciagazdálkodást átfogó, egységes kerettörvény, a hírközlésről szóló 2001. évi XL. törvény (a továbbiakban: Hkt.).

Az egységes hírközlési törvény postai ágazatra is érvényes céljaként került megfogalmazásra egyebek mellett

- a fogyasztók érdekeinek védelme a piac valamennyi szereplőjével fenntartott kapcsolataikban,

- a szolgáltatások elérhetőségének és szabad forgalmának biztosítása,

- a szolgáltatásokhoz való egyetemes hozzáférés lehetővé tétele,

- a verseny fejlődésének elősegítése,

- az új szereplők piacra lépését biztosító mechanizmusok kialakítása,

- a piaci résztvevők jogait, kötelezettségeit, esélyegyenlőségét és érdekérvényesítési lehetőségét biztosító mechanizmusok kialakítása,

- a piac integrációjának elősegítése az Európai Közösség piacába.

A hírközlési törvény összességében beváltotta a postai szolgáltatások hatékony szabályozásához fűzött reményeket, de olyan rendelkezéseket is tartalmaz, amelyek összhangban vannak a kihirdetésekor hatályos európai uniós szabályozással. Időközben azonban az Európai Parlament és a Tanács, a 2002. július 7-én hatályba lépett 2002/39/EK irányelvében, a korábbi postai irányelvet részben módosította, részben hatályban hagyta. A módosítás elsősorban fokozatos liberalizációs intézkedéseket ír elő a tagállamoknak. Erre is figyelemmel, a Kormány a jogharmonizációs programról és a végrehajtásával összefüggő feladatokról szóló 2072/2003. (IV. 9.) Korm. határozatában a Hkt. módosítását irányozta elő.

A Hkt. módosításának előkészítő munkája során bebizonyosodott, hogy a távközlési és postai ágazatok szabályozási igénye - az EU új szabályozási csomagjának követelményeit is figyelembe véve - olyan mértékben távolodott el egymástól, illetve az ágazati specifikus szabályozás szükségessége olyan mértékben növekedett, hogy célszerűbb a módosítás helyett két külön törvény kidolgozása. Ezek egyidejű hatályba léptetésével a Hkt. hatályon kívül helyezése jogbizonytalanság veszélye nélkül megoldható.

Az önálló postatörvény mellett szóló további fontos érv, hogy a postai piacon a liberalizációs folyamat elindulását lehetővé tevő szabályozás hatályba lépése óta eltelt 10 év piaci változásai azt igazolják, hogy a rohamos léptekkel fejlődő távközlés mellett is van társadalmi igény a postai infrastruktúrára, a postai szolgáltatásokra. A postai piac folyamatos bővülése, a piaci verseny kialakulása és kiszélesedése, a magyar postai piac integrációja az Európai Unió belső piacába, az EU konform szabályozás szükségessége és a vállalt, egyéb nemzetközi kötelezettségek teljesítése, újszerű, önálló postaszabályozást igényel.

A hírközlés postai ágazatának fejlődését szolgáló, az innovációt, az új szereplők piacra lépését elősegítő, kiszámítható és átlátható, önálló postatörvény előkészítésénél figyelemmel kellett lenni arra a tényre, hogy az Európai Unió tagországai lényegében harmonizálták piacaikat. Az Európai Unióhoz történő csatlakozásunk, az igénybevevők fokozott érdekvédelme, a befektetések folyamatos biztosítása, a technikai fejlődés gyorsulása egyértelműen szükségessé teszik a szabályozási környezet, a jogszabályi keretek módosulását és a versenypiaci feltételek javítását, a postai piac teljes liberalizációjának 2009-ig, az Európai Unió által előírt megvalósítása érdekében.

Közös érdek, hogy a postai piacon, az azonos területen működő szolgáltatók között esélyegyenlőség legyen, ezáltal a verseny - a szabályozás adta kereteken belül - minél akadálytalanabbul folyjék. Ez a feltétele ugyanis annak, hogy folyamatosan bővüljön a szolgáltatási választék, a szolgáltatóknak érdekében álljon javítani a szolgáltatásuk színvonalát és csak reális nyereség igényt érvényesítsenek áraikban.

Mindezek mellett, a legfontosabb követelmény az elkészült új postai szabályozással szemben, hogy az egyetemes postai szolgáltatások továbbra is az egész ország területén minden állampolgár számára egyenlő feltételek mellett, elérhető áron, a mai kor követelményeinek megfelelő módon és megkülönböztetéstől mentesen hozzáférhetőek legyenek.

2. A törvénynek a hatályos szabályozáshoz viszonyított, koncepcionális eltérései

2.1 Intézmény rendszer

A postatörvény tervezet nem tartalmazza a hírközlési hatóság státuszára, szerkezetére és feladatkörére vonatkozó összes rendelkezést, mivel a hatóság számára, a postai és távközlési ágazatot illetően azonos módon alkalmazandó rendelkezéseket, az elektronikus hírközlési törvény tartalmazza. A postatörvény tervezete ezeket csupán felsorolásszerűen jelöli meg és részletesen csak azokra a szabályokra tér ki, amelyek kifejezetten postai szempontból érvényesek a hatóságra.

A törvénynek az elektronikus hírközlési törvényre való hivatkozásban megjelenő új eleme az a fogyasztók, illetve a szolgáltatók védelmét is szolgáló rendelkezés, amely szerint hírközlési hatóságnak és a versenyhatóságnak, továbbá a hírközlési hatóságnak és a fogyasztóvédelmi hatóságnak együtt kell működniük, és az együttműködésről megállapodást is kell kötni.

2.2 Árszabályozás

A fenntartott (kizárólag a törvény által kijelölt egyetemes postai szolgáltató által nyújtható) szolgáltatási körbe tartozó szolgáltatások továbbra is a hatósági árkörbe tartoznak, a monopol helyzettel - az árak tekintetében - való visszaélés megakadályozása érdekében.

Az egyetemes szolgáltatások árszabályozásában új követelményként írja elő a törvény, hogy egyetemes postai szolgáltató és az engedélyes - más szóval az egyetemes körbe tartozó szolgáltatást nyújtó - postai szolgáltató az egyetemes szolgáltatási díjakra előírt követelmények (költségalapúság, átláthatóság, megkülönböztetéstől mentesség stb.) teljesülését köteles a számviteli rendszerén alapuló nyilvántartásokkal dokumentálni.

2.3 Liberalizáció

A hatályos törvényen postai szempontból alapvetően azért kell változtatni, mert az Európai Unió a fentiekben hivatkozott, tavaly kibocsátott irányelvében, a fenntartottként megengedett szolgáltatások körét oly módon csökkentette, hogy a korábbinál alacsonyabb súlyhatárt, és tarifahatárt állapított meg a levélküldemények és a címzett reklámküldemények továbbítására. Ez azt eredményezte, hogy a törvény szerint a korábbi 350 gr-mal szemben csak a 100 gr vagy annál kisebb tömegű levélküldemények és címzett reklámküldemények képezik a kijelölt egyetemes postai szolgáltató kizárólagos szolgáltatási jogát és csak abban az esetben, ha a díj alacsonyabb, mint az egyetemes szolgáltatási kör leggyorsabb szolgáltatási kategóriájának első súlyfokozatába tartozó levélküldemény díjának a háromszorosa. A hírközlésről szóló 2001. évi XL. törvényben (a továbbiakban: Hkt.) a korábbi EU szabályozással összhangban ez a tarifa határ még ötszörös szorzóval szerepel. Az Európai Unió irányelvének megfelelően a törvény értelmében 2006. január 1-jétől - további liberalizációs lépésként - 50 gr-ra csökken a tömeghatár és két és félszeresre a díjszorzó. A hivatalos iratok, a tervezet szerint, akkor maradnak a fenntartott szolgáltatási körben, ha törvény vagy kormányrendelet eltérően nem rendelkezik.

2.4 Egyetemes postai szolgáltatás

Az egyetemes postai szolgáltatási piacra lépést könnyítő rendelkezések jelennek meg az új postatörvényben. A törvény értelmében fennmarad a kijelölt egyetemes postai szolgáltató intézménye, és nála marad a fenntartott szolgáltatások kizárólagos joga, de az egyetemes körbe tartozó - a törvényben meghatározott - egyéb szolgáltatást nyújtani kívánó, egyedi engedély alapján piacra lépő gazdasági társaságok nem lesznek kötelesek a törvényben meghatározott szolgáltatási kör egészét nyújtani, hanem annak egyes elemeire és az általuk kiválasztott közigazgatási területre szólóan is kérhetnek, illetve kaphatnak az egyetemes szolgáltatás nyújtására jogosító engedélyt.

2.5 Fogyasztóvédelem

A fogyasztók védelmét, érdekeik megjelenítését a törvény több új eleme tartalmazza. A hatályos szabályozással szemben törvényi szintre emeli az igénybevevők vonatkozásában a szolgáltatási szerződéssel, a kártérítéssel, a szolgáltatók felelősségével kapcsolatos kérdéseket.

A törvény biztosítja a fogyasztóvédelmi civil szervezeteknek azt a jogát, hogy a postai jogszabály előkészítése során, az érdekegyeztető fórumokon biztosítva legyen számukra a részvétel és vélemény-nyilvánítás lehetősége. Változásként jelenik meg a panaszok kezelésére vonatkozó rendelkezések korszerűsítése is.

2.6 A szolgáltatók együttműködése, hálózati hozzáférés

A törvény versenyélénkítő rendelkezése, hogy az egyetemes postai szolgáltató - meghatározott feltételek mellett - köteles az egyetemes postai szolgáltatási hálózatához más engedélyes postai szolgáltatók hozzáférését biztosítani.

2.7 Az egyetemes körön kívüli szolgáltatások

A törvény újszerű, többféle és egyértelműen meghatározott szolgáltatási definíciók bevezetésével megkönnyíti az egyetemes körön kívüli szolgáltatók piacra lépését és működését, elősegítve ezáltal a versenyt a különböző garantált idejű és expressz csomagküldő szolgáltatások piacán.

-----STARTING---POINT---RESZLETES---

Az 1. §-hoz

A törvény céljai között központi helyet foglal a megfelelő minőségű postai szolgáltatások igénybevételi lehetősége és a fogyasztói érdekvédelem, továbbá a postai technológia és a postai piac fejlődése, hatékonysága és védelmének biztosítása. Deklarálja a postai piaci résztvevők szabadsága, esélyegyenlősége, érdekérvényesítése melletti elkötelezettségét, valamint elő kívánja segíteni új szereplők piacra lépését, illetve az új és a törvény hatályba lépésének időpontját megelőzően is már működő szolgáltatók közötti együttműködést.

Természetszerűleg állást foglal a törvény hazánk nemzetközi szerződéseiben foglalt kötelezettségek és a magyar postaigazgatás kötelezettségei teljesítése mellett, így a postai szolgáltatások szabad forgalmának biztosítása tekintetében. Elősegíti a magyar postai piacnak az Európai Unió piacába való integrálódását, illetve biztosítja az Európai Parlament és a Tanács Közösségen belüli postai szolgáltatásokra vonatkozó 1997. december 15-ei, 97/67/EK, valamint az ezt módosító 2002. június 10-ei keltezésű, 2002/39/EK irányelvei implementálását. Az Uniós irányelvekhez igazodva a törvény kiemelt célja az egyetemes postai szolgáltatás elérhetőségének biztosítása.

A 2. §-hoz

E paragrafus határozza meg a törvény tárgyi, területi és személyi hatályát. A törvény tárgya a postai tevékenység, különösen a postai szolgáltatás szabályozási kérdéseinek, a személyi hatály szerinti szereplők jogainak és kötelezettségeinek szabályozása. Területi hatálya a Magyar Köztársaság területére terjed ki, azonban szabályait alkalmazni kell a belföldön igénybe vett, de határokon átnyúló postai tevékenységekre is, ha bármely nemzetközi szerződés (pl. a légi úton továbbított nemzetközi gyorsposta és nemzetközi integrált posta szolgáltatások tekintetében az 1936. évi XXVIII. törvénycikkel hatályba léptetett Varsói Egyezmény, vagy az Egyetemes Postaegyesület Alapokmánya alapján kötött külön megállapodás) eltérően nem rendelkezik. A személyi hatály a postai tevékenység valamennyi szereplőjére, így a tevékenység ellátójára és igénybevevőjére, illetve a postai ágazatot irányító állami szervezetekre és a Nemzeti Hírközlési Hatóságra terjed ki.

A 3. §-hoz

E paragrafus a törvényben előforduló postai fogalmakat határozza meg, illetve sorolja fel. A törvény a definícióknak a jogszabály elején történő szerepeltetésével szakított Hkt. szövegszerkesztési elveivel abból a célból, hogy a jogalkalmazók már az egyes fogalmak - mivel azok jelentős részükben eltérnek a korábbi ágazati törvényben alkalmazott meghatározásoktól - első előfordulása előtt is pontos képet kaphassanak a postai piac szolgáltatásairól, részterületeiről. Ezek némelyike azért is különösen jelentős, mert alapvetően befolyásolja a törvény hatályát, illetve kihat arra, hogy az egyes jogosultságok és kötelezettségek mely piaci szereplőt érintik, terhelik.

A törvény fogalom-meghatározásai a Hkt. postai vonatkozású definícióihoz képest tehát

- csak néhány esetben mutatnak teljes azonosságot (dokumentumcsere szolgáltatás, postai hálózat, címzett reklámküldemény, vakok írását tartalmazó küldemény),

- a legtöbb esetben a Hkt. alkalmazása során szerzett postaszakmai és jogi tapasztalatok alapján

- kiegészítésre (könyvelt küldemény, postai berendezés, tértivevény szolgáltatás),

- módosításra (ajánlott szolgáltatás, garantált kézbesítési idejű szolgáltatás, hivatalos irat, postai berendezések forgalomba hozatala, levélküldemény, postai különszolgáltatás, postai küldemények gyűjtése, postai küldemények kézbesítése, postai szolgáltató hely),

- újrafogalmazásra (címzett, értéknyilvánítás, feladó, futárposta, gyorsposta, postai küldemény, postacsomag)

szorultak.

A postai szolgáltatási piac szabályozási kérdései, illetve a szolgáltatói és a szolgáltatási paletta szélesítése

- számos esetben teljesen új fogalom meghatározását (engedélyes postai szolgáltató, igénybevevő, integrált posta, egyetemes postai hálózat, hálózati hozzáférés, hozzáférési pont, postai közvetítő szolgáltatás, postai létesítmény),

- továbbá az eddig más jogszabályban definiált fogalom (postai közreműködő, nyomtatvány, postai küldemény felvétele) törvényi definíció szerinti beillesztését igényelte.

A 4. §-hoz

A szakasz meghatározza a postai tevékenység és a postai szolgáltatás egymáshoz való viszonyulását, illetve a postai szolgáltató(k) által ellátható egyéb, de nem postai küldemény felvételével, feldolgozásával, továbbításával és kézbesítésével kapcsolatos szolgáltatást (postai közvetítő tevékenység, a postabélyeg és a postai értékcikk kibocsátása, forgalomba hozatala, forgalmazása, a postai készpénz átutalási és pénzforgalmi közvetítői tevékenység, a távirat szolgáltatás).

A legjelentősebb postai tevékenység a 3. §-ban meghatározott postai szolgáltatás. Lényeges, hogy a fogalom a klasszikus (teljes) postai szolgáltatás részelemeit (felvétel, feldolgozás, továbbítás, kézbesítés) is postai szolgáltatásnak minősíti, tehát e tevékenységek ugyanúgy csak hatósági engedély vagy bejelentés birtokában végezhetők, mint a (teljes) postai szolgáltatás. Kivételt képez ez alól az az eset, ha e tevékenységeket a vállalkozó valamely postai szolgáltató közreműködőjeként [3. § 23. pont és 4. § (3) bekezdés] a postai szolgáltató nevében, javára és felelősségére végzi.

Postai tevékenységet végzőnek minősül a postai közvetítő is. A 3. § 24. a) pontjában szereplő (feladói) közvetítő abban különbözik az egyéb postai szolgáltatótól, hogy a feladó felé nem arra vállal kötelezettséget, hogy a küldeményt a címzett részére kézbesíti, hanem arra vállalkozik, hogy a küldeményt valamely postai szolgáltató legközelebbi hálózat hozzáférési pontjáig juttatja el, és a küldemény kézbesítését ezen utóbbi szolgáltató végzi a címzett részére. A 3. § 24. b) pontja szerinti (címzetti) közvetítő tevékenysége abból áll, hogy a hagyományos postai szolgáltatótól a küldeményt - a címzettől kapott meghatalmazás alapján - a közvetítő átveszi (ezzel a „hagyományos” postai szolgáltatás teljesültnek minősül), és a postai küldeményt a címzett részére kézbesíti.

A távirat-szolgáltatás az egyetemes elektronikus hírközlési szolgáltató és/vagy az egyetemes postai szolgáltató által nyújtott szolgáltatás, amelynek alapvető szabályait a tervezet 38. §-a, részletes szabályait pedig külön kormányrendelet állapítja meg.

A postabélyeggel és postai értékcikkel kapcsolatos tevékenység hagyományosan postai tevékenységnek minősül. E tevékenységek ellátása a 7. § (3) bekezdése alapján a kijelölt egyetemes postai szolgáltató jogosultsága és feladata, hiszen egyedül e szolgáltató köteles a postabélyeget a levélküldemények díjának megfizetéseként elfogadni. A 44. § f) pontja alapján az éves bélyegkibocsátási tervet a miniszter hagyja jóvá.

A postai készpénzátutalás („sárga posta csekk”) és a postai pénzforgalmi közvetítő tevékenység sajátos, a mindennapokban az egyik leggyakrabban használt pénztovábbítási módot takaró fogalmak. E tevékenységeket a hitelintézetekről és a pénzügyi vállalkozásokról szóló 1996. évi CXII. törvény 2. §-ának (1) bekezdése kiveszi a hatálya alól, ezért e tevékenységek részletes szabályait nem a pénzügyi tárgyú törvények, hanem a postatörvény, illetve ennek végrehajtási rendeletei szabályozzák.

Végül itt jelenik meg a postai tevékenységek ellátásához a postai szolgáltató által igénybe vehető közreműködő alkalmazhatóságára vonatkozó rendelkezés is. A postai közreműködő (régebbi nevén: postamester, postaügynök) a postai szolgáltató teljesítési segédje, aki az ügyféllel szemben a postai szolgáltató nevében, javára és felelősségére jár el. A közreműködő nem minősül postai szolgáltatónak, tevékenysége nem engedély- vagy bejelentésköteles. A postai közreműködő intézménye jelentős segítséget nyújt a postai szolgáltatónak abban, hogy ügynöki jutalék vagy egyéb ellenszolgáltatás nyújtása mellett lássa el kötelezettségeit olyan földrajzi helyeken (kistelepüléseken) is, ahol saját ingatlan és infrastruktúra fenntartása és saját munkavállaló foglalkoztatása kiemelkedően veszteséges lenne. A másik oldalról megközelítve, a közreműködőség lehetőséget biztosít egyéni vállalkozások és cégek létrehozására olyan területeken is, ahol a munkanélküliség számottevő problémát jelenthet. A postai szolgáltatás speciális jellege miatt (levéltitok megőrzése, viszonylag nagy értékű feladói tulajdon kezelése) a közreműködésre - amely nem azonos a szolgáltatók közötti együttműködéssel - vonatkozóan különleges szabályok megállapítása is szükséges, ezek a részletszabályok azonban már nem a törvényben, hanem a végrehajtási rendeletben jelennek majd meg.

Az 5-7. §-hoz

A törvény kiemelt célja az egyetemes postai szolgáltatás biztosítása, így az EU-s irányelvekre támaszkodva részletesen határozza meg az ebbe a körbe tartozó egyes szolgáltatásokat [az 5. § (1) bekezdésében], az azokhoz kötelezően biztosítandó különszolgáltatásokat [az 5. § (2) bekezdésében], a nem-egyetemes szolgáltatások felsorolását [az 5. § (6) bekezdésében], illetve a szolgáltatási kör működtetésének és esetleges szüneteltethetőségének szabályait (a 6. §-ban).

Egyetemes postai szolgáltatásnak azok a standard, alapvető, tömeges postai szolgáltatások minősülnek, amelyek nyújtását az állam a postai irányelv alapján minden állampolgára számára köteles biztosítani megfizethető ár ellenében és meghatározott minőségben. Az egyetemes szolgáltatás tehát nem egyszerűen egy piaci szolgáltatás, hanem olyan közérdekű szolgáltatás, amelynek szinte minden eleme jogilag szabályozott. Jogszabály határozza meg, hogy amely küldemények milyen tömeghatárig adhatóak fel az egyetemes szolgáltatás keretében, jogilag szabályozott a szolgáltatás ára, a számviteli nyilvántartása, minősége, küldemények gyűjtése, átfutási ideje, kézbesítése. A korábbi hasonló szabályozáshoz képest eltérést jelent egyrészt az egyetemes postai szolgáltatási körbe tartozó postai küldemények konkrét nevesítése a kettő kg-os tömeghatáron belül, amely így a korábbi szabályozásban található rejtett duplikálást (kettő kg alatti postacsomagok) oldja fel, másrészt az Uniós irányelvhez képest eddig többletet jelentő postautalvány szolgáltatás elmaradása a monopol szolgáltatási körből. Ez utóbbi szolgáltatás technológiai fejlődésének következménye, hogy ma már nem a küldemény kézbesítő helyre érkezése alapján, hanem annál esetlegesen sokkal korábban, az erről szóló információk megérkezését követően kifizetésre kerülhet a készpénz, ezért tehát a törvény a postautalványt nem is sorolja a postai küldemények közé. Mindez a változás azonban nem jelenti azt, hogy a postautalvány szolgáltatás földrajzi igénybevételi feltételei bármely tekintetben a korábbiakhoz képest szűkülnének, mert a törvény egy későbbi szakaszában (37. §) az egyetemes szolgáltatási ellátottsághoz hasonló követelményeket ír elő. A vakok írását tartalmazó küldemények kettő kg-ot meghaladó, az Uniós irányelvhez képest többletet jelentő hét kg tömeghatárig történő, egyetemes szolgáltatási körű besorolása már a Hkt.-ban is megjelent és a mostani törvényben is megtartott kedvező rendelkezés. Újdonság azonban, hogy a postai szolgáltató a postai küldemények tartalmán alapuló elkülönítési rendszerének megtartása mellett, azzal egyidejűleg a levélküldemények, a címzett reklámküldemények és a nyomtatványok esetében a küldemény-továbbítás gyorsaságán alapuló rendszert is alkalmazhat [5. § (5) bekezdés]. Ez a rendelkezés a 121/2001. (VII. 10.) Korm. rendelettel kihirdetett Egyetemes Postaegyesület Általános Szabályzatával összhangban lehetőséget biztosít a nyugati posták egyre nagyobb körében már igénybe vehető elsőbbségi küldemény-továbbítás alkalmazására, az igénybevevők szélesebb körű választási szabadságára, elvárásaik rangsorolására.

Elsősorban a már említett postai piaci verseny korlátozottságából, az önszelekció hiányából egyelőre még szükségszerűen következő előzetes fogyasztói érdekvédelem indokolja az egyetemes szolgáltatás körében, az engedélyezési rendszer (előzetes hatósági kontroll) további fenntartását mindamellett, hogy nyilván az EU tagországokban alkalmazott gyakorlatot alátámasztva, erre a vonatkozó EU irányelv is lehetőséget biztosít. Az Állam az egyetemes postai közérdekű szolgáltatást állampolgárai számára oly módon is biztosítja, hogy a törvényben (50. §) kijelöl és egyben kötelez egy szolgáltatót - a Magyar Posta Rt.-t - e szolgáltatások ellátására. Ennek egyik oka, hogy a még nem teljesen kialakult postai szolgáltatási piacon nincs még egy olyan szolgáltató, amely az egész országra kiterjedő postai hálózattal rendelkezik. A kijelölt egyetemes szolgáltató az egyetemes körbe tartozó szolgáltatásokat nem kizárólag saját belátása és üzleti érdekei alapján nyújtja, hanem jogszabályi kötelezés következtében. A Magyar Posta Rt. a postai piacról még gazdaságtalan, veszteséges működés esetében sem vonulhat ki. E jogszabályi kötelezés alkotmányosságát az biztosítja, hogy a Magyar Posta Rt. állami tulajdonú cég, így a jogszabályi kötelezéssel az állam saját társaságát terheli. Szintén ez indokolja a kijelölt egyetemes postai szolgáltató társasági formájának meghatározását [5. § (4) bekezdése]. Az egyetemes szolgáltatási kötelezettségek bizonyos fokú kompenzációjaként, a tervezet 7. §-ának (1) bekezdése egyes szolgáltatások nyújtását fenntartja a kijelölt postai szolgáltató részére, azaz biztosítja, hogy e szolgáltatásokat kizárólag a kijelölt egyetemes szolgáltató legyen jogosult nyújtani. A fenntartott szolgáltatás nem a verseny korlátozása érdekében, hanem a teljes egyetemes postai szolgáltatási körnek az egész ország területén - (ideértve a kistelepüléseket és a tanyákat is annak ellenére, hogy e helyekre történő kézbesítés rendkívül költséges) - alapvetően szüneteltethetőség nélkül történő ellátásához szükséges gazdasági, pénzügyi feltételek folyamatos biztosítása érdekében került kialakításra. A törvény a Hkt.-hoz képest mind az ebben a körben kezelt küldemények tömeghatára, mind a szolgáltatásra vonatkozó díjhatár tekintetében lényegesen szűkebb körben - az EU irányelv implementálásából adódó lehetőségeket azonban maximálisan kihasználva - határozza meg a fenntartott szolgáltatást, ami az EU irányelv időközben bekövetkezett módosulásának következményeként, a fokozatos piaci liberalizáció újabb állomása. A Hkt. még 350 gr-ban és ötszörös díjszorzatban állapította meg a fenntartott szolgáltatások körét. E törvény ezt a határt 100 gr-ra és háromszoros díjszorzatra csökkentette, 2006. január 1-jétől pedig 50 gr-ra és két és félszeres díjszorzatra módosul a fenntartott szolgáltatási kör. A fenntartott szolgáltatás tömeg és díjszorzat alapján történő meghatározása a gyakorlatban azt jelenti, hogy azok a 100 gr alatti küldeményekkel kapcsolatos postai szolgáltatások minősülnek fenntartottnak, amelyeknek a díja alacsonyabb a hatósági árat meghatározó miniszteri rendeletben, a leggyorsabb szolgáltatási kategória első súlyfokozatba tartozó levél küldemény díjaként megállapított díj háromszorosánál. A 100 gr alatti levél- és címzett reklámküldeményekkel kapcsolatos postai szolgáltatás kijelölt egyetemes postai szolgáltató számára történő fenntartása tehát nem jelenti azt, hogy e küldeményeket más szolgáltató egyáltalán nem továbbíthatja, csupán azt, hogy amennyiben továbbítják, a szolgáltatás díja nem lehet alacsonyabb, mint a leggyorsabb szolgáltatási kategóriájának első súlyfokozatába tartozó levélküldemény díjának háromszorosa.

A tömeghatáron belüli címzett reklámküldemények, illetve tömegtől függetlenül a hivatalos iratok fenntartását az irányelv kifejezetten nem írja elő, de lehetővé teszi. A hivatalos iratokkal kapcsolatos szolgáltatás fenntartásának szabályozását a postai irányelv nemzeti hatáskörbe utalta. A fenntartást az a közérdek indokolja, hogy az államigazgatási és igazságszolgáltatási eljárások alapját képező dokumentumok ne kerülhessenek olyan szolgáltató birtokába, amelynél a szolgáltatási és biztonsági követelmények érvényesítése nem vagy nem kellően biztosított. Így a bíróságok és hatóságok hivatalos küldeményei tekintetében, a jogbiztonság megtartása és elősegítése motiválta a jogalkotót e küldemények fenntartott szolgáltatásba sorolásának további meghagyásával, új elemként megengedi azonban, hogy más törvény vagy kormányrendelet eltérően rendelkezhessen.

A nem-egyetemes postai szolgáltatások körét az 5. § (6) bekezdése kimerítő jelleggel határozza meg, azaz az egyetemes postai szolgáltatásokon kívül kizárólag ilyen postai szolgáltatások nyújtását teszi lehetővé a tervezet. A nem postai szolgáltatások keretében ugyanúgy postai küldeményeket (pl. levelet, csomagot) vesznek fel és kézbesítenek a szolgáltatók, mint az egyetemes szolgáltatás keretében, de az egyetemes szolgáltatáshoz képest e szolgáltatásoknál mindig valamilyen értéktöbblet mutatkozik, pl. gyorsaság, időgarancia, nyomkövetés, állandó rendelkezési lehetőség stb. Természetesen ez az értéktöbblet az árban is megmutatkozik, hiszen a nem egyetemes szolgáltatások ára sokszorosa, gyakran 10-30 szorosa az egyetemes postai szolgáltatások árának. A futárposta, a gyorsposta, a dokumentumcsere és a most piaci igények hatására bevezetendő integrált posta szolgáltatások a postai szolgáltatás önálló szegmenseit képezik. Ezért is különülnek el a továbbított küldemény tömegére való tekintet nélkül minden esetben az egyetemes postai szolgáltatás körétől. A dokumentumcsere szolgáltatás Magyarországon jórészt még ismeretlen szolgáltatás, jogszabályba foglalását az EU postai irányelvének való megfelelés óhaja indokolta. Az egyetemes körön kívüli szolgáltatásoknál nem a postai küldemény jellemzői a dominánsak, hanem a küldemény-továbbítás módja, emelt értékű, hozzáadott szolgáltatásokat magában foglaló ellátása. Azonban nem jelenti ez azt, hogy e szolgáltatások esetében figyelmen kívül lehet hagyni a fenntartott szolgáltatás (7. §) díjkövetelményét. Figyelembe véve azonban e szolgáltatások jellemzőit, némely esetben beruházási igényét, azok valós és a definíciós követelményeknek szigorúan megfelelő ellátása esetén a fenntartott szolgáltatás díjkövetelményének megtartása nem is lehet reális akadálya a nem egyetemes szolgáltatási körbe tartozó szolgáltatások ellátásának.

Az EU vonatkozó irányelvei ugyan nem, az Európai Bizottság ajánlása azonban tartalmaz a Hkt.-ban kizárólagos jogosultságként kezelt postai készpénzátutalási és pénzforgalmi közvetítői tevékenységnek, valamint a postautalvány szolgáltatásnak ily módon való megkülönböztetésére vonatkozó kifogást, ezért a jogalkotó azt teljes egészében a piaci versenyviszonyok között működő postai tevékenységi részterületre helyezte át úgy, hogy azok ellátásával kapcsolatosan garanciális szabályokat épített a törvény későbbi szakaszába (37. §).

A 8-12. §-hoz

Elsőként, még a konkrét piaci szegmens megállapítása előtt mondja ki a törvény a postai piac liberalizációjának alapjaként a szabad piacra lépés lehetőségét. A törvény a versenyszabályok érvényesülése érdekében a szolgáltatók szempontjából semmilyen számbeli korlátozást nem érvényesít, a piacra lépést csak a legszükségesebb mértékű követelmények - a fogyasztók érdekének védelme miatt azonban személyi és tárgyi feltételekre, a szolgáltatás minőségének megtartására, valamint vagyoni biztosítékkal való rendelkezés - említésével fogalmazza meg. Az egyes követelményelemek konkrétumainak, mértékének meghatározását a törvény végrehajtási rendelet szintjére utalja, azonban ezeknek törvényi szintű megalapozása is hozzájárul a postai piaci verseny korlátozottságából és az önszelekció hiányából egyelőre még szükségszerűen következő, kötöttebb piacra lépési szabályozáshoz és az erősebb fogyasztói érdekvédelemre való törekvéshez. Ez utóbbi azonban - mivel a szolgáltató a szolgáltatása során más tulajdonát kezeli - nemzetközi viszonylatban is a postai szabályozások sajátossága.

A postai szolgáltatások végzésére jogosultság a törvény szerint - a Hkt.-hoz hasonlóan - a törvény által történő kijelölésből, a hatóság által kiadott engedélyből és a hatósághoz történt bejelentést követő nyilvántartásba vételből ered attól függően, hogy a szolgáltatók a postai szolgáltatások mely körét kívánják végezni. A kijelölt egyetemes postai szolgáltatót maga a törvény nevesíti, ezért számára az egyetemes szolgáltatás körébe tartozó szolgáltatásai tekintetében további engedélyezési vagy nyilvántartásba vételi eljárásra nincs szükség. E szolgáltató a törvény erejénél fogva, az ország egész területén valamennyi egyetemes postai szolgáltatást nem csupán jogosult, hanem köteles nyújtani. Az egyetemes postai szolgáltatás körébe tartozó, de nem a kijelölt egyetemes postai szolgáltató által végzett szolgáltatások - az EU irányelvében foglaltakkal összhangban - engedély alapján nyújthatók (9. §). Az engedélyezési kötelezettség ebben az esetben az Uniós irányelv rendelkezésein túl azzal is indokolható, hogy ebbe a körbe tartoznak a 100 gramm feletti levélküldemények és a postacsomag-forgalom egésze, amely küldeményeknél a levéltitok védelme és a csomagküldemények tartalmának biztonsága már a piacra lépéssel kapcsolatosan is fokozott, előzetes hatósági kontrollt kíván. További érv, hogy az egyetemes szolgáltatási körben szolgáltatók az engedély beszerzésével nem csak jogosultak, hanem kötelezettek is lesznek az általuk megjelölt és a hatóság által engedélyezett földrajzi területen és küldeményfajták viszonylatában a szolgáltatás ellátására. E kötelezettségük minőségi paraméterei előreláthatólag nem lesznek teljesen egyenértékűek a kijelölt egyetemes postai szolgáltatóra előírt szabályokkal. A végrehajtási rendeletben azonban biztosítani kell, hogy az engedélyesek ne tudják lefölözni a jövedelmező piacokat, és ellátatlanul hagyni a kevésbé jövedelmező piacokat. Így pl. meg kell akadályozni azt, hogy kizárólag Budapestre vagy kizárólag a nagyobb városokra is lehessen engedélyt kérni. Ennek módja az, hogy a végrehajtási rendelet határozza meg azt a legkisebb közigazgatási egységet, amelyen való szolgáltatás-nyújtásra az engedélyt kérni lehet.

A nem egyetemes postai szolgáltatások (futárposta, gyorsposta, integrált posta, dokumentumcsere) hatósági nyilvántartásba vétel céljából történt bejelentés alapján nyújthatók, amely a gyakorlatban nem a hatóság előzetes mérlegelése alapján kiadott engedélyt, hanem egy könnyen teljesíthető, formális követelmény-megfelelőségi ellenőrzést jelent. A bejelentés lényegében egy szándéknyilatkozat arra vonatkozóan, hogy az adott gazdálkodó szervezet harminc nap elteltével postai szolgáltatással piacra lép (10. §). A szolgáltatónak a szolgáltatását, illetve szolgáltatásait kell előzetesen a hatóságnak bejelentenie, nem általánosságban a postai szolgáltatás nyújtásának megkezdését, így az igénybevevők már olyan szolgáltatóval köthetnek szerződést, amelyet a hatóság előzetesen ellenőrzött, nyilvántartásba vett, és ennek alapján piac-felügyelete során majd figyelemmel kísér. Amennyiben a hatóság a bejelentéssel kapcsolatosan nem hoz formális határozatot (hallgat) akkor a szolgáltató nyilvántartásba vettnek tekintendő, azaz jogosult a tevékenység nyújtására. Az engedélyezési eljárás, annak részletes szabályai, illetve a bejelentés kötelező tartalmi elemeinek meghatározását a törvény nem tartalmazza, azokat egységesen végrehajtási rendelet szintjére utalja.

A hatóság nyilvántartására alapvetően az államigazgatási eljárás általános szabályai vonatkoznak, azonban a nyilvántartásba vételről a hatóságnak külön is értesítenie kell a szolgáltatót. A hatóság nem csak a szolgáltatásokról, hanem a szolgáltatókról is nyilvántartás vezetésére jogosult, amely nyilvántartások pontos adattartalmát miniszteri rendelet szabályozza. A tervezet 8. §-a alapján a hatóság minden postai szolgáltatót - tehát nem csak a bejelentett és engedélyes szolgáltatót, hanem a kijelölt egyetemes szolgáltatót is - köteles feltüntetni a nyilvántartásában. A hatóság a nyilvántartás aktuális változatát internetes honlapján köteles közzétenni. Az engedélyben, a bejelentésben szereplő adatok - és a kijelölt egyetemes szolgáltató megfelelő adatainak - változását a szolgáltató a 11. § alapján köteles bejelenteni a hatóságnak.

Ha a szolgáltató a szolgáltatás nyújtását a nyilvántartásba vételtől számított 180 napon belül nem kezdi meg, a szolgáltatást törlik a nyilvántartásból, amely azonban nem szankció szerepét kívánja betölteni, hanem csupán a nyilvántartás folyamatos aktualizáltságának biztosítéka. Ugyanezt a célt szolgálja, hogy a bejelentés elfogadása, illetve a szolgáltatási engedély kiadása után bekövetkező változásokról, esetlegesen a szolgáltatás megszüntetésének szándékáról, illetve a szolgáltató megszűnéséről a szolgáltató a hírközlési hatóságot - az utóbbiak tekintetében előzetesen - és az igénybevevőket is tájékoztatni köteles (12. §). A visszaélések elkerülése és fogyasztói érdekvédelem okán a szolgáltatás megszüntetését, illetve a postai szolgáltató megszűnését követően a szolgáltató már csak a megkötött szolgáltatási szerződéseit teljesítheti, azokat azonban még köteles teljesíteni. A 12. § a szolgáltatás megszüntetésének, illetve a nyilvántartásból való törlés eseteit szabályozza. Lényeges, hogy a postai küldemények - amelyek a feladók, címzettek vagy más személyek tulajdonát képezik - ne „ragadjanak” a postai szolgáltatónál, így a tervezet tájékoztatási kötelezettséget ír elő a postai szolgáltató számára mind az igénybevevő, mind a hatóság vonatkozásában.

A 13. §-hoz

A § a postai szolgáltatások ellátásának általános szabályait foglalja össze, amelyeket

- minden postai szolgáltatónak [az (1)-(5) bekezdésekben foglaltakat],

- csak a kijelölt egyetemes postai szolgáltatónak [a (6)-(10) bekezdésekben foglaltakat] - mivel ez a szolgáltató kötelezően az egyetemes postai szolgáltatás teljes körét az ország egész területén ellátja, továbbá mivel erre ez a szolgáltató a legfelkészültebb és az állam közvetlen befolyásolási képessége ennél a szolgáltatónál a legnagyobb - a piacra lépését követően, a működés teljes időszakában be kell tartania.

Természetszerűleg ezeket a szabályokat kiegészítik a törvény más szakaszaiban részletezett specifikus szabályok, amelyek a szolgáltatók egyes konkrét feladataira, egymással vagy harmadik felekkel való viszonyára és csak egyes szolgáltatásokra vagy csak egyes szolgáltatókra vonatkoznak. Alapvető az a szabály, hogy a postai szolgáltatás nyújtása során nem sérülhetnek a szolgáltatás megkezdéséhez előírt, vagy a szolgáltatás bejelentésekor, az engedély kiadásakor vagy a kijelöléskor jogszabályokban előírt feltételek és követelmények. Ez előfeltétele annak, hogy a postai szolgáltató folyamatosan megfeleljen azoknak a jogos elvárásoknak, amelyeket vele szemben az érdekelt felek támasztanak, továbbá garanciáját képezi annak, hogy a szolgáltató rendelkezik a szolgáltatás nyújtásához szükséges személyi és tárgyi feltételekkel, vagyoni biztosítékkal és jogosultságokkal, továbbá a fogyasztó az adott szolgáltatáshoz legalább azonos szolgáltatási minőség mellett tartósan hozzáférhet.

Általános az a szabály is, hogy a szolgáltató az azonos feltételeket teljesítő igénybevevőik közötti és az azonos feltételeket teljesítő más postai szolgáltatók közötti kapcsolatát diszkriminációmentesen, tehát igénybevevő és igénybevevő között, illetve szolgáltató és szolgáltató között különbséget nem téve köteles kialakítani. A versenytörvény ezt a szabályt csak meghatározott körülmények között, így pl. a piaci erőfölénnyel való visszaélés visszaszorítására alkalmazza, azonban a postai piac területén még nem kellően élénk a verseny, ezért ez a szabály ezen a szakterületen különösen is szükséges.

Valamennyi postai szolgáltatónak kell ügyfélszolgálatot működtetnie a fogyasztók tájékoztatása érdekében az igénybevevők bejelentéseinek, panaszainak intézésére. A szolgáltatás érintettségéhez igazodva a törvény - a fogyasztóvédelmi törvénnyel megegyezően - az egyetemes postai szolgáltatás körébe tartozó szolgáltatások esetében megköveteli az ügyfélszolgálatnak az ügyfelek részére nyitva álló helyiségben való működtetését, viszont a nem egyetemes szolgáltatások esetében - mivel általában nincs szükség a panaszos személyes ügyfélszolgálati megjelenésére - bárki által elérhető más módot - így telefonos vagy Internetes elérést - is lehetővé tesz.

A postai szolgáltatás megkezdésétől kezdve valamennyi postai szolgáltatónak biztosítania kell - méghozzá ingyenesen - a titkos információgyűjtésre jogszabályban felhatalmazott szervezetekkel való együttműködést, azonban veszély-elhárítási tervekkel, rendkívüli állapot vagy katasztrófa idejére vonatkozó intézkedési tervvel már csak a kijelölt egyetemes szolgáltatónak kell rendelkeznie, illetve az ebben a körben történő együttműködés is csak e szolgáltató kötelezettsége. A törvény alapján ugyanez a szolgáltató jogosult bűncselekmények elkövetésének felderítése érdekében különböző technikai eszközöket, végszükség esetén gáz- és riasztófegyvert alkalmazni, de ez csupán a szolgáltatói személyzet önvédelmét hivatott szolgálni.

A 14-17. §-hoz

A törvény a postai szolgáltatási szerződés létrejöttével, a szerződéskötés kötelező és esetleges megtagadásával, a szerződés szerinti szolgáltatás teljesítése megkezdésének igazolásával, a díjfizetés idejével és módjával, illetve a szolgáltatás teljesítésének folyamatával kapcsolatos kérdéseket, rendelkezéseket alapvetően kiindulási alapként kezelt hagyományos postaszakmai szabályok felelevenítésével, megfogalmazásával rendezi. A tervezet a postai szolgáltatási szerződést alapvetően a jelenlegi jogi szabályozásnak megfelelően szabályozza. A postai szolgáltatási szerződés létrejöhet vállalással - ebben az esetben a szerződés létrejötte és teljesítése időben elkülönül - és a küldemény felvételével. A felvétel fogalmát a 3. § 26. pontja tartalmazza. A postai szolgáltató köteles minden olyan küldeményt felvenni, továbbítani és kézbesíteni, amelynek postai úton történő továbbítása nem ütközik jogszabályba, nemzetközi megállapodásba vagy a szolgáltató üzletszabályzatába [14. § (6) bekezdése]. A tervezet meghatározza a postai szolgáltatási szerződés létrehozásának és teljesítésének kötelező és lehetséges indokait. A felvételre való kötelezésből és a megtagadás szabályozásából egyaránt az következik, hogy postai szolgáltatást nem lehet kizárólag egy igénybevevő vagy zártkörű igénybevevők, pl. nagyfogyasztók (közüzemi szolgáltatók, bankok, biztosítók) kiszolgálására működtetni.

Mivel a postai szolgáltatás ismérve a postai küldeményhez kötődő műveletek ellenszolgáltatás fejében történő ellátása, a postai küldemények definiálásához rendkívül szorosan kapcsolódó - azonban a szabályok jellegéből adódóan a normaszövegbe tartozó -, a küldemény tartalmára vonatkozóan megállapított követelmények és engedmények is ebben a szakaszban jelennek meg. Rendelkezései a Hkt. korábbi szabályozásához képest teljesen új és a törvény hatályba lépését követően immár legális lehetőséget biztosítanak, elsősorban a postai küldemény feladója számára, a küldemény tartalma vonatkozásában. Ezzel a megfogalmazással a törvény egyrészt megengedi az eddig az adott küldemény tekintetében idegen (a fogyasztói igények és az élet által azonban kikényszerített) tartalom elhelyezését, de azt a postai küldemény fajtái között ma még szükséges határok megtartása, illetve az igénybevett szolgáltatás megfelelőségének esetleges utólagos ellenőrizhetősége érdekében - a még megengedhető engedményben - korlátozza is.

Jogszabályban meghatározott esetekben, illetőleg az élet, egészség és a környezet védelmét veszélyeztető vagy a kialakított különleges feltételeknek nem megfelelő küldemények esetében a szolgáltató nem vehet fel, illetve nem továbbíthat küldeményt [14. § (9) bekezdése]. Ha a postai szolgáltatás teljesítéséhez szükséges forgalmi feltételek valamely külső okból átmenetileg nem állnak rendelkezésre, vagy a postai szolgáltatás teljesítése jogszabály alapján szünetel, a postai szolgáltató megtagadhatja a szerződés megkötését [14. § (11) bekezdése]. A megkötött szolgáltatási szerződés teljesítésének megkezdését a jellemzően nagy tömegű igénybevétel miatt nem külön aláírásával, hanem minden szolgáltató és minden egyes postai küldeménnyel kapcsolatos szolgáltatás esetében kötelező érvényű előírás, ami a többszereplős piaci viszonyok között egyrészt igazolja, hogy amely szolgáltató vette kezelésébe a küldeményt, másrészt bizonyítéka annak, hogy mikor kezdte meg a szolgáltatás teljesítését. Így a dátumnyomat alapján - aminek tartalmi és formai elemeit végrehajtási rendelet határozza meg - egyben biztosítható a szolgáltatás teljesítésének minőségével, a szolgáltató megbízhatóságával kapcsolatos hatósági felügyelet mindamellett, hogy ez által a fogyasztók is közvetlen információkat nyerhetnek az adott postai szolgáltató működéséről. Az eddigi szabályozáshoz képest azonban a szolgáltatás minőségének, a gyorsabb szolgáltatói kezelés megvalósulásának elősegítése érdekében a törvény lehetőséget biztosít arra, hogy amennyiben erről a küldemény feladója - jellemzően a nagy mennyiségű küldemények feladói - és a postai szolgáltató meg tudnak állapodni, a dátumnyomatot ne a szolgáltató, hanem a feladó, előre helyezze el a küldeményen [14. § (5) bekezdése]. Mivel a feladó és a szolgáltató érdekei ebben a vonatkozásban ellentétesek (hiszen a feladó a minél korábbi, a szolgáltató pedig a minél későbbi dátumnyomat feltüntetésében érdekelt), a megállapodás kialakítása kellő biztosítékot és egyben garanciát jelent arra vonatkozóan, hogy a törvény engedménye mégsem teszi szabadossá a postai szolgáltatási szerződés létrejöttének igazolását.

A postai küldemények bérmentesítésére irányadó szabályok garantálják, hogy az érvényes postabélyegeket a kibocsátás idejétől függetlenül a kijelölt egyetemes postai szolgáltató minden esetben köteles legyen elfogadni.

A bérmentesítésre alkalmas eszközöknek (bélyeg, bélyeghez hasonlatos matricák, bélyegző) egymástól jól elkülöníthetőnek és megkülönböztethetőnek kell lenniük, tekintettel arra, hogy a postai piac többszereplős, a bérmentesítés pedig a szolgáltatás díjának kifizetését igazolja (15. §).

A törvény a postai küldemények kézbesítésének csak az alapvető szabályait tartalmazza (16. §), illetve azokat, amelyek vagy adatvédelmi, vagy tulajdonjogi szabályokat állapítanak meg, ezért törvényi szintű szabályozást igényelnek. A kézbesítéssel kapcsolatos részletes szabályokat a végrehajtási rendelet határozza meg.

A kézbesíthetetlen küldeményekkel kapcsolatosan a szabályozás kísérletet tesz arra, hogy megfelelő egyensúlyt teremtsen az igénybevevői és szolgáltatói érdekek között. Fontos, hogy a tervezet csak akkor tekinti a küldeményt kézbesíthetetlennek, ha a feladónak sem lehet visszakézbesíteni. A kézbesíthetetlen küldeményekkel kapcsolatos szolgáltatói magatartást, eljárást a korábbi ágazat törvényi szabályozáshoz mérten a törvény rugalmasabban, a napi gyakorlat adta különleges helyzetekhez jobban igazodva, gyakorlatiasabban állapítja meg, de úgy, hogy a szükséges és elengedhetetlen garanciális szabályokat is kialakítja [16. § (7)-(9) bekezdések]. Így tehát a gyorsan romló tartalmú postacsomag a kézbesíthetetlenség megállapítását követően - a tartalom értéke, higiéniája megtartásának érdekében - a törvény hatályba lépését követően már azonnal felbontható lesz. Könyvelt küldemények esetén a tervezet valójában dupla biztosítékot tartalmaz. A már sikertelen kézbesítést és visszakézbesítést követően még egyszer meg kell kísérelni a kézbesítést a címzetthez, illetve a feladóhoz, és ennek sikertelensége esetén még 6 hónapos tárolási idő következik. A könyvelt küldemények esetében a címzett, szükség esetén a feladó ismételt megkeresési kísérletének eredménytelenségét követően, a küldemény feladásától számított hat hónap után a levél- és címzett reklámküldemény a szolgáltató által megsemmisítendővé, a postacsomag pedig felbonthatóvá válik. Ez utóbbi, az esetlegesen értékesíthető tartalom fellelése érdekében megengedett. Viszont a nem könyvelt levélküldemények a feladástól számított hat hónap eltelte után a levéltitok követelményének megtartása miatt felbontás nélkül semmisítendők meg.

A postai küldeményekkel kapcsolatos, a postai szolgáltató eljárását meghatározó szabályok a vámtörvénnyel összhangban kerültek megállapításra, konkrét vámszabályt természetesen a rendelkezés nem tartalmaz (17. §).

A 18-28. §-hoz

A 18. § és 19. § a postai szolgáltatással kapcsolatos kártérítési szabályok közös rendelkezéseit tartalmazza és meghatározza a Ptk. és a törvény közötti kapcsolatot. Ez alapján megállapítható, hogy minden olyan esetben a Ptk. kártérítési és egyéb szabályait kell alkalmazni, amikor e törvény - mint lex speciális - eltérően nem rendelkezik. A postai szolgáltatók kártérítési felelősségének kérdéskörét a törvény a Hkt.-hoz mérten sokkal részletesebben, aprólékosabban, körültekintőbben fogalmazza meg, abban azonban hasonló a még hatályos törvényi szabályozáshoz, hogy a tárgyalt törvény, a Ptk. és nemzetközi viszonylatban a nemzetközi szerződések hármasa állapítja meg az alkalmazandó szabályokat (2. § és 18. §).

Új rendelkezés az, hogy a törvény törvényi szinten rendelkezik a kártérítési igény érvényesítésére jogosult személy kilétéről, aki elsősorban - mivel a kézbesítés megtörténtéig a küldemény az ő tulajdona - a feladó. Azonban ha erről ő a címzett javára lemond, vagy ha a küldeményt már kézbesítették, az igény érvényesítésére a címzett válik jogosulttá (26. §) Fontos, hogy ugyanazon küldeménnyel kapcsolatosan csak egy személy érvényesítheti a kártérítési igényt, továbbá hogy a postai kártérítési igény érvényesítése nem befolyásolja a feladónak és a címzettnek az egymással szembeni kártérítési igényét, illetve nem befolyásolja a küldemény tulajdonjogi helyzetét. A 19. § a Ptk. fuvarozási szabályaihoz teljes mértékben hasonló szabályozást tartalmaz. A tervezet rögzíti azt, az eddig csak a gyakorlatban alkalmazott szabályt, hogy a postai küldemény külső csomagolásának sérülése nem minősül a küldemény sérülésének.

Szintén új megközelítést alkalmaz a törvény az egyetemes szolgáltatás körében alkalmazott kártérítési átalány megállapításának mértéke kapcsán. Egyrészt abban, hogy a korábbiakkal ellentétesen ennek összegét a törvény szintjén garantálja, másrészt, hogy mértékét az igénybevett szolgáltatás teljes összegéhez, nem csupán az igénybevett különszolgáltatás díjához viszonyítja. Ez elsősorban a magasabb díjú szolgáltatások kapcsán felmerülő kártérítések esetében jelent az eddigieket meghaladó mértékű kártérítési garanciát a fogyasztók számára, tehát az átalány mértéke is jobban igazodik a postai szolgáltatás ár/érték arányához. Természetesen ez nem befolyásolja azt, hogy a küldemény megsemmisülése és elveszése esetén a szolgáltatásért fizetett díjat is köteles visszafizetni a postai szolgáltató [20. § (2) bekezdés]. Az egyetemes szolgáltatás esetében a Ptk.-tól eltérő szabályozásnak - az átalány kártérítések alkalmazásának - mind a külföldi jogi szabályozásban, mind a jelenleg hatályos jogi keretek között kettős oka van. Az egyetemes szolgáltatók oldaláról azért indokolt a korlátozott mértékű átalány kártérítés, mert a szolgáltatók általuk ismeretlen tartalmú és értékű küldeményeket éves szinten milliárdos nagyságrendben - tömeges szállítással - továbbítanak az ország - nemzetközi küldeményeknél a világ - egyik pontjáról a másikra olyan alacsony áron, amelyet a tartalom értékétől független módon kalkuláltak és amely nem nyújt megfelelő alapot az elvileg akár egy küldemény elvesztése, megsemmisülése esetén is korlátlan nagyságú károkozás megtérítésére. Az igénybevevő szempontjából azért nyújt könnyebbséget az átalány kártérítés, mert nem kell igazolnia és bizonyítania a kár nagyságát, így sokkal gyorsabban és a bírói út igénybevétele nélkül juthat a kártérítési összeghez. A 24. § az átalány kártérítés jellegét, jogi sorsát kisegítő, magyarázó rendelkezést tartalmaz.

A nem könyvelt küldeményekkel kapcsolatos kártérítési felelősség kizárásának [20. § (3)] praktikus oka az, hogy a nem könyvelt küldemények esetében sem a küldemény felvétele, sem annak kézbesítése hitelt érdemlően nem bizonyítható, hisz ezekben az esetekben a szerződés a levélgyűjtő szekrényben történő elhelyezéssel jön létre és a szolgáltatás a levélszekrénybe történt elhelyezéssel tekintendő teljesítettnek. A jog tehát maga sem írja elő, hogy a szerződés létrejötte és teljesítése igazolható legyen és ez a felektől sem elvárható. A kártérítési lehetőség megnyitása pedig kizárólag a bíróságok leterheltségét növelné bizonyíthatatlan polgári peres ügyekkel. A fenti indokok alapján az Egyetemes Postaegyezmény nemzetközi viszonylatban szintén kizárja a nem könyvelt küldeménnyel kapcsolatos kártérítési felelősséget, a különböző tagállami szabályozások - beleértve az EU tagállamait is - pedig a magyar szabályozáshoz hasonlóan belföldi viszonylatban is kizárják a felelősséget.

A nem egyetemes szolgáltatások esetében a kártérítési átalány alkalmazásának nem volt indoka, ezért itt a Ptk. szabályai irányadók. A nem egyetemes szolgáltatások keretében felvett küldemények - mivel továbbításuk nem tömeges - sokkal jobban nyomon követhetők. Az integrált szolgáltatások esetében a nyomkövetés általában interneten is biztosított, a gyorsposta a technológiai folyamatban szintén nyomon követhető, a futárpostánál pedig a küldemény a felvételtől a kézbesítésig a futár személyes felügyelete alatt áll. A nem egyetemes szolgáltatások tehát nem „tömegigényeket” elégítenek ki, e küldeményeket nem tömegesen továbbítják, ezért ezek ára sokszorosan (akár százszorosan) meghaladja az egyetemes szolgáltatások árát. A magas szolgáltatási díjba pedig már kalkulálva van az esetleges kártérítés megfizetése is.

Az értéknyilvánítás különszolgáltatás és annak a 21. §-ban foglalt kártérítési szabályai lehetővé teszik, hogy a küldemény elvesztése, megsemmisülése és sérülése esetén az ügyfél bizonyítási nehézségek nélkül jusson a küldemény általa megjelölt - nyilvánított - értékéhez. Lényeges, hogy az 5. § (2) bekezdése alapján az értéknyilvánítás különszolgáltatás az egyetemes szolgáltatáshoz is igénybe vehető.

A postai küldemények késedelmének kártérítési következményei annak függvényében alakulnak, hogy a szolgáltatás garantált idejű-e. A törvény hatályba lépését megelőzően az ágazati jogszabályok nem rendelkeztek a garantált kézbesítési idejű szolgáltatások késedelmes teljesítése nyomán keletkező kárenyhítés kérdéséről, így ebből fakadóan az igénybevevők csupán a fizetett szolgáltatás díjának visszatérítésére voltak jogosultak. A mostani törvény az erre vonatkozó eddigi hiányosságot is pótolja. A nem egyetemes postai szolgáltatások közül a gyorsposta és a futárposta garantált idejű szolgáltatásnak minősül, az integrált postai szolgáltatás esetében a szolgáltató köteles lehetővé tenni, a feladó pedig jogosult választani és igénybe venni az időgaranciára vonatkozó különszolgáltatást. Ezekben az esetekben késedelem jogkövetkezménye a kétszeres díjvisszatérítés. Az egyetemes szolgáltatások nem időgarantáltak, sőt a teljesítésnek nincs is jogszabályból következő határideje, így valójában késedelemről sem beszélhetünk. Jogilag ez oly módon határozható meg, hogy egyetemes szolgáltatások esetén a szolgáltató a késedelemért nem tartozik kártérítési felelősséggel. Természetesen ez nem azt jelenti, hogy a küldemények késedelmes kézbesítésének nincs jogkövetkezménye. A hatályos végrehajtási rendelet ugyanis előírja, hogy a küldemények meghatározott százalékának meghatározott napon belül kézbesítésre kell kerülnie, levél esetében 2003-ban ez azt jelenti, hogy a levelek 95%-ának a feladást követő harmadik munkanap végéig meg kell érkeznie. Amennyiben ez nem teljesül, a hatóság szankcionálhatja az összforgalmában „késedelmesen teljesítő” postát, de ez nem eredményezi a kártérítési felelősség beállását.

Új és az eddigi szabályozáshoz mérten többletet jelent a törvény szabályozása abban a tekintetben is, hogy rendelkezik az egy küldemény kapcsán esetlegesen több jogcímen is igényelhető kártérítésekről, azt minden esetben a több jogcím után esedékessé váló kártérítési összegek egyikének megfelelően, de a legmagasabb összegűvel azonos mértékben állapítja meg (23. §).

A kártérítési igény érvényesítésével kapcsolatosan a törvény a korábban végrehajtási rendelet szintjén megállapított rendelkezéseket veszi alapul, azonban azokat több tekintetben is a fogyasztók érdekeinek védelmét előtérbe helyezve, a fogyasztók szempontjai szerinti kedvezőbb irányba módosította. Így például a kézbesítéskor azonnal fel nem fedezett de később felismert sérülésekről, részleges elveszésekről szóló bejelentést legkésőbb az eddigi három munkanapos határról nyolc naptári napos határidőben állapította meg, aminek különösen, pl. kórházi kezelésből, vagy egyéb előre nem tervezett távollétből adódó, helyettes átvétel esetén lehet jelentősége (27. §). A kártérítési igény érvényesítésének módja a tervezet szerint annak a függvénye, hogy mi a kártérítés alapja. Amennyiben a küldemény elveszett vagy megsemmisült, a kártérítési igény érvényesítését felszólamlásnak nem kötelező megelőznie, az igényérvényesítés lehetősége viszont csak a feladást követő 15. napon nyílik meg. (A feladást követő 15 nap ilyen módon a küldemény megérkezésének „türelmi ideje”.) A küldemény részleges elvesztése és késedelme esetén a kártérítési igény bíróság előtti érvényesítésének előfeltétele a fuvarjogban ismert és alkalmazott „felszólamlás”. Ennek célja az, hogy a bíróság elé már csak olyan jogvitás esetek kerüljenek, amelyben a felek meghatározott eljárás szerint a kártérítési igény alaposságát megvizsgálták és az igényt - sikertelenül - megpróbálták rendezni.

A 25. § indirekt módon tartalmazza a címzettek kötelezettségét a megfelelő levélszekrény elhelyezésére. Ha a címzettek ezt a kötelezettségüket nem teljesítik, akkor ezzel gyakorlatilag lehetetlenné teszik a postai szolgáltatás igazolható, biztonságos teljesítését. A két választható lehetőség - a küldemény kézbesíthetetlennek minősítése és a felelősség kizárása - közül, ezen utóbbi megoldás választása tűnt életszerűbbnek.

Az egyértelműség érdekében a törvény fontosnak tartja rögzíteni, hogy amennyiben valamely küldemény a postai szolgáltatónak vagy harmadik személynek kárt okoz, erre az esetre a Ptk. általános (szerződésszegéssel és szerződésen kívül okozott kárért való felelősség) szabályai az irányadók.

A 29-32. §-hoz

A postai szolgáltatók által a hírközlési hatóság részére szolgáltatott adatokkal kapcsolatosan a törvény a Hkt.-hoz hasonlóan csupán a legszükségesebb, de ebben a tekintetben elengedhetetlen rendelkezéseket állapítja meg, a részletekről végrehajtási rendelet rendelkezik majd. Lényeges, hogy a postai szolgáltatónak mind a hatóságot, mind az igénybevevőket tájékoztatni kell a külön jogszabályban meghatározott adatokról. Ezekre az adatokra a postai szolgáltatások igénybevevőinek megfelelő tájékoztatása, a törvényben előírt együttműködési kötelezettségek megvalósulása és ellenőrizhetősége, a hatóság feladatainak ellátása miatt van szükség (29. §).

A törvény biztosítani kívánja, hogy az adatokkal tisztességtelen módon ne lehessen visszaélni, illetve, hogy a hatóság indokolatlanul ne gyűjtsön adatokat. A törvény részletesen rendelkezik nem csak arról, hogy a hatóság ne élhessen vissza a tudomására jutott adatokkal, hanem arról is, hogy a postai szolgáltatók a szolgáltatás teljesítése során tudomásukra jutott információkat, adatokat kizárólag a szolgáltatás teljesítése érdekében - a személyes adatok védelméről szóló törvény rendelkezéseit szem előtt tartva - kezelhetik. Rendelkezik továbbá arról, hogy a postai küldeményeket csak a törvényben meghatározott esetekben és szigorúan meghatározott eljárás keretében bonthatják fel. Mindezen rendelkezések alapjában véve megegyeznek a Hkt.-ban foglalt és az alkalmazásuk kapcsán bevált, az eddigi tapasztalatok alapján kellő garanciát jelentő, a visszaéléseket megakadályozó szabályokkal.

Külön rendelkezik a törvény arról is, hogy a postai szolgáltatás teljesítése során tudomásra jutott adatok, információk tekintetében nem csak a szolgáltatót, hanem külön az alkalmazottat, tagot, megbízottat, közreműködőt - és e személyeket is nem csupán az alkalmazás, tagsági viszony, megbízói és közreműködői jogviszony időtartama alatt, hanem azt követően is - terhelik az adatvédelmi szabályok (32. §).

Különös területe az adatvédelemnek a postai szolgáltatások kapcsán a címzettek felhatalmazása alapján vezetett címnyilvántartások, postai fiókbérlői jegyzékek nyilvántartásai, azok adatainak felhasználhatósága. A törvény a garancia biztosítása érdekében a korábban végrehajtási rendeletben megállapított, ezzel kapcsolatos szabályokat is törvényi szintre emelte, illetve külön is rendelkezik arról, hogy az igénybevevők ilyen irányú rendelkezése alapján a postai szolgáltató birtokában lévő címadatok közvetlen üzletszerzési célra nem használhatóak fel, továbbá azok kizárólag a postai szolgáltatás teljesítése érdekében, és az erre vonatkozó szerződés lejártának időtartama alatt tarthatók nyilván (31. §).

A 33. §-hoz

A postai szolgáltatások árának szabályozása során a törvény elsősorban azt kívánta figyelembe venni, hogy a postai egyetemes szolgáltatásoknak minden állampolgár számára hozzáférhetőnek és elérhető árszínvonalúnak kell lenniük. E kötelezettségeknek való megfelelést a fenntartott - tehát monopol - szolgáltatások területén jelenleg még a hatósági árszabályozás biztosítja a legjobban, hiszen ezen a területen nincs meg a piaci verseny árszabályozó szerepe [(2) bekezdés]. A költségalapúság, az átlátható és diszkriminációmentes árkialakítási elvek az összes egyetemes postai szolgáltatásra vonatkoznak [(1) bekezdés]. Külön rendelkezik a jelenlegi törvény a jellemzően nagy mennyiségű küldeményeket feladó, a küldemények előállítása, elő-feldolgozása tekintetében a postai szolgáltatóval külön megállapodásban kialakított feltételeket is teljesítő igénybevevők esetében alkalmazott kedvezményes díjak megkülönböztetéstől mentes rendelkezésre állásáról, valamint az így kialakított árak képzése során is figyelembe veendő átláthatósági, költségalapúsági és diszkriminációmentességi elvekről.

Az egyetemes szolgáltatáson kívüli szolgáltatások szabadáras kategóriába tartoznak mivel itt teljeskörű és jól működő a verseny.

A 34. §-hoz

A törvényben kialakított számviteli követelmények és szabályok közül csak egyetlen szabály - ez azonban, magától értetődően, valamennyi postai szolgáltatóra vonatkozó kötelező előírás - hogy a postai szolgáltatásból származó bevételeket, költségeket és ráfordításokat el kell különíteni a szolgáltató által végzett bármilyen más tevékenysége számvitelének hasonló elemeitől. Természetszerűleg ez a követelmény nem jelenthet egyetlen szolgáltató számára sem teljesíthetetlen elvárást, hiszen mind a szolgáltató, mind az azt felügyelő hatóság, illetve az állami szervezetrendszer intézményei különböző feladatai, kimutatásai igénylik az eltérő jellegű tevékenységeknek, szolgáltatásoknak megfelelően elkülönített számviteli nyilvántartásokat [(1) bekezdés].

Az egyetemes postai szolgáltatók esetében a fentieken túlmenően azonban az EU postai irányelvei kötelezővé teszik a postai szolgáltatások területén belül is a számviteli elkülönítést. Az elkülönítés elsődleges célja az, hogy a szolgáltatások költségalapúságát ellenőrizni lehessen, továbbá hogy ki lehessen mutatni azt, hogy az egyetemes szolgáltatások ellátása mekkora költséggel jár, ezért első körben az egyetemes szolgáltatási körre vonatkozó számviteli nyilvántartási adatokat kell elkülöníteni a nem egyetemes szolgáltatások bevételeitől, költségeitől és ráfordításaitól [(2) bekezdés].

Továbbá - tekintettel az EU irányelveire, illetve ennek megfelelően a törvény 7. §-ára - a fenntartott szolgáltatásnak az a célja, hogy az innen származó bevételekkel biztosítsa az egyetemes postai szolgáltatások biztonságos és folyamatos ellátását. Ebből következően az ebből származó bevételeket nem lehet az egyetemes szolgáltatáson kívüli szolgáltatások finanszírozására fordítani, e követelmény miatt tehát a számviteli nyilvántartásokban az egyetemes szolgáltatások körén belül külön-külön kell nyilvántartani a fenntartott szolgáltatásokra vonatkozó számviteli információkat is.

Mindezeken túlmenően a Hkt. hatályba lépését követően módosult az EU vonatkozó postai irányelve abban a tekintetben, hogy a fenntartott szolgáltatások bevételei sem fordíthatók korlátozás nélkül az egyetemes szolgáltatások költségeire és ráfordításaira, csak annyiban, amennyiben azok elengedhetetlenül szükségesek. Az erre vonatkozó kiegészítés tehát a törvényben újdonság a Hkt. hasonló szakaszaihoz mérten [(3)-(4) bekezdések].

A 35. §-hoz

A törvény központi célja, hogy a fogyasztói érdekvédelemnek az eddigi szakterületi szabályozáshoz mérten is hangsúlyosabb, kiemeltebb szerepet szánjon. A törvény csupán a postai specialitások vonatkozásában tartalmaz keretjellegű megállapításokat, alapvetően a közérdekű bejelentésekről, törvényekről és panaszokról szóló törvény rendelkezéseinek értelemszerű alkalmazására utal. Így külön is rendelkezik a postai igénybevevői panaszokról, a panasztétel határidejéről, a szolgáltató panaszkezelésében kötelezően alkalmazandó szabályokról, az elintézés ingyenességéről, határidejéről és az írásbeli tájékoztatásról. Eljárása során a szolgáltató köteles átláthatóan és megkülönböztetéstől mentesen megvizsgálni a benyújtott panasz tárgyát. A törvény hatályba lépését követően a postai szolgáltatásokat igénybevevők el nem fogadott panaszaikkal a hírközlési hatósághoz és a Hírközlési Fogyasztói Jogok Képviselőjéhez fordulhatnak. Ez utóbbi, a törvény és az elektronikus hírközlésről szóló törvény hatályba lépésével kialakításra kerülő, a hírközlési panaszok kiemelt, központi kezelésére szakosodott új fórum, amely ezzel is a fogyasztói érdekvédelem melletti elkötelezettség bizonyítéka.

A 36. §-hoz

A törvény célja, illetve szándéka egy valóban többszereplős, versenyviszonyok által szabályozott postai piac átlátható, költségarányos működőképességének biztosítása. Általánosságban igaz ez a postai szolgáltatások teljes körére, de különösen is az egyetemes postai szolgáltatások körére. A többszereplős, de lehetőség szerint olcsó egyetemes szolgáltatási piac elengedhetetlen feltétele, hogy a szolgáltatói hálózatok a leghatékonyabban, lehetőségeiket és kapacitásaikat kihasználva működjenek, a felesleges párhuzamosságok, megszűnjenek, illetve létre se jöjjenek. Mindezeket figyelembe véve a törvény, a már említett több más új elemmel együtt, a postai szolgáltatók közötti együttműködés szabályainak kialakítása területén is előrelépést, új szabályozást jelent a Hkt.-hoz képest. Tekintve azonban, hogy a nem egyetemes szolgáltatások körében, még ha nem is túlzottan látványos és szembetűnő módon, de valós versenyviszonyok érvényesülnek, e területen a szolgáltatói együttműködés szükségességét, módját ezek a piaci érdekkapcsolatok megfelelő módon befolyásolják, tehát nem szükségszerű jogszabály külön rendelkezéseinek kialakítása. Ettől eltérően, az egyetemes postai szolgáltatások területén, ahol egyelőre továbbra is egyetlen szolgáltató működik legálisan, egyrészt a piaci erőviszonyok kiegyenlítésének szándékaként, másrészt a többszereplős szegmens elősegítése érdekében, szükségesek azok a jogszabályi rendelkezések, amelyeket a törvény megfogalmaz.

Mivel a postai közvetítő tevékenységet végző vagy csak a küldemények felvételi, vagy csak a kézbesítési szakaszában látja el szolgáltatását, a szolgáltatás életképességéhez elengedhetetlen, hogy legyen egy olyan szolgáltatóval gyakorlati együttműködése és kapcsolata, akivel együttesen biztosított az általa kezelt küldemények feladótól címzettig történő eljuttatása.

Tekintettel arra, hogy a szolgáltatási engedély alapján, a jövőben működő egyetemes postai szolgáltatók vélhetően első lépésben nem képesek az ország egész területét lefedő szolgáltatás nyújtására, e szolgáltatók esetében is szükségszerű a szolgáltatásuk életképességének biztosításához, hogy akár egy másik szolgáltatási engedéllyel rendelkező, akár a kijelölt egyetemes postai szolgáltatóval gyakorlati együttműködésük és kapcsolataik legyenek, amellyel együttesen biztosított az általuk kezelt küldemények feladótól címzettig történő eljuttatása.

Ezek alapján, a törvény együttműködési kötelezettséget ír elő az egyetemes postai szolgáltató, illetve az engedélyes postai szolgáltatók és a postai közvetítő szolgáltatók között, természetesen csak abban az esetben és addig a mértékig, ameddig a kötelezett szolgáltató saját tevékenységének ellátását az nem veszélyezteti, illetve többletberuházások nélkül az működőképes marad. A postai szolgáltatók közti együttműködés nevesített formája a tervezet szerint a hálózati hozzáférési szerződés. A hozzáférési szerződés azt hivatott szolgálni, hogy azok az egyetemes postai szolgáltatók is felvehessenek az ország egész területére szóló küldeményeket, akik maguk nem rendelkeznek országos kiterjedésű postai hálózattal. Ennek érdekében az adott területen kézbesítési hálózattal rendelkező egyetemes szolgáltatót, szabad kézbesítési kapacitásának rendelkezésre bocsátására, szerződéskötési kötelezettséggel terheli a jogszabály. A szerződés megkötését az egyetemes szolgáltató csak akkor tagadhatja meg, ha nincs szabad kézbesítési kapacitása. A törvény az együttműködési megállapodás kötelező tartalmi elemeinek csupán természetszerűleg elengedhetetlen kellékeit határozza meg, alapjában véve a felekre bízza a megállapodás kialakítását. Amennyiben a feleknek nem sikerül megállapodásra jutniuk, a hírközlési hatósághoz fordulhatnak vitás kérdéseikkel kapcsolatos döntés meghozatala érdekében.

A 37-39. §-hoz

E paragrafusok tartalmazzák azon postai tevékenységek ellátására vonatkozó keretjellegű rendelkezéseket, amelyek nem postai küldemény felvételével, feldolgozásával, továbbításával és kézbesítésével, tehát nem a postai szolgáltatás teljesítésével kapcsolatosak, de a postai szolgáltató által ellátható (37. §), vagy a postai szolgáltató által a törvény erejénél fogva kötelezően ellátandó (38. §) tevékenységeket jelentik.

A postai készpénzátutalási és pénzforgalmi közvetítői tevékenység és a postautalvány szolgáltatás a Hkt. szabályozásában még a kijelölt egyetemes postai szolgáltató kizárólagos jogosultságába tartozó postai tevékenységek voltak, azonban az Európai Bizottság erre vonatkozó kifogása alapján a jogalkotó e tevékenységek ellátását is kivonta a kizárólagosság alól, tehát felszabadította e tevékenységek ellátásának piacát. A liberalizáció e tevékenységek speciális jellegére tekintettel nem mehet végbe garanciális szabályok egyidejű felállítása nélkül, hiszen nagy értékű, készpénzhez kötődő postai tevékenységekről van szó. Így e tevékenységet a kijelölt egyetemes postai szolgáltatón kívül csak egy ahhoz hasonlóan erős pénzügyi hátterű, megbízható, erre felkészült és ezért az egyetemes postai szolgáltatások fenntartott szolgáltatásokon kívüli teljes körét az ország egész területén ellátni képes szolgáltató számára nyitja meg a törvény. Ez a postai tevékenység azonban nem jelentheti a hazai pénzforgalomra vonatkozó szabályozás betartásának jogi kiskapuját, ezért a törvény külön is kitér arra, hogy a postai tevékenység keretében elfogadott fizetési megbízásokat a pénzforgalomra vonatkozó jogszabályban meghatározott időtartamon belül kell továbbítani és elszámolni (37. §).

A távirat-szolgáltatás szabályozása átmenetinek tekinthető, hisz a táviratot az elektronikus hírközlési szolgáltatások és az Internet elterjedése a közeljövőben teljesen ki fogja szorítani. Addig az időpontig azonban a jogalkotó biztosítani kívánja az ilyen szolgáltatások igénybevételére lehetőséggel nem rendelkező személyek gyors információcseréjét, így az elektronikus hírközlésről szóló törvény tervezete hasonló rendelkezéseivel összhangban e törvény is előírja a kijelölt egyetemes postai szolgáltató és az egyetemes elektronikus hírközlési szolgáltató kötelező együttműködését a távirat-szolgáltatás hozzáférhetőségének biztosítása tekintetében (38. §).

A tervezet törvényi szinten, a postai tevékenységek közül kizárólag a postai szolgáltatások szabályait határozza meg részletesen. Garanciális szempontból indokolt, hogy a postai tevékenységnek minősülő egyéb tevékenységek (távirat, postautalvány, postai készpénz átutalási tevékenység és a postai pénzforgalmi tevékenység) legalapvetőbb szerződési és felelősségi kérdéseit is törvényi szintű jogszabály rendezze. Tekintettel arra, hogy e tevékenységek nem postai szolgáltatások, a postai szolgáltatások vonatkozásában alkalmazandó felelősségi szabályok ezek eseteiben nem lehetnek korlátozás nélkül érvényesek. A törvény ebben a kérdéskörben ezért elsősorban a Ptk., illetve a postai szolgáltatásokra kialakított, de itt is alkalmazható felelősségi szabályokra utal (39. §).

A 40-41. §-hoz

A törvény szerinti új postai szolgáltatók piacra lépése az együttműködési megállapodás lehetősége ellenére is esetlegesen magával hozza, hogy saját postai hálózatot építenek ki, ezért a törvény biztosítani kívánja a postai létesítmények elhelyezéséhez szükséges ingatlanok igénybe vételét és azt a jogos fogyasztói igényt, hogy könnyen és akadály mentesen hozzá lehessen férni a postai hálózathoz (40. §).

Habár a postai berendezések forgalomba hozatala nem minősül postai tevékenységnek, a törvénynek rögzítenie kell az e berendezésekkel kapcsolatos legalapvetőbb követelményeket. Ezek sorában a fogyatékkal élők jogainak, a személyes adatok védelmével kapcsolatos és a magánélethez fűződő jogoknak, továbbá a visszaélések megakadályozására alkalmas kialakításra vonatkozó - tulajdonképpen magától értetődő és természetszerűleg alkalmazandó - követelményeknek, a törvényben történő szerepeltetése indokolt (41. §).

A 42-44. §-hoz

E paragrafusokkal kezdődik a postával kapcsolatos állami feladatok és azt ezt ellátó szervezetek szabályozása. Az állam alapvető feladatainak meghatározása során a törvény a liberalizált postai piac megteremtéséhez és fenntartásához elengedhetetlenül szükséges állami szerepvállalást jelölte meg, így többek között a verseny elősegítését, a szabályozott, nyílt és átlátható piaci környezet folyamatos fenntartását, az állami hatósági intézményrendszer működtetését. Az intézményi rendszer egységei a Kormány, a minisztériumok, a legfőbb ügyész és a hatóságok, amelyek a kormányzati munkamegosztásnak megfelelően vesznek részt az állami feladatok ellátásában. A törvény azonban e szereplők feladatainak szabályozási kérdéseit csupán abban a tekintetben tartalmazza, amelyek a postai tevékenység, illetve különösen a postai szolgáltatás biztosításához az elektronikus hírközlésről szóló törvény tervezetében részletesen szabályozottakhoz képest eltérést, különlegességet jelentenek.

A Hkt. hatályba lépése óta eltelt időszak postai szolgáltatások működésére, azok finanszírozási kérdéseire vonatkozó tapasztalatai, továbbá a nemzetközi szabályozási és gyakorlati működtetési ismeretek jelentős koncepcionális változtatást indokoltak a törvény Egyetemes Postai Támogatási Alappal kapcsolatos kérdések szabályozása vonatkozásában. Tekintettel arra, hogy egyrészt az egyetemes postai szolgáltatások - a fenntartott szolgáltatás kivételével - a törvény hatályba lépését követően továbbra is a szolgáltató által szabadon megállapítható árú szolgáltatások maradnak, másrészt, hogy a törvény továbbra is az EU irányelvek adta lehetőségeken belül a lehető legnagyobb szolgáltatási kört sorolja a kijelölt egyetemes postai szolgáltató által ellátható fenntartott szolgáltatás körébe, a törvény az Egyetemes Postai Támogatási Alap létrehozásáról, működtetéséről nem rendelkezik. Amellett, hogy az európai postaigazgatásoknak is csak rendkívül szűk körében található valóban működő hasonló finanszírozási eszköz, a jogalkotó megítélése szerint az Egyetemes Postai Támogatási Alap létrehozása és működtetése a már így is többszörös finanszírozási lehetőséget magába foglaló törvényi előírások mellett indokolatlan.

Végül ez a szakasz tartalmazza a magyar postaigazgatás képviseletét ellátó szervek megnevezését, tekintettel arra, hogy az Egyetemes Postaegyesület a tagországok - így Magyarország - számára is előírja, hogy belső jogrendjében határozza meg a „postaigazgatás” megtestesítőjét (42. §).

A Kormány és a miniszter postával kapcsolatos feladatait a törvény 43-44. §-ai részletezik.

A 45-48. §-hoz

A törvény szerint a postai hatósági feladatokat az elektronikus hírközlésről szóló törvény szerinti Nemzeti Hírközlési Hatóság látja el, amelynek a liberalizált hírközlési, ezen belül a postai piac meghatározó szereplőjének kell lennie. A törvény a hatóság összetett szerepkörét úgy állapítja meg, hogy illeszkedjék a magyar közigazgatás szervezet-rendszerébe, ugyanakkor megfeleljen az európai uniós elvárásoknak, harmonizáljon a hazai jogszabályokkal és a hatósággal szemben támasztott uniós követelményekkel. A törvény az elektronikus hírközlésről szóló törvény tervezetével történő duplikált szabályozás elkerülése érdekében a hatóság feladatai, felügyeleti tevékenysége kapcsán kifejezetten csak a postai specialitásokat részletezi, minden más vonatkozásban a hírközlési ágazat párhuzamos törvényét tekinti alkalmazandónak.

-----STARTING---POINT---VEGE---

A 49. §-hoz

A törvény a Hkt.-hoz mérten is kiemelt mértékű fogyasztói érdekvédelmi szemlélete abban is tükröződik, hogy a hírközlési hatóság és a Fogyasztóvédelmi Főfelügyelőség együttműködésének részletes szabályain túlmenően nem csak a fogyasztók hatósági szervével, hanem a fogyasztóvédelmi civil szervezetekkel kapcsolatos érdekegyeztetésről is rendelkezik. Így új eleme a szabályozásnak, hogy a fogyasztói civil szervezetek és a szolgáltatói érdekvédelmi szervezetek részvételét a jogszabály-előkészítői folyamatokban a törvény erejével biztosítja (49. §).

Az 50. §-hoz

A paragrafus a kijelölt egyetemes postai szolgáltató megnevezését tartalmazza.

Az 51. §-hoz

A törvény hatályba lépésének napja 2004. január 1. egyúttal rendelkezik az EU irányelveiben már ma is nyomon követhető fokozatos postai piaci liberalizáció következő állomása miatt 2006. január 1-jétől hatályba lépő új, a törvény 7. §-ában meghatározottakhoz képest is szűkebb fenntartott szolgáltatásról. Tekintettel arra, hogy a törvény az elektronikus hírközlésről szóló törvény hatályba lépésével együttesen képes csak a Hkt. kiváltására, illetve, hogy a Hkt. rendelkezéseinek döntő többségét az ágazati párhuzamos jogszabály veszi át, nem a törvény rendelkezik a Hkt. hatályon kívül helyezéséről.

Az 52. §-hoz

A törvény átmeneti rendelkezései egyrészt kötelezettséget írnak elő a Hkt.-nak megfelelően, bejelentés alapján végzett postai szolgáltatást ellátó szolgáltatók számára, hogy korábbi bejelentésüket 60 napon belül egészítsék ki az új szabályozásnak megfelelő új adatokkal. Másrészt, mivel a törvény új postai szolgáltatásokat is definiál és annak hatályba lépése előtt az ellátott szolgáltatás még más szolgáltatási szerződés feltétel-rendszere szerint volt ellátható, ezekre az esetekre pótlólagos bejelentési kötelezettséget állapít meg az ebben a körben működő szolgáltatók számára.

Az 53-55. §-hoz

Figyelembe véve, hogy a törvény több tekintetben csupán keretjellegű szabályokat állapít meg, továbbá, hogy számos olyan rendelkezés megalkotására is szükség van, amelyek a jogalkotásról szóló 1987. évi XI. törvény elveinek megfelelően nem igényelnek törvényi szintű szabályozást, a törvény a Kormány részére ad felhatalmazást, hogy megállapítsa többek között a postai szolgáltatások nyújtásának, a postai szolgáltatási szerződésnek, a hivatalos iratok kézbesítésének, a távirat-szolgáltatás, a postai készpénz átutalási tevékenység és a postai pénzforgalmi közvetítő tevékenység, a postautalvány szolgáltatás ellátásának részletes szabályait. Ugyanezen a jogszabályi hierarchiai szinten szükséges megalkotni a törvényben keretjelleggel kialakított postai szolgáltatók adatkezelési szabályainak, valamint a szolgáltatók (és közreműködőik) és a titkos információ gyűjtésére felhatalmazott szervezetek együttműködési szabályainak részleteit is.

A miniszter - törvényben megjelenő - jogszabályalkotásra vonatkozó feladatai alapján rendeletben állapítja meg egyebek mellett a hatóság felügyeleti tevékenységének, eljárási díjainak részletszabályait, továbbá a postai szolgáltatás minőségének a fogyasztók védelmével összefüggő követelményeit (53. §).

Az 54. §-ban a törvény módosítja az árak megállapításáról szóló törvény mellékletében szereplő hivatkozást a Hkt. helyett erre a törvényre. Ez a szakasz a polgári perrendtartásról szóló törvény olyan irányú módosítását jelentő rendelkezést is tartalmaz, amely meghatározza az átvétel megtagadásának, vagy át nem vételének okán eredménytelenül zárult, bírósági iratokat tartalmazó postai küldemények kézbesítettségét. Ez utóbbi a jogbiztonság érdekében elengedhetetlen módosítást jelent.

A törvény 55. §-a deklarálja e törvény tekintetében az EU jogharmonizációt és jelöli azokat az EU irányelveket, amelyekkel összeegyeztethető szabályozást tartalmaz.