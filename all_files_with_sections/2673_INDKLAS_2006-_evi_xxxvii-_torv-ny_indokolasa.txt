2006. évi XXXVII. törvény indokolása

a Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződés kihirdetéséről

-----STARTING---POINT---ALTALANOS---

Általános indokolás

A Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló Szerződés (a továbbiakban: Szerződés) aláírására Heiligenbrunnban, 2004. június 6-án került sor.

A Szerződés célja a magyar és osztrák bűnüldöző szervek közötti együttműködés elmélyítése, amelyet a szervezett bűnözés átalakulása, a határokat átlépő bűncselekmények számának növekedése, az új elkövetési formák megjelenése, valamint a belső határok nélküli schengeni térség államainak biztonsági igénye indokol.

Az együttműködés nem terjed ki a Szerződő Államok igazságügyi hatóságainak hatáskörébe tartozó jogsegélyre.

A Szerződésben a bűnüldöző szervek közötti együttműködés főbb területei az információcsere, intézkedések sürgős esetekben, határon átnyúló megfigyelés, határon átlépő üldözés, ellenőrzött szállítás, fedett nyomozó alkalmazása, tanúvédelem, együttműködés közös kapcsolattartási szolgálati helyeken, közös bűnfelderítő-csoport létrehozása, összekötő tisztviselők küldése, fogadása, együttműködés a képzés és a továbbképzés területén, és az együttműködés a bűnmegelőzés területén.

A Szerződés rögzíti a fenti együttműködési formákra vonatkozó konkrét szabályokat; az együttműködő szerveket; a megkeresések sajátos tartalmi elemeit; az együttműködési cselekmények és az abban részt vevő, együttműködő bűnüldöző szervek irányításának szabályait; az együttműködők jogait és kötelezettségeit. A nemzetközi szerződés alapján a bűnüldöző szervek közötti nemzetközi együttműködésre a büntetőeljárás keretein kívüli bűnmegelőzés és bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

Az Osztrák Köztársaság egyike a Magyarországgal legjelentősebb bűnügyi forgalmat lebonyolító EU tagállamoknak, ezért különös jelentőséggel bír a jelen Szerződés létrehozása, amely az ilyen új típusú megállapodások közül az első.

-----STARTING---POINT---RESZLETES---

Részletes indokolás

Az 1. §-hoz

A Szerződés, tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz. Ilyen szabályok többek között a másik állam területén lévő fegyveres szervek tevékenységével, a tisztviselők számára biztosított jogokkal, a védelmükkel; a tisztviselők tevékenysége következtében keletkezett, az államra háruló kártérítési kötelezettséggel és költségviseléssel kapcsolatos szabályok.

E szabályokra, valamint a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjában foglaltakra tekintettel, a Szerződés szövegének végleges megállapítására a Szerződés kötelező hatályának elismerésére történő felhatalmazásnak az Országgyűlés részére történő fenntartásával kerülhetett sor.

Ez összhangban áll a Szerződés 36. cikk (1) bekezdésében foglalt rendelkezéssel, amely szerint a Szerződést a Felek belső jogszabályaival összhangban meg kell erősíteni.

A 2. §-hoz

A Szerződés szövegének végleges megállapítását követően a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Szerződést törvénnyel szükséges kihirdetni.

A 3. §-hoz

A Szerződés a magyar és osztrák bűnüldöző szervek közötti együttműködés elmélyítése érdekében jött létre.

1. A Szerződés 1. cikke meghatározza a nemzetközi szerződésben használt fogalmakat, az együttműködő bűnüldöző szerveket, amelyek a Felek belső jogszabályai szerint a bűncselekmények felderítésére jogosított szervek. A magyar Fél részéről a Rendőrség, a Határőrség, a Vám-és Pénzügyőrség bűnüldözési és bűnmegelőzési feladatot ellátó szervei, valamint a Rendvédelmi Szervek Védelmi Szolgálata. Az osztrák Fél részéről: a szövetségi belügyminiszter, a biztonsági igazgatóságok, a szövetségi rendőrség igazgatóságai, továbbá a szövetségi rendőrség igazgatóságai helyi illetékességi területén kívül a kerületi államigazgatási hatóságok (1. cikk 1. pont).

Az együttműködési formák jelentős része az államhatárhoz kapcsolódik: pl. határon átnyúló megfigyelés, határon átlépő üldözés, ellenőrzött szállítás. Továbbá azon bűncselekmények is, amelyek felderítése, megelőzése, leleplezése során a Szerződő Felek illetékes szervei együttműködésének színhelye főként az államhatár (embercsempészet, kábítószer-, fegyvercsempészet, pénzügyi bűncselekmények egy része, okmányhamisítások). E bűncselekmények felderítésében a hatályos magyar jogszabályok szerint több szerv is illetékes, ezért indokolt, hogy az együttműködésben a Határőrség, a Vám- és Pénzügyőrség is részt vesz.

A Szerződésben kijelölt központi kapcsolattartó szervek a magyar Fél részéről az ORFK Nemzetközi Bűnügyi Együttműködési Központja (a továbbiakban: NEBEK). Az osztrák Fél részéről a központi kapcsolattartó szerv a szövetségi belügyminiszter (1. cikk 3. pont).

A Szerződés meghatározza a határterületnek minősülő közigazgatási területet is, amelyen belül az erre feljogosított bűnüldöző szervek a határterülethez kapcsolódó bűncselekmények esetén a nemzetközi szerződésben meghatározott közvetlen információcserét folytathatnak (1. cikk 4. pont és 9. cikk).

Az együttműködésre irányuló megkereséseket a központi kapcsolattartó szerveken keresztül, írásban kell előterjeszteni, illetve teljesíteni. Sürgős esetben a megkeresés szóban is előterjeszthető. A szóbeli megkeresést írásban haladéktalanul meg kell erősíteni [4. cikk (2) bekezdés].

Az együttműködésre a közrend és közbiztonság elleni veszélyek elhárítása, valamint a bűncselekmények megelőzése és felderítése céljából kerülhet sor (4. cikk). Bizonyos együttműködési formák esetén (pl. határon átnyúló megfigyelés, határon átlépő üldözés) indokolt a bűncselekményi kör szűkítése. A határon átnyúló megfigyelés és a határon átlépő üldözés az európai elfogatóparancs alapjául szolgáló bűncselekmények alapján lehetséges [10. cikk (2) bekezdés és 11. cikk (1) bekezdés].

A Szerződésben a Felek meghatározták a megkeresések legfontosabb tartalmi elemeit, valamint azok teljesítésének határidejét, az alkalmazott eljárási szabályokat, az együttműködés során használt nyelvet (5. cikk).

A bűnüldöző szervek egyedi esetekben megkeresés nélkül is átadhatnak bűnügyi információt, ha az a másik Fél bűnüldöző szervei számára segítséget jelent a bűncselekmények megelőzésében és felderítésében, illetve más, a közrendet és közbiztonságot fenyegető veszély megelőzése érdekében. (8. cikk)

2. A bűnüldöző szervek közötti együttműködés fő területei az alábbiak (4. cikk (4) bekezdés):

a) információcsere, (7-9. cikk)

b) intézkedések sürgős esetekben, (6. cikk)

c) határon átnyúló megfigyelés, (10. cikk)

d) határon átlépő üldözés, (11. cikk)

e) ellenőrzött szállítás, (12. cikk)

f) fedett nyomozó alkalmazása, (13. cikk)

g) tanúvédelem, (16. cikk)

h) együttműködés közös kapcsolattartási szolgálati helyeken, (17. cikk)

i) közös bűnfelderítő-csoport létrehozása, (14. cikk)

j) összekötő tisztviselők küldése, fogadása, (15. cikk)

k) együttműködés a képzés és a továbbképzés területén,

l) együttműködés a bűnmegelőzés területén,

m) a közös határmenti járőrszolgálat (18. cikk).

3. A Szerződés tartalmazza a fenti együttműködési formákra vonatkozó konkrét szabályokat, így azt, hogy mely esetekben lehet kérni, mely esetekben lehet megtagadni a megkeresés teljesítését; a megkeresések sajátos tartalmi elemeit; az együttműködési cselekmények, az együttműködő bűnüldöző szervek irányításának szabályait; az együttműködők jogait és kötelezettségeit.

4. Amennyiben az adott együttműködés iránti kérelem teljesítéséhez a magyar jogszabályok szerint igazságügyi hatóságok (bíró, ügyész) engedélye, jóváhagyása, hozzájárulása, egyetértése szükséges, a megkeresés teljesítésének megkezdésére csak ezek beszerzését követően kerülhet sor [4. cikk (7) bekezdés].

5. A szerződés tartalmaz adatvédelmi szabályokat (V. fejezet), amelynek két részterülete a személyes adatok felhasználása (19-24. cikk) és a minősített adatok védelme (25. cikk).

6. A kölcsönös együttműködés során az osztrák tisztviselők a Magyar Köztársaság területén hajtanak végre együttműködési feladatokat, illetve a magyar bűnüldöző szervek képviselői osztrák államterületen végzik tevékenységüket. Ennek során kárt okozhatnak és sérelmükre is különböző cselekményeket követhetnek el. A kártérítési szabályok a szolgálat teljesítése közben a másik államnak, egy harmadik személynek okozott károk megtérítésére, továbbá az eljáró tisztviselőt ért sérülés vagy kár megtérítésére vonatkoznak (29. cikk).

7. A Szerződés meghatározza a külföldön feladatot végző tisztviselők beutazásának és tartózkodásának szabályait, az egyenruha viselésének, a kényszerítő eszközök, a szolgálati fegyverek használatának szabályait, a szolgálati, közszolgálati jogviszonyra, munkaviszonyra, fegyelmi és büntetőjogi felelősségre vonatkozó rendelkezéséket is (26. cikk, 27. cikk, 28. cikk, 30. cikk).

8. A Szerződés a bűnüldöző szervek közötti együttműködés átfogó, részletes szabályait tartalmazza, így felváltja a Magyar Köztársaság Kormánya és az Osztrák Köztársaság Kormánya között a nemzetközi terrorizmus, a nemzetközi illegális kábítószer-kereskedelem és a nemzetközi szervezett bűnözés elleni harcban történő együttműködésről szóló, Nickelsdorfban, 1996. július 12-én aláírt Megállapodást. Hatályon kívül helyezésre kerül továbbá a Magyar Népköztársaság Kormánya és az Osztrák Köztársaság Kormánya között a bűnügyi rendészeti és közlekedésrendészeti együttműködésről szóló Bécsben, az 1979. évi november hó 27-én aláírt egyezmény is [36. cikk (2) bekezdés]. (A hivatkozott nemzetközi szerződések hatályon kívül helyezéséről a Szerződést kihirdető törvény 4. §-a rendelkezik.)

9. A Szerződés a Felek belső jogszabályainak megfelelően megerősítésre szorul, amelyet a záró rendelkezések tartalmaznak (36. cikk).

A 4. §-hoz

A Szerződés a 36. cikk (1) bekezdése értelmében a megerősítéséről szóló későbbi diplomáciai jegyzék kézhezvételét követő 30. napon lép hatályba. Ennek naptári napját, annak ismertté válását követően, a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.

A 2002. évi LIV. törvény 50. §-a szerint a törvény határon átlépő üldözésre vonatkozó szabályai (31-33. §) az Európai Unió Tanácsának a Schengeni Végrehajtási Egyezmény Magyarország általi teljes körű alkalmazását jóváhagyó határozatának kihirdetése napján lépnek hatályba.

Az Osztrák Fél hangsúlyozott törekvése volt az, hogy a bűnüldözés hatékonyságának növelése érdekében már a Magyar Köztársaság teljes jogú Schengeni tagsága előtt is nyíljon lehetőség a két ország között erre az együttműködési formára is. E gyakorlatot más tagállamok is követik, és ezzel az Európai Bizottság Jogi Szolgálata is egyetért és lehetségesnek tartja.

A határon átlépő üldözés az együttműködés egyik dinamikus, új és eredményes formája. Ezért a Szerződést kihirdető törvény 4. §-a rendelkezik a 2002. évi LIV. törvény megfelelő tartalmú módosításáról, azaz a 31-33. §-ok hatályba léptetésére vonatkozó rendelkezések hatályon kívül helyezéséről. A módosítás megteremti ezen együttműködési forma hazai jogi hátterét.

A Szerződést kihirdető törvény 4. §-a rendelkezik továbbá a Szerződés 36. cikk (2) bekezdésében hivatkozott nemzetközi szerződéseket kihirdető magyar jogszabályok [165/1997. (X. 3.) Korm. rendelet és 34/1980. (VIII. 28.) MT rendelet] hatályon kívül helyezéséről.

A törvény végrehajtásáról a belügyminiszter gondoskodik. Tekintettel arra, hogy magyar részről több kapcsolattartó, bejelentést fogadó, megkeresésére válaszoló hatóságot jelöl ki a Szerződés, szükség van a Szerződés végrehajtásáért felelős miniszter meghatározására. A gyakorlati munka elősegítése érdekében szükség lesz továbbá megfelelő fórum keretében a hazai szervek közötti rendszeres koordinációra, tapasztalatcserére.