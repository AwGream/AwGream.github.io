2016. évi CXVII. törvény indokolása

a honvédek jogállásáról szóló 2012. évi CCV. törvény, a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény és más kapcsolódó törvények módosításáról

-----STARTING---POINT---ALTALANOS--- 

Az Országgyűlés elfogadta a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvényt (a továbbiakban: Hszt.). 2015. július 1-jén az új szolgálati törvény hatálybalépésével történelmi léptékű változás következett be a rendvédelem hivatásos állományú tagjainak életében. Hosszú évek várakozását követően, az új törvény 2002 óta nem látott mértékű illetményemeléssel jelentős változást hozott a mintegy 60000 fős hivatásos állomány anyagi megbecsülése terén, amely mellett egy új elveken nyugvó előmeneteli rendszer is bevezetésre került. A bérfejlesztés több lépcsős, ennek első üteme valósult meg 2015. július 1-jével. Az új előmeneteli rendszer szerinti besorolással és szükség szerint további, egyéni korrekciós intézkedéssel a hivatásos állomány valamennyi tagja részére állomány-kategóriánként differenciált mértékű 30, 25, illetve 15%-os illetményemelés került biztosításra, amelyet az elkövetkező négy évben további, átlagosan 5-5%-os béremelés fog követni. A Hszt. módosításának egyik fő célja a 2017. január 1-jei illetményfejlesztés szabályainak meghatározása.

A honvédek jogállásáról szóló 2012. évi CCV. törvény (a továbbiakban: Hjt.) módosítása az új ellátási rendszer, a rendvédelmi egészségkárosodási ellátása rendvédelmi életpálya során bekövetkező rendkívüli események, élethelyzetek - baleset vagy betegségek miatti, hivatásos szolgálatra, illetve adott szolgálati beosztásra való egészségügyi alkalmatlanság - hatékony kezelését szolgálja. Emellett az ellátási rendszer az állomány egzisztenciális biztonságát is erősítheti a nyugdíjjogosultság eléréséig. A speciális rendvédelmi ellátási rendszer kidolgozását alapvetően az indokolja, hogy a hivatásos szolgálat önhibán kívüli, kényszerű elhagyása a korhatár előtti nyugdíjba vonulás lehetőségének megszüntetése óta fokozott - különösen az életkor előrehaladtával - jelentős egzisztenciális bizonytalanságot okoz a személyi állomány körében. Egy esetleges szolgálati baleset vagy önhibán kívüli betegség miatti egészségügyi alkalmatlanság megállapítása hosszú távú és nagyon jelentős jövedelem csökkenéssel járhat, különösen akkor, ha semmilyen ellátásra, vagy csak baleseti, illetve rehabilitációs ellátásra válik jogosulttá az érintett.

Az új ellátási rendszerre vonatkozó törvény elkészítése során figyelemmel kellett lenni a megváltozott munkaképességű személyekre vonatkozó szabályozásra, különös tekintettel az ellátási jogosultságokra és összegekre. A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény szerint megváltozott munkaképességű személyek ellátásaira jogosult az, aki:

- a rehabilitációs hatóság komplex minősítése alapján 60 százalékos vagy kisebb mértékű egészségi állapotú,

- a kérelem benyújtását megelőzően a törvényben meghatározott időtartamon belül meghatározott ideig biztosított volt,

- keresőtevékenységet nem végez,

- rendszeres pénzellátásban nem részesül.

A rehabilitációs hatóság komplex minősítése keretében megállapított rehabilitációs javaslattól függően az ellátás típusai:

- rehabilitációs ellátás, vagy

- rokkantsági ellátás.

A hivatásos szolgálat önhibán kívüli, kényszerű elhagyása miatti jelentős egzisztenciális bizonytalanság kezelése érdekében a törvényben szereplő szabályozás célja a hivatásos állományú korábbi jövedelmének pótlása.

Az érintett személyi kör részére elsősorban továbbfoglalkoztatást ír elő, részükre a foglalkoztatási jogviszony mellett, annak kiegészítéseként rendvédelmi egészségkárosodási kereset-kiegészítés folyósítására kerül sor, ha ennek feltételei fennállnak. Amennyiben az érintett egészségi állapota miatt nem lehetséges a továbbfoglalkoztatás, akkor miniszteri mentesítés alapján rendvédelmi egészségkárosodási járadékra válik jogosulttá.

A rehabilitációs ellátás, vagy rokkantsági ellátás megállapításához szükséges egészségkárosodás mértékének meghatározása orvosszakmai kérdés. A rehabilitációs hatóság vizsgálatának eredménye köti a hivatásos állományúak egészségi alkalmatlanságát vizsgáló eljárásban (a továbbiakban: FÜV eljárás) eljáró FÜV Bizottságot.

További cél a foglalkoztatás biztosítása, amennyiben azt az érintett egészségi állapota lehetővé teszi. Ennek érdekében a rendvédelmi szerv kötelessége, hogy az egészségi állapotának megfelelő álláshelyet keressen az érintett részére (állás-felajánlási szakasz). A Hszt. általános munkakör-felajánlási szabályaihoz képest [Hszt. 86. § (5) bek.] annyiban szigorúbb a szabályozás, hogy a rendvédelmi szerv kötelezettsége, hogy biztosítsa a foglalkoztatást a civil munkakörré átminősítéssel, illetve, ha szükséges, akkor új státusz létrehozásával. Hangsúlyozni szükséges, hogy a felajánlott állás elfogadása kötelező, illetve amennyiben a felajánlott munkakört a hivatásos állomány tagja nem fogadja el, abban az esetben ellátásra nem lesz jogosult, utóbbi esetben a felmentés szabályai szerint kell eljárni.

A rendvédelmi egészségkárosodási ellátás alapelveivel egyező honvédelmi egészségkárosodási ellátás szabályai kerülnek beépítésre a honvédek jogállásáról szóló 2012. évi CCV. törvénybe. Eltéréseket a törvény csak a két jogviszony sajátos jogintézményeire tekintettel tartalmaz.

-----STARTING---POINT---RESZLETES---

Az 1. §-hoz

Kiterjeszti a Hjt. személyi hatályát annak érdekében, hogy a honvédelmi egészségkárosodási járadékra és honvédelmi egészségkárosodási kereset-kiegészítésre (a továbbiakban együtt: honvédelmi egészségkárosodási ellátás) vonatkozó, a Hjt. rendszerében elhelyezett szabályozás a már nem az állomány tagjának minősülő egykori hivatásos és szerződéses katonára is alkalmazható legyen, ha honvédelmi egészségkárosodási ellátásban részesül. A közeli hozzátartozók beépítése azért szükséges, mert a törvény az ellátásban részesülő halála esetén ennek ténye és időpontja tekintetében bejelentési kötelezettséget ír elő.

A 2-3. §-hoz

A nyugdíj előtti rendelkezési állományra vonatkozó előírásokat pontosítja a honvédelmi egészségkárosodási ellátással összefüggésben.

A 4. §-hoz

Az egészségi ok miatt alkalmatlan személyek esetében a Hjt. hatályos szabályától eltérően nem az állomány tagjának felmentésre kerül sor, hanem a szolgálati viszony az ellátás megállapításával a törvény erejénél fogva szűnik meg vagy a Hjt. 59. § (2) bekezdés c) pontja alapján más (kormányzati szolgálati, közalkalmazotti) jogviszonyba történő áthelyezéssel. A törvény a szolgálati jogviszony törvény erejénél fogva történő megszűnésének eseteit bővíti:

- egyrészt, amikor nem kerül sor továbbfoglalkoztatásra, miniszteri mentesítés alapján,

- másrészt, amikor a honvédségi szervezetnél munkaviszony létesítésére kerül sor.

Az 5. §-hoz

A 68/A. § rögzíti egyrészt a honvédelmi egészségkárosodási ellátás célját, azaz a korábban elért jövedelem pótlása, másrészt meghatározza az ellátásra való jogosultság együttes feltételeit.

A jogosultsági feltételek alapvetően két esetkör szerint kerülnek meghatározásra:

a) Amikor a baleset, betegség a szolgálati kötelmekkel összefügg és az a tényleges szolgálatellátás során érte az állomány tagját, ebben az esetben enyhébb feltételek kerülnének meghatározásra, tekintettel arra, hogy a szolgálat érdekében következett be az egészségkárosodás. Ekkor a tényleges szolgálati viszony időtartamára tekintet nélkül nyílik meg a jogosultság, azaz ekkor az ellátásra való jogosultság nincs kötve a tényleges szolgálati viszony időtartamához.

b) Amikor a baleset, betegség szolgálati kötelmekkel összefüggése nem állapítható meg, ebben az esetben szigorúbb feltételekkel állapítható meg az ellátásra való jogosultság.

A honvédelmi egészségkárosodási ellátásra az jogosult:

- aki egészségi állapota alapján katonai szolgálatra vagy a szolgálati beosztásának ellátására alkalmatlanná vált (hangsúlyozandó, hogy a pusztán pszichikai és fizikai alkalmatlanság nem tartozik ide, az egészségügyi alkalmatlanságnak mindenképpen fenn kell állnia);

- akinek az egészségi alkalmatlansága a szolgálati kötelmekkel összefüggő balesetre vagy betegségre vezethető vissza és ténylegesen a szolgálatellátás során érte a baleset, sérülés, függetlenül attól, hogy hány év szolgálati idővel rendelkezik, vagy akinek az egészségi alkalmatlansága a szolgálati kötelmekkel összefüggő balesetre vagy betegségre nem vezethető vissza, de rendelkezik 10 év tényleges szolgálati idővel és a rehabilitációs hatóság által megállapított egészségi állapota legfeljebb 80%-os mértékű (azaz az egészségkárosodás mértéke legalább 20%-os mértékű);

- aki nem jogosult saját jogú nyugellátásra vagy szolgálati járandóságra;

- aki nincs nyugdíj előtti rendelkezési állományban;

- akinél nem állapítható meg az önhiba (a közrehatás), vagyis az, hogy a hivatásos állomány a baleset, betegség bekövetkeztében, kialakulásában szándékosan vagy súlyosan gondatlanul közrehatott. A törvény tartalmazza a közrehatás megállapítását megalapozó okokat; a felsorolás azonban nem taxatív.

A törvény rögzíti, hogy az állomány tagjának joga van nyilatkozni arról, hogy az ellátás megállapítása helyett a felmentését kéri. Felmentés esetén felmentési idő, végkielégítés jár neki, előfordulhat olyan élethelyzet, hogy az egyébként ellátásra jogosult saját elhatározásából úgy dönt, hogy nem kíván élni az ellátás lehetőségével. Erre a Hjt. 68/B. §-ban szabályozott állás-felajánlási szakasz végéig van lehetősége.

A 68/B. § elsődleges kötelezettségként rögzíti, hogy a honvédségi szervezet köteles az érintett egészségi állapotának megfelelő másik szolgálati beosztást vagy nem katonai munkakört találni. Ehhez köteles megvizsgálni a felajánlható állásokat, különös tekintettel az érintett személy egészségi állapotára. Ennek hiányában köteles biztosítani a továbbfoglalkoztatást nem katonai munkakörré átminősítéssel, illetve, ha szükséges, akkor új státusz létrehozásával. A felajánlható munkakör vagy szolgálati beosztás esetén követelményként tartalmazza a törvény, hogy a munkavégzés helye és a tartózkodási hely közötti tömegközlekedés igénybevételével nem haladhatja meg irányonként a másfél órát, tíz éven aluli gyermek nevelése esetén az egy órát, kivéve, ha az érintett vállalja a hosszabb utazási időt.

A munkáltatói jogkört gyakorlónak törekednie kell arra, hogy az érintett képzettségének, végzettségének megfelelő beosztást vagy nem katonai munkakör ajánljon föl.

Ez a szakasz egy 45 napos állás-felajánlási szakasz. Ezen időtartam alatt az érintett még hivatásos szolgálati jogviszonyban áll, illetményét az eredeti szolgálati beosztása határozza meg, azzal a kitétellel, hogy a gyakorlatban ebben az időszakban (hiszen az az egészségi alkalmatlanság megállapítását követő időszak), nyilvánvalóan egészségügyi szabadságon van, így az egészségügyi szabadság idejére a Hjt. 68. alcímében foglalt szabályoknak megfelelő díjazásra jogosult.

Figyelemmel arra, hogy a szabályozás célja a továbbfoglalkoztatás biztosítása, ezért főszabályként honvédelmi egészségkárosodási kereset-kiegészítés megállapítására kerülhet sor, amennyiben a munkakört elfogadja az érintett. Miniszteri mentesítés esetén nem kerül sor továbbfoglalkoztatásra, ekkor honvédelmi egészségkárosodási járadék folyósítására kerül sor.

Ha a felajánlott beosztást, nem katonai munkakört elfogadja az érintett, akkor

- az állomány tagja kormányzati szolgálati, közalkalmazotti jogviszonyba kerül, és a Hszt. jelenleg hatályos szabályainak megfelelően áthelyezéssel szűnik meg a szolgálati viszonya,

- az állomány tagja munkajogviszonyt létesít és a szolgálati viszonya a törvény erejénél fogva szűnik meg, vagy

- másik szolgálati beosztásba helyezés esetén a szolgálati viszonya fennmarad.

Figyelemmel arra, hogy a honvédelmi egészségkárosodási ellátás célja a korábbi jövedelem pótlása, ha esetlegesen alacsonyabb mértékű a nem katonai munkakörhöz, új szolgálati beosztáshoz tartozó illetmény, akkor a korábbi illetmény és a nem katonai munkakörhöz, új szolgálati beosztáshoz tartozó illetmény különbözetét kapja meg honvédelmi egészségkárosodási kereset-kiegészítésként.

Ha az állomány tagja a felajánlott szolgálati beosztást, nem katonai munkakört nem fogadja el, abban az esetben az általános szabályok szerint a felmentésre vonatkozó rendelkezéseket kell alkalmazni.

A 68/C. § megfogalmaz egy mentesítési szabályt: a munkakör-felajánlástól a miniszter felmentést adhat az érintett kérelmére, és ez alapján a Honvéd Vezérkar főnökének előterjesztésére, ha az érintett egészségi állapota a rehabilitációs hatóság komplex minősítése alapján 50%-os, vagy kisebb mértékű.

A törvény tartalmazza a mentesítés eljárási szabályait és a miniszteri döntés szempontjait.

A 68/D. § tartalmazza, hogy az egészségkárosodási ellátásra való jogosultságot és annak mértékét a honvédelmi egészségkárosodási ellátást megállapító szerv eljárását, a honvédelmi egészségkárosodási ellátásra való jogosultság kezdő napjára vonatkozó részletes szabályokat miniszteri rendelet állapítja meg. A honvédelmi egészségkárosodási ellátás mértékét befolyásoló olyan társadalombiztosítási ellátásokat, mint baleseti ellátás, rokkantsági ellátás és rehabilitációs ellátás, folyósító szerveknek az ellátás összegéről tájékoztatási kötelezettséget állapít meg az ellátást megállapító szerv felé.

A 68/E. § szerint a honvédelmi egészségkárosodási ellátás megállapítása határozott időre szól, igazodva a rehabilitációs hatóság által megadott felülvizsgálati időponthoz (ez orvos-szakmai kérdés, a rehabilitációs hatóság határozatában meghatározza ezt). A szabályozás eltér attól függően, hogy a rehabilitációs hatóság állapított-e meg további felülvizsgálati időpontot:

- ha igen, akkor ennek időtartamáig kerül sor a meghosszabbításra.

- ha a rehabilitációs hatóság nem írt elő újabb felülvizsgálati időpontot, akkor 5 év határozott ideig tartó meghosszabbításra kerül sor.

A jogosultság végső határideje a saját jogú nyugellátásra jogosultság időpontja.

A 68/F. § rendelkezik az egészségromlás azon esetköréről, amikor a honvédelmi egészségkárosodási kereset-kiegészítés megállapítását követően, felülvizsgálat eredményeként kerül megállapításra, hogy a jogosult egészségi állapota 40% alá csökkent. Ekkor a munkáltatói jogkört gyakorló hivatalból vagy az érintett kérelmére a miniszternél a mentesítésre irányuló eljárást kezdeményez annak érdekében, hogy a foglalkoztatási jogviszony megszüntetésre kerülhessen. Ezzel olyan helyzetbe kerülhet az érintett, mint akinél már az eredeti eljárásban lehetőség volt a foglalkoztatási kötelezettségtől eltekintésre. Ilyen esetben honvédelmi egészségkárosodási járadék megállapítására kell intézkedni. Amennyiben az érintett egészségi állapota 40% fölé emelkedett, akkor állás-felajánlási kötelezettség keletkezik, és a honvédelmi egészségkárosodási járadék helyett honvédelmi egészségkárosodási kereset-kiegészítés megállapítása iránt kell intézkedni.

A 68/G. § a honvédelmi egészségkárosodási ellátás mértékére vonatkozóan tartalmaz rendelkezéseket. Az ellátás mértéke tekintetében a korábbi illetményt (egy hónapra eső távolléti díj) kell figyelembe venni, az alábbiak szerint: 

 

 ha továbbfoglalkoztatásra kerül sor [68/B. § (2) bekezdés]

 ha továbbfoglalkoztatásra nem kerül sor [68/B. § (3) bekezdés]

 szolgálattal összefüggő, szolgálatellátás során keletkezett [68/A. § (2) bekezdés]

 a korábbi távolléti díj 100%-ához viszonyítva az új illetmény különbözete (az egyéb ellátások levonásával)

 a korábbi távolléti díj 100%-ának megfelelő összeg (az egyéb ellátások levonásával)

 szolgálattal nem összefüggő, [68/A. § (3) bekezdés]

 a korábbi távolléti díj 65-80%-ához viszonyítva az új illetmény különbözete (az egyéb ellátások levonásával)

 a korábbi távolléti díj 65-80%-ának megfelelő összeg (az egyéb ellátások levonásával) 

A szolgálattal nem összefüggő esetkörben sávosan alakul a honvédelmi egészségkárosodási ellátás mértékének összege, a szolgálati időtől függően.

A törvény rendelkezést tartalmaz arra az esetre is, amikor továbbfoglalkoztatásra kerül sor, ilyenkor a nem katonai munkakör vagy az egészségi állapotnak megfelelő szolgálati beosztás és a korábbi szolgálati illetmény különbözete kerül kereset-kiegészítésként megállapításra és folyósításra.

A honvédelmi egészségkárosodási kereset-kiegészítés mértéke nem változik abban az esetben, ha a továbbfoglalkoztatott személy - foglalkoztatási viszonyára tekintettel - táppénzt vagy egészségügyi szabadság miatt távolléti díjat kap.

A 68/H. § alapján a honvédelmi egészségkárosodási ellátás mértéke és folyósítása tekintetében a honvédségi szervezet feladata továbbá, hogy annak összegére kiható tényezők változásával egyidejűleg ismételten elvégezze a szükséges módosításokat az egészségkárosodási ellátás összegében. Így el kell végezni újra a számításokat, ha:

- a baleseti ellátás, rehabilitációs ellátás, rokkantási ellátás mértéke változik;

- a honvédelmi illetményalap emelkedik,

- a másik foglalkoztatási jogviszonyban folyósított kereset mértéke változik,

- ha a honvédelmi szerv érdekkörében felmerült okból a továbbfoglalkoztatás megszűnik.

A törvény tartalmazza továbbá a költségvetési forrás biztosításának törvényi garanciáit. A közterhek viselésével kapcsolatos szabályok és az, hogy az ellátásra jogosultság időtartama társadalombiztosítási szempontból szolgálati időnek minősül, nem a Hjt. szabályozási tárgykörébe tartozó szabályok, így azok nem e törvényben kerülnek elhelyezésre. Ezt a kapcsolódó törvények szabályozásával szükséges biztosítani

A 68/I. § bejelentési kötelezettséget ír elő a honvédelmi egészségkárosodási ellátásra jogosultnak, valamint halál esetén a közeli hozzátartozónak. Szabályozásra került a jogalap nélkül felvett ellátás visszafizetésének rendje

A 68/J. § a honvédelmi egészségkárosodási ellátásra való jogosultság megszűnésének eseteit tartalmazza, továbbá a honvédelmi egészségkárosodási ellátásról lemondás lehetőségét, melyre a jogosultság kezdőnapját követően van mód (amennyiben korábban úgy kíván dönteni a hivatásos állomány tagja, hogy nem kér egészségkárosodási ellátást, akkor a felmentés választására van lehetősége).

A 6. §-hoz

A honvédelmi egészségkárosodási ellátásra való jogosultsággal, annak megállapításával, folyósításával, visszakövetelésével kapcsolatos részletes szabályok megállapítására ad felhatalmazást a honvédelmi miniszter részére.

A 7. §-hoz

A honvédelmi egészségkárosodási ellátásra jogosultságnak a szabályozás hatálybalépését követő első alkalommal történő megállapításával kapcsolatban állapít meg átmeneti rendelkezést.

A 8. §-hoz

A honvédelmi egészségkárosodási ellátás bevezetésével kapcsolatos szövegcserés módosításokat tartalmazza.

A 9. §-hoz

Kiterjeszti a Hszt. hatályát annak érdekében, hogy a rendvédelmi egészségkárosodási járadékra és rendvédelmi egészségkárosodási kereset-kiegészítésre (továbbiakban együtt: egészségkárosodási ellátás) vonatkozó, a Hszt. rendszerében elhelyezett szabályozás a már nem hivatásos állományban lévő, az ezen ellátásban részesülőkre vonatkozóan alkalmazható legyen. A közeli hozzátartozók beépítése azért szükséges, mert a törvény az ellátásban részesülő halála esetén ennek ténye és időpontja tekintetében bejelentési kötelezettséget ír elő.

A 10. §-hoz

A hatályos Hszt. alapján a szolgálati viszony megszűnésének egyik esete a törvény erejénél fogva történő megszűnés [Hszt. 80. § (1) bek. c) pont]. Az egészségi alkalmassági ok miatt alkalmatlan személyek esetében a Hszt. hatályos szabályától eltérően nem felmentésre kerül sor, a szolgálati viszony az ellátás megállapításával a törvény erejénél fogva szűnik meg, vagy más (kormányzati szolgálati, közalkalmazotti, igazságügyi alkalmazotti) jogviszonyba történő áthelyezéssel.

A szabályozás kialakításánál felmerült a hivatásos állomány érintett tagjainak állományban tartása, valamint a felmentési jogcím alkalmazása is.

- Az állományban tartást indokolja, hogy az érintett a rendvédelmi szerv „látókörében” marad, hiszen a szerv folyósítja részére az ellátást, illetve az állásfelajánlás tekintetében is a korábban foglalkoztató rendvédelmi szervnek van feladata.

- A felmentés esetében a jogviszony ugyan megszűnik, de a felmentés jogkövetkezményei tekintetében (felmentési idő, végkielégítés, tartalékállomány rendszere) olyan speciális szabályozásra lenne szükség, mely szétfeszítené a Hszt. rendszerét, továbbá egyes munkajogi jogintézmények lényegi elemei nem tudnának érvényesülni. Felmentés esetén jár a végkielégítés, melynek célja a munkában töltött idő elismerése, továbbá az anyagi biztonság alapjainak megteremtése. Az egészségkárosodási ellátás bevezetésének céljai e célokkal átfedést mutatnak, a kettős szabályozás nem indokolható.

Amennyiben az egészségügyi alkalmatlanság megállapítását követően a hivatásos állomány tagja kormányzati szolgálati, közalkalmazotti vagy igazságügyi alkalmazotti szolgálati jogviszonyba kerül, akkor továbbra is áthelyezéssel szűnik meg a szolgálati viszonya, ha pedig az egészségügyi alkalmatlanság megállapítását követően másik, egészségi állapotának megfelelő szolgálati beosztásba kerül áthelyezésre, a szolgálati viszony megszűnésére nem is kerül sor, azaz ezen két személyi körre nem alkalmazható a törvény erejénél fogva történő megszűnés új esete.

A hivatásos szolgálati jogviszony törvény erejénél fogva történő megszűnésének eseteit bővíti:

- egyrészt, amikor nem kerül sor továbbfoglalkoztatásra, miniszteri mentesítés alapján,

- másrészt, amikor a rendvédelmi szervnél munkaviszony létesítésére kerül sor.

A 11. §-hoz

Új alcímként beilleszti a Hszt.-be a rendvédelmi egészségkárosodási járadékra és rendvédelmi egészségkárosodási kereset-kiegészítésre vonatkozó szabályokat. Rendszertanilag a törvény erejénél fogva megszűnési esetekről szóló 50. alcím után szerepelnek az egészségkárosodási ellátásra vonatkozó rendelkezések.

A 82/A. § rögzíti egyrészt az egészségkárosodási ellátás célját, azaz a korábban elért jövedelem pótlása, másrészt meghatározza az ellátásra való jogosultság együttes feltételeit.

A jogosultsági feltételek alapvetően két esetkör szerint kerülnek meghatározásra:

Amikor a baleset, betegség a szolgálati kötelmekkel összefügg és az a tényleges szolgálatellátás során érte a hivatásos állomány tagját, ebben az esetben enyhébb feltételek kerülnének meghatározásra, tekintettel arra, hogy a szolgálat érdekében következett be az egészségkárosodás. A szolgálattal összefüggés tekintetében hangsúlyozni szükséges, hogy ezen esetkör a Hszt. 257. §-ában foglaltaknál szigorúbb eseteket fed le: csak azon balesetek, betegségek tartoznak ide, amelyek ténylegesen a szolgálatellátás során keletkeztek. Az ezzel összefüggő, egyértelműen ok-okozati összefüggésben álló foglalkozási megbetegedések nem tartoznak a szabályozási körbe. Ekkor a tényleges szolgálati viszony időtartamára tekintet nélkül nyílik meg a jogosultság, azaz ekkor az ellátásra való jogosultság nincs kötve a tényleges szolgálati viszony időtartamához.

Amikor a baleset, betegség szolgálati kötelmekkel összefüggése nem állapítható meg, ebben az esetben szigorúbb feltételekkel állapítható meg az ellátásra való jogosultság.

Az egészségkárosodási ellátásra az jogosult:

- aki egészségi állapota alapján hivatásos szolgálatra alkalmatlanná vált, vagy szolgálati beosztásának ellátására alkalmatlanná vált (hangsúlyozandó, hogy a pusztán pszichikai és fizikai alkalmatlanság nem tartozik ide, az egészségügyi alkalmatlanságnak mindenképpen fenn kell állnia);

- akinek az egészségi alkalmatlansága a szolgálati kötelmekkel összefüggő balesetre vagy betegségre vezethető vissza és ténylegesen a szolgálatellátás során érte a baleset, sérülés, függetlenül attól, hogy hány év szolgálati idővel rendelkezik, vagy akinek az egészségi alkalmatlansága a szolgálati kötelmekkel összefüggő balesetre vagy betegségre nem vezethető vissza, de rendelkezik 10 év tényleges szolgálati idővel és a rehabilitációs hatóság által megállapított egészségi állapota legfeljebb 80%-os mértékű (azaz az egészségkárosodás mértéke legalább 20%-os mértékű);

- aki nem jogosult saját jogú nyugellátásra vagy szolgálati járandóságra;

- aki nincs nyugdíj előtti rendelkezési állományban;

- akinél nem állapítható meg az önhiba (a közrehatás), vagyis az, hogy a hivatásos állomány a baleset, betegség bekövetkeztében, kialakulásában szándékosan vagy súlyosan gondatlanul közrehatott. Tartalmazza a közrehatás megállapítását megalapozó okokat; a felsorolás azonban nem taxatív.

A törvény rögzíti, hogy a hivatásos állomány tagjának joga van nyilatkozni arról, hogy az ellátás megállapítása helyett a felmentését kéri. Felmentés esetén felmentési idő, végkielégítés jár neki, előfordulhat olyan élethelyzet, hogy az egyébként ellátásra jogosult saját elhatározásából úgy dönt, hogy nem kíván élni az ellátás lehetőségével. Erre a 82/B. §-ban szabályozott állás-felajánlási szakasz végéig van lehetősége azzal, hogy a Hszt. 86. § (7) bekezdésével ellentétben ezt nem kell a szolgálati jogviszonyról történő lemondásnak tekinteni, így annak a felmentésnél kedvezőtlenebb jogkövetkezményeit alkalmazni.

A 82/B. § elsődleges kötelezettségként rögzíti, hogy a rendvédelmi szerv köteles az érintett egészségi állapotának megfelelő másik szolgálati beosztást vagy nem hivatásos munkakört találni. Ehhez részben a 86. § (5) bekezdés és (6) bekezdés a) pontja szerinti eljárás mintájára köteles megvizsgálni a felajánlható állásokat, különös tekintettel az érintett személy egészségi állapotára. Ennek hiányában köteles biztosítani a továbbfoglalkoztatást a civil munkakörré átminősítéssel, illetve, ha szükséges, akkor új státusz létrehozásával. A felajánlható munkakör vagy szolgálati beosztás esetén követelményként tartalmazza a törvény, hogy a munkavégzés helye és a tartózkodási hely közötti tömegközlekedés igénybevételével nem haladhatja meg irányonként a másfél órát, tíz éven aluli gyermek nevelése esetén az egy órát, kivéve, ha az érintett vállalja a hosszabb utazási időt.

Ez a szakasz egy 45 napos állás-felajánlási szakasz. Ezen időtartam alatt az érintett még hivatásos szolgálati jogviszonyban áll, illetményét az eredeti szolgálati beosztása határozza meg, azzal a kitétellel, hogy a gyakorlatban ebben az időszakban (hiszen az az egészségi alkalmatlanság megállapítását követő időszak), nyilvánvalóan egészségügyi szabadságon van, így az egészségügyi szabadság idejére a Hszt. 78. alcímében foglalt szabályoknak megfelelő díjazásra jogosult.

Figyelemmel arra, hogy a szabályozás célja a továbbfoglalkoztatás biztosítása, ezért főszabályként rendvédelmi egészségkárosodási kereset-kiegészítés megállapítására kerülhet sor, amennyiben a munkakört elfogadja. Miniszteri mentesítés esetén nem kerül sor továbbfoglalkoztatásra, ekkor rendvédelmi egészségkárosodási járadék folyósítására kerül sor.

Ha a felajánlott beosztást, nem hivatásos munkakört elfogadja az érintett, akkor

- a hivatásos állomány tagja kormányzati szolgálati, közalkalmazotti vagy igazságügyi alkalmazotti szolgálati jogviszonyba kerül, és a Hszt. jelenleg hatályos szabályainak megfelelően áthelyezéssel szűnik meg a szolgálati viszonya,

- a hivatásos állomány tagja munkajogviszonyt létesít és a szolgálat viszonya a törvény erejénél fogva szűnik meg, vagy

- másik szolgálati beosztásba helyezés esetén a szolgálati viszonya fennmarad.

Figyelemmel arra, hogy az egészségkárosodási ellátás célja a korábbi jövedelem pótlása, ha esetlegesen alacsonyabb mértékű a civil munkakörhöz, új szolgálati beosztáshoz tartozó illetmény, akkor a korábbi illetmény és a civil munkakörhöz, új szolgálati beosztáshoz tartozó illetmény különbözetét kapja meg rendvédelmi egészségkárosodási kereset-kiegészítésként.

Ha a hivatásos állomány tagja a felajánlott szolgálati beosztást, nem hivatásos munkakört nem fogadja el, abban az esetben az általános szabályok szerint a felmentésre vonatkozó rendelkezéseket kell alkalmazni és egészségkárosodási ellátásra nem jogosult, és ebben az esetben sem kell a Hszt. 86. § (7) bekezdését alkalmazni.

A 82/C. § megfogalmaz egy mentesítési szabályt: a munkakör-felajánlástól a miniszter felmentést adhat az érintett kérelmére, és ez alapján az országos parancsnok előterjesztésére, ha az érintett egészségi állapota a rehabilitációs hatóság komplex minősítése alapján 50%-os, vagy kisebb mértékű.

A mentesítés eljárási szabályait és a miniszteri döntés szempontjait tartalmazza.

A 82/D. § az ellátásra való jogosultság megállapításának eljárási szabályait tartalmazza:

Az ellátás megállapítására irányuló eljárás hivatalból indul. Az állományilletékes parancsnok terjeszti fel a szükséges iratokat az országos parancsnoknak a 45 napos állás-felajánlási határidő lejártát követő munkanapon.

A felterjesztendő iratok körét miniszteri rendelet tartalmazza. Az országos parancsnok az iratok alapján állapítja meg az ellátásra való jogosultságot.

A közrehatás fennállása tárgyában a Becsületbíróság (Hszt. 225-227. §) dönt, melyet az országos parancsnok hív össze. A három főből álló Becsületbíróság negyedik tagjaként a FÜV eljárásban az alkalmatlanságot megállapító orvos működik közre, ötödik tagként pedig a humánigazgatási szakterület képviselője. A Becsületbíróság írásban dönt a közrehatás fennállásának kérdésében. A Becsületbíróság javaslata köti az országos parancsnokot. Ezzel egyidejűleg a Becsületbíróságra vonatkozó szabályozás kiegészül egy új 225/A. §-sal, a Becsületbíróság eljárására pedig a 226. § (1) bekezdésében szabályozott rendelkezései irányadóak.

Az országos parancsnok a Becsületbíróság döntésének kézhezvételét követő 30 napon belül dönt az egészségkárosodási ellátásra való jogosultság kérdésében.

Az egészségkárosodási ellátásra való jogosultság határidejének kezdete eltérően alakul attól függően, hogy az állás-felajánlási szakaszban mi történt. A kezdőnap megállapítására vonatkozó szabályok célja az, hogy minden esetben a folytonosság biztosított legyen, az ellátás fizetésének első napja mindig a jogviszony - és ezzel együtt az illetmény - megváltozását követő nap legyen, illetve egyszerre ne álljon fenn egyetlen esetben sem párhuzamosan két foglalkoztatási jogviszony egyetlen napig sem. Ez a gyakorlatban az alábbiak szerint alakul:

- Ha az állás-felajánlási határidő eredményesen telik el és valamilyen közszolgálati jellegű, de nem hivatásos munkakörbe kerül áthelyezésre az érintett: egészségkárosodási ellátásra a szolgálati viszony áthelyezéssel történő megszüntetését követő naptól lesz jogosult, vagyis a szolgálati viszony utolsó napján még a hivatásos jogviszonyból fakadó illetményére jogosult, az azt követő naptól már a nem hivatásos munkakör szerinti (alacsonyabb) illetményre és az azt kiegészítő rendvédelmi egészségkárosodási kereset-kiegészítésre jogosult.

- Ha az állás-felajánlási határidő eredményesen telik el és valamilyen munkavállalói munkakörbe kerül áthelyezésre az érintett: szolgálati viszonya a Hszt. 82. §-a alapján a törvény erejénél fogva szűnik meg, az ellátásra jogosultság kezdőnapját megelőző napon, amely pedig a munkajogviszony létesítésének napja, vagyis a szolgálati viszony utolsó napján még a hivatásos jogviszonyból fakadó illetményére jogosult, az azt követő naptól már munkajogviszonyban áll és az ennek keretében őt megillető illetményre (bérre) és az azt kiegészítő rendvédelmi egészségkárosodási kereset-kiegészítésre jogosult.

- Ha az állás-felajánlási határidő eredményesen telik el és az érintett a szolgálati viszonyának megszűnése nélkül másik beosztásba kerül, akkor az ellátás kezdőnapja az új szolgálati beosztás betöltésének első napja, vagyis egyik nap még az egészségi alkalmatlanság kialakulása előtti szolgálati beosztásnak megfelelő illetményre jogosult az érintett, a következő napon már az új szolgálati beosztás szerinti, a korábbinál alacsonyabb illetményre, és az azt kiegészítő rendvédelmi egészségkárosodási kereset-kiegészítésre jogosult

- Abban az esetben, ha miniszteri mentesítés alapján nem kerül sor továbbfoglalkoztatásra, akkor a jogosultságot megállapító döntés meghozatalát követő hónap első napjától jogosult az érintett a rendvédelmi egészségkárosodási járadékra.

Figyelemmel arra, hogy a rendvédelmi egészségkárosodási ellátás mértékét az egyéb ellátások (baleseti ellátás, rokkantsági ellátás, rehabilitációs ellátás) mértéke befolyásolja, az országos parancsnok hivatalból tájékoztatást kér az ezen ellátásokat folyósító szervtől.

A § tartalmaz két kisegítő szabályt:

- az Országgyűlési Őrségnél, továbbá a központi szerveknél az országos parancsnok és az állományilletékes parancsnok személye nem válik el egymástól, a két beosztást ugyanazon személy tölti be, így nem értelmezhető azon rendelkezés, miszerint az állományilletékes parancsnok terjeszti fel az eljárás lefolytatásához szükséges, jogszabályban meghatározott iratokat az országos parancsnok részére. Erre figyelemmel egy kisegítő szabály került beépítésre.

- A vezényelt állomány vonatkozásában az ellátás megállapítására az eredeti (vezénylő) szerv országos parancsnoka jogosult. Az állás-felajánlási kötelezettség mind a küldő, mind a fogadó szervet terheli, mindkét szerv köteles vizsgálni a lehetséges továbbfoglalkoztatást. Az ellátást minden esetben az eredeti rendvédelmi szerv folyósítja, ez alól a 82/H. § (1)-(3) bekezdése kivételt állapít meg.

A 82/E. § szerint az egészségkárosodási ellátás megállapítása határozott időre szól, igazodva a rehabilitációs hatóság által megadott felülvizsgálati időponthoz (ez orvos-szakmai kérdés, a rehabilitációs hatóság határozatában meghatározza ezt). A szabályozás eltér attól függően, hogy a rehabilitációs hatóság állapított-e meg további felülvizsgálati időpontot:

- ha igen, akkor ennek időtartamáig kerül sor a meghosszabbításra.

- ha a rehabilitációs hatóság nem írt elő újabb felülvizsgálati időpontot, akkor 5 év határozott ideig tartó meghosszabbításra kerül sor.

A jogosultság végső határideje a saját jogú nyugellátásra jogosultság időpontja.

A 82/F. § rendelkezik az egészségromlás azon esetköréről, amikor az egészségkárosodási kereset-kiegészítés megállapítását követően, felülvizsgálat eredményeként kerül megállapításra, hogy a jogosult egészségi állapota 50% alá csökkent. Ekkor hivatalból vagy az érintett kérelmére, az országos parancsnok a miniszternél mentesítési eljárást kezdeményez annak érdekében, hogy a foglalkoztatási jogviszony megszüntetésre kerülhessen. Ezzel olyan helyzetbe kerülhet az érintett, mint akinél már az eredeti eljárásban lehetőség volt a foglalkoztatási kötelezettségtől eltekintésre. Ilyen esetben rendvédelmi egészségkárosodási járadék megállapítására kell intézkedni.

Amennyiben az érintett egészségi állapota 50% fölé emelkedett, akkor állás-felajánlási kötelezettség keletkezik, és a rendvédelmi egészségkárosodási járadék helyett rendvédelmi egészségkárosodási kereset-kiegészítés megállapítása iránt kell intézkedni.

A 82/G. § az egészségkárosodási ellátás mértékére vonatkozóan tartalmaz rendelkezéseket. Az ellátás mértéke tekintetében a korábbi illetményt (egy hónapra eső távolléti díj) kell figyelembe venni, az alábbiak szerint: 

 

 ha továbbfoglalkoztatásra kerül sor [82/B. § (2) bekezdés]

 ha továbbfoglalkoztatásra nem kerül sor [82/B. § (3) bekezdés]

 szolgálattal összefüggő, szolgálatellátás során keletkezett [82/A. § (2) bekezdés]

 a korábbi távolléti díj 100%-ához viszonyítva az új illetmény különbözete (az egyéb ellátások levonásával)

 a korábbi távolléti díj 100%-ának megfelelő összeg (az egyéb ellátások levonásával)

 szolgálattal nem összefüggő, [82/A. § (3) bekezdés]

 a korábbi távolléti díj 65-80%-ához viszonyítva az új illetmény különbözete (az egyéb ellátások levonásával)

 a korábbi távolléti díj 65-80%-ának megfelelő összeg (az egyéb ellátások levonásával) 

A szolgálattal nem összefüggő esetkörben sávosan alakul az egészségkárosodási ellátás mértékének összege, a szolgálati időtől függően.

A törvény rendelkezést tartalmaz arra az esetre is, amikor továbbfoglalkoztatásra kerül sor, ilyenkor a civil munkakör vagy az egészségi állapotnak megfelelő szolgálati beosztás és a korábbi hivatásos illetmény különbözete kerül kereset-kiegészítésként megállapításra és folyósításra.

Az egészségkárosodási ellátás folyósítása a rendvédelmi szerv központi szervének feladata.

A rendvédelmi egészségkárosodási kereset-kiegészítés mértéke nem változik abban az esetben, ha a továbbfoglalkoztatott személy - foglalkoztatási viszonyára tekintettel - táppénzt vagy egészségügyi szabadság miatt távolléti díjat kap.

A 82/H. § a rendvédelmi egészségkárosodási kereset-kiegészítésként különbözet kerül megállapításra és folyósításra akkor is, ha az érintett nem az adott rendvédelmi szervnél, de a Hszt. hatálya alá tartozó más szervnél létesít foglalkoztatási jogviszonyt és különbözet áll fenn a bérek között. Ebben az esetben a másik rendvédelmi szerv folyósítja a továbbiakban a rendvédelmi egészségkárosodási kereset-kiegészítést.

A Nemzeti Védelmi Szolgálatnál és a Terrorelhárítási Központnál történő továbbfoglalkoztatás esetén az ellátással kapcsolatos döntések meghozatalára az országos parancsnok jogosult azzal, hogy a folyósítás ezen szervek feladata.

Az egészségkárosodási ellátás mértéke és folyósítása tekintetében a rendvédelmi szerv feladata továbbá, hogy annak összegére kiható tényezők változásával egyidejűleg ismételten elvégezze a szükséges módosításokat az egészségkárosodási ellátás összegében. Így el kell végezni újra a számításokat, ha:

- a baleseti ellátás, rehabilitációs ellátás, rokkantási ellátás mértéke változik;

- a rendvédelmi illetményalap emelkedik,

- a másik foglalkoztatási jogviszonyban folyósított kereset mértéke változik,

- ha a rendvédelmi szerv érdekkörében felmerült okból a továbbfoglalkoztatás megszűnik.

Továbbá a költségvetési forrás biztosításának törvényi garanciáit tartalmazza. A közterhek viselésével kapcsolatos szabályok és az, hogy az ellátásra jogosultság időtartama társadalombiztosítási szempontból szolgálati időnek minősül, nem a Hszt. szabályozási tárgykörébe tartozó szabályok, így azok nem e törvényben kerülnek elhelyezésre. Ezt a kapcsolódó törvények szabályozásával szükséges biztosítani.

A 82/I. § bejelentési kötelezettséget ír elő az egészségkárosodási ellátásra jogosultnak, valamint halál esetén a közeli hozzátartozónak. Szabályozásra került a jogalap nélkül felvett ellátás visszafizetésének rendje.

A 82/J. § az egészségkárosodási ellátásra való jogosultság megszűnésének eseteit tartalmazza, továbbá az egészségkárosodási ellátásról lemondás lehetőségét, melyre a jogosultság kezdőnapját követően van mód (amennyiben korábban úgy kíván dönteni a hivatásos állomány tagja, hogy nem kér egészségkárosodási ellátást, akkor a felmentés választására van lehetősége).

A 82/K. § adatkezelési rendelkezéseket tartalmaz annak érdekében, hogy az országos parancsnok az egészségkárosodási ellátást megállapító döntését meg tudja hozni, valamint annak megállapítása esetén értesítési kötelezettséget ír elő a rendvédelmi szerv részére a baleseti ellátást folyósító szerv, továbbá a megváltozott munkaképességű személyek ellátásait folyósító szerv irányába.

A 12. §-hoz

Módosítja a Hszt. felmentésre vonatkozó 86. § (2) bekezdés a) pontját. A módosítás következtében meghatározásra kerül, hogy az egészségkárosodási ellátásra jogosultakra nem a felmentés szabályait kell alkalmazni. E szabályhoz szorosan kapcsolódik a törvény 11. §-ában foglalt azon rendelkezés [82/A. § (6) bek.], hogy a hivatásos állomány tagjának joga van nyilatkozni arról, hogy az ellátás megállapítása helyett a felmentését kéri. A módosítás a koherencia megteremtése érdekében szükséges.

A 13. §-hoz

Biztosítani szükséges, hogy bizonyos esetek mentesíthessenek a rendfokozati vizsga letételének kötelezettsége alól, anélkül, hogy az a hivatásos állomány tagjának előmenetelét hátráltatná. Ennek megfelelően szükséges a Hszt. 121. § (2) bekezdésének, továbbá azzal összhangban a 125. § (3) bekezdésének módosítása, valamint a felhatalmazó rendelkezés kiegészítése.

A 14. §-hoz

A hatályos Hszt. arról rendelkezik, hogy a hat órát meghaladó szolgálatteljesítési idő esetén 30 perc munkaközi szünetet, a huszonnégy órás szolgálat esetén 60 perc munkaközi szünetet kell biztosítani. Ezen hatályos szabályozás alapján tehát ugyanannyi munkaközi szünet illeti meg azt, aki nyolc órán keresztül teljesít szolgálatot, mint azt, aki tizenkét órán keresztül. A módosítás a jelenlegi munkaközi szünetre vonatkozó időtartamokat megtartva, további differenciálásként beépít a törvénybe egy köztes időtartamot, amely szerint a tizenkét órát elérő szolgálatteljesítés esetén 45 perc munkaközi szünetet kell biztosítani.

A 15-16. §-hoz

Kiegészíti a Hszt. készenlétet szabályozó rendelkezéseit. Új jogintézmény, a kiemelt készenlét bevezetését az indokolja, hogy egyes szolgálati feladatok végrehajtása során szabályozni szükséges a rendelkezésre állásnak azt a különleges formáját, amikor az állományilletékes parancsnok a rendelkezésre állás helyét is meghatározza. A kiemelt készenlét helyeként az állományilletékes parancsnok csak a szolgálatteljesítési helyen kívüli helyet határozhat meg, azaz olyan nem fordulhat elő, hogy az érintett részére a rendes szolgálatteljesítési helyén kerüljön meghatározásra egy konkrét épület, ingatlan, ahol a készenlétet tölteni kell.

A kiemelt készenlét lényege tipikusan a szolgálati feladatokra vezénylés esetén igénybe vehető jogintézmény. A szolgálatteljesítési hely fogalmát a Hszt. 2. §-a határozza meg, eszerint a szolgálatteljesítési hely a rendvédelmi szerv szervezeti egységének székhelye vagy telephelye szerinti közigazgatási terület; változó szolgálatteljesítési hely megállapítása esetén az a munkaköri leírásban meghatározott közigazgatási terület, amelyen a szolgálati feladatot ténylegesen végre kell hajtani. Mindemellett az is rögzítésre kerül, hogy a kiemelt készenlét helyeként nem állapítható meg a konkrét szolgálati feladatok elvégzésének helye.

Ehhez a rendelkezésre állási formához a törvény az általános szabályhoz képest magasabb, 1% mértékű pótlékot rendel javadalmazásként.

A 17. §-hoz

A ruházati ellátás biztosítása érdekében szükséges az állomány személyes adatainak kezelése (tipikusan a ruházati méretek, illetve valamennyi, az ellátással összefüggő adat), részben a rendvédelmi szerv részéről, részben a ruházati ellátásra bevont, a ruházatot biztosító más szerv részéről. Az ehhez szükséges szabályt emeli be a Hszt.-be a módosítás, továbbá rendezi az adatkezelés időtartamát.

A 18. §-hoz

Az adójogszabályok változása miatt szükséges módosításokat tartalmaz.

A 19. §-hoz

Az egészségkárosodási ellátással összefüggésben a Becsületbíróságra vonatkozó speciális rendelkezéseket állapít meg.

A Becsületbíróság névjegyzékének vezetését a polgári nemzetbiztonsági szolgálatok és az Országgyűlési Őrség esetében a tiszthelyettesi és zászlósi, valamint a tiszti, főtiszti és tábornoki rendfokozati állománycsoportok esetében együttesen is lehetővé teszi. Ezen szervezetek létszámára tekintettel nincs megfelelő létszám a rendfokozati állománycsoportonként legalább 10 főből álló névjegyzék összeállításához (pl. lehet, hogy nincs a teljes létszámukban összesen tíz fő tábornok), ezért szükséges a speciális rendelkezés.

A 20. §-hoz

Az egészségkárosodási ellátás összegét a kártérítés összegének megállapításakor figyelembe kell venni, az elmaradt jövedelem összegéből annak mértékét le kell számítani, hiszen az ellátás megállapításának és folyósításának célja az, hogy minél kisebb összegű legyen az elmaradt jövedelem.

A 21. §-hoz

A Hszt. 259. § (1) bekezdése meghatározza a rendvédelmi szerv szociális gondoskodási körébe tartozó személyi kört. Indokolt, hogy e körben ne csak a szolgálati nyugdíjasok (azaz a Hszt. 2. § 29. pontja szerinti személyi kör) és közeli hozzátartozóik szerepeljenek, hanem azok is, akiknek a szolgálati viszonya - akár más foglalkoztatási jogviszony létesítése, akár továbbfoglalkoztatás nélkül - az egészségkárosodási ellátásra jogosultság megállapításával egyidejűleg, arra tekintettel szűnik meg.

A 22. §-hoz

A tisztjelöltekre vonatkozó, 2016. július 1-jén hatályba lépett végrehajtási szabályozás kialakításakor a fegyelmi jogkör gyakorlásának megosztására irányuló szándéknak megfelelően került meghatározásra az, hogy kinek a feladata a fegyelmi felelősség megállapítása, illetve a fegyelmi fenyítés kiszabása. A tisztjelöltek jogállásának megfelelően a szándék arra irányult, hogy fegyelmi jogkört az gyakorolhassa, akinek az érdekkörét a fegyelemsértés érintette. Ennek megfelelően főszabályként a Hszt.-ben szolgálati helyként meghatározott Nemzeti Közszolgálati Egyetem Rendészettudományi Kar Rendvédelmi Tagozatához került telepítésre a fegyelmi jogkör. Kivételként került megfogalmazásra, hogy amikor a tisztjelölt a rendvédelmi szervnél teljesített szolgálattal összefüggésben követ el fegyelemsértést, ekkor a jogkör a rendvédelmi szervhez került telepítésre. Mindkét esetben szükséges ugyanakkor a másik szereplő egyetértése a fenyítés kiszabásához.

Mindkét szabály esetében kiemelésre került a nemzeti felsőoktatásról szóló 2011. évi CCIV. törvény (a továbbiakban: Nftv.) 55. § (2) bekezdés e) pontja szerinti fegyelmi büntetés, a szankció súlyossága miatt, illetve azért, mert az mind a hallgatói jogviszony, mind a rendvédelmi szervnél fennálló tisztjelölti szolgálati jogviszony megszüntetéséhez vezet. Ezen fenyítést első fokon a Rendvédelmi Tagozat vezetője, másodfokon a dékán szabhat ki, azzal, hogy a kizárás fenyítés kiszabásához az országos parancsnok egyetértése szükséges.

A végrehajtási szabályok kialakításakor felmerült annak egyértelmű, törvényben történő rögzítésére az igény, hogy a Hszt. hatálya alá tartozó, a rendvédelmi szervvel fennálló tisztjelölti szolgálati jogviszonnyal kapcsolatos fegyelmi eljárásba a rendvédelmi szerven kívüli szereplő - a Nemzeti Közszolgálati Egyetem dékánja, illetve a Nemzeti Közszolgálati Egyetem Rendvédelmi Tagozata - is részt vehet. Ennek érdekében a Hszt.-t szükséges kiegészíteni azzal a mondattal, amely alapján a miniszter rendeletben jogosult meghatározni a fegyelmi jogkör gyakorlójának személyét. A felhatalmazó rendelkezések között a Hszt. 341. § (1) bekezdés 23. pont a) alpontja már tartalmazza az ehhez szükséges felhatalmazást.

A 23. §-hoz

A Hszt. felhatalmazó rendelkezései kiegészítésre kerülnek az egészségkárosodási ellátás tekintetében. Az adott rendvédelmi szerv irányításáért felelős miniszter kap felhatalmazást miniszteri rendelet kiadására a Hszt. hatálya alá tartozó szervek esetében.

A 24-25. §-hoz

Meghatározásra kerül a 2017. január 1-jétől december 31-éig tartó időszakra a hivatásos állomány tagjának járó illetmény.

A 2017. január 1. és 2018. december 31. közötti időszakra az alábbi átmeneti szabályok szerint kell az illetményt folyósítani.

A 2017. évi alapilletmény-emelés:

- 2017. évben a hivatásos állomány tagja a részére 2017. január 1-jére vonatkozó összegek alapján megállapított alapilletményre lesz jogosult, a teljes évben, ez alól kivételt képez az az eset, ha a hivatásos állomány tagjának beosztása év közben változik,

- az illetményt minden esetben az állományilletékes parancsnok munkáltatói intézkedése állapítja meg,

- azok esetében, akik részére jelenleg folyósított illetmény meghaladja a besorolás szerinti illetményt, továbbra is a most folyósított összeggel kell az illetményt megállapítani, és az ehhez szükséges mértékű korrekciós díjra jogosultak,

- azok, akik vonatkozásában a besorolás szerinti illetmény alapján további illetményemelkedést lehet biztosítani, illetményemelésre jogosultak azzal, hogy az illetményük nem lehet magasabb, mint a besorolás szerinti illetmény összege, és az emelkedés legfeljebb a 2015. június 30-ára vonatkozóan megállapított korábbi rendszeres díjazás 40%-áig terjedhet.

A 26. §-hoz

A tűzszerész szolgálati beosztást betöltők esetében meghatározza, hogy az illetmény megállapításakor figyelembe kell venni a Hszt. hatálybalépése előtti időszakból a 2015. első hat hónapjában teljesített tűzszerészpótlékra jogosító tevékenység alapján részére megállapított tűzszerészpótlék egy hónapra kiszámított átlagát is.

A 27. §-hoz

Átmeneti rendelkezés, amely egyértelműen rögzíti, hogy az egészségkárosodási ellátásra jogosultság azok esetében állapítható meg, akik esetében már a jelenlegi szabályozás hatálybalépést követően került megállapításra maga az egészségi alkalmatlanság is. Átmeneti rendelkezésként rögzíti továbbá, hogy azok esetében, akik részére még 2019. január 1-jét megelőzően kerül megállapításra az egészségkárosodási ellátás, annak mértékét a hivatásos állomány általános illetményfejlesztésével összhangban emelni kell.

A 28. §-hoz

A Hszt. 30. §-a és az ahhoz kapcsolódó felhatalmazó rendelkezés jelenleg a „készpénzt helyettesítő eszköz” kifejezést tartalmazza. Indokolt pontosítani ezen kifejezést és egyértelművé tenni, hogy a rendelkezést a hitelintézetekről és a pénzügyi vállalakozásokról szóló törvény szerinti „készpénz-helyettesítő fizetési eszköz” vonatkozásában kell alkalmazni.

A hivatásos állományba visszavétel szabályát is módosítja. Jelenleg visszavételre a hivatásos szolgálat felső korhatárát megelőző tíz évig van lehetőség. Az egészségkárosodási ellátásra jogosultak esetében ez a korlát a módosítás következtében kikerül, vagyis egészen a hivatásos szolgálat felső korhatáráig lehetőség van a visszavételükre. Ezen módosítással a megalkotásra kerülő új 82/J. § (1) bekezdés e) pontja szerinti felajánlásra szélesebb körben lesz lehetőség, ezen módosítással is növelve az érintett körnek a visszatérési lehetőségét.

A Hszt. 82. §-a vonatkozásában technikai módosítást tartalmaz az egészségkárosodási ellátás bevezetésével összefüggésben, figyelemmel arra, hogy a törvény erejénél fogva megszűnés esetköreit tartalmazó felsorolás kiegészítésre kerül.

A rendfokozati vizsga alóli mentességi lehetőségre tekintettel szükséges a Hszt. 125. § (3) bekezdésének módosítása is, valamint a rendfokozati vizsgával kapcsolatos felhatalmazó rendelkezés kiegészítése.

Az egészségkárosodási ellátással kapcsolatosan az országos parancsnok által hozott döntések esetén meg kell határozni, hogy az ellen nem az általános elévülési időn belül, hanem 15 napon belül lehet benyújtani, ennek érdekében szükséges a Hszt. 267. § (3) bekezdésének módosítása.

A Hszt. kiegészül az új 353/B. és 353/C. §-okkal, ennek megfelelően a Hszt. 352. §-ában meghatározott értelmező rendelkezések alkalmazási körét szükséges kiterjeszteni, a törvény az ehhez szükséges szövegcserés módosítást is tartalmazza.

A 2017. évi illetményemelésre tekintettel szükséges a Hszt. 355. § (2) bekezdésében szereplő átmeneti rendelkezésben is megemelni a 35%-os korlátot 40%-ra.

A 29. §-hoz

A Hszt. 82. §-a vonatkozásában technikai módosítást tartalmaz az egészségkárosodási ellátás bevezetésével összefüggésben, figyelemmel arra, hogy a törvény erejénél fogva megszűnés esetköreit tartalmazó felsorolás kiegészítésre kerül.

A Hszt. 340. § 7. pontja felhatalmazást ad a Kormánynak, hogy a diplomáciai szolgálat miatt külszolgálaton tartózkodók juttatásaira vonatkozó szabályokat rendeletben szabályozza. A külképviseletről és a tartós külszolgálatról szóló 2016. évi LXXIII. törvény megalkotásával összefüggésben is felülvizsgálatra került a tárgykör. Valójában a rendvédelmi szerv hivatásos állománya diplomáciai szolgálatot csak úgy lát el, ha előbb a Hszt. 62. vagy 65. §-a szerinti vezénylés útján a külpolitikáért felelős miniszter vagy az európai ügyek koordinációjáért felelős miniszter által vezetett minisztériumhoz, és onnan a kormánytisztviselőkre vonatkozó szabályozás szerint kerül sor a tartós külszolgálatukra. A diplomáciai szolgálatot tehát nem a Hszt. külföldre vezénylésre vonatkozó szabályai szerint látják el az érintettek, éppen ezért a felhatalmazó rendelkezés ezen része okafogyottá vált. A módosítás ezért az érintett szövegrész hatályon kívül helyezéséről rendelkezik.

A 30. §-hoz

A közszolgálati tisztviselőkről szóló 2011. évi CXCIX. törvény (a továbbiakban: Kttv.) az egyéb juttatások cím alatt szabályozza a célfeladatra vonatkozó rendelkezéseket. Célfeladatot a hivatali szervezet vezetője határozhat meg; ez csak olyan feladat lehet, amely rendkívüli, teljesítése a munkakör ellátásából adódó általános munkaterhet jelentősen meghaladja. Eredményes teljesítés esetén céljuttatás jár érte. A Kttv. lehetővé teszi továbbá azt is, hogy több szerv együttműködése esetén a hivatali szervezet vezetője más államigazgatási szervnél foglalkoztatott kormánytisztviselő részére is megállapítson célfeladatot. Ennek a gyakorlatban leginkább az uniós projektek esetében van jelentősége, amikor több államigazgatási szerv vesz részt a projekt megvalósításában. [Kttv. 154. § (2)-(3) bek.]

A Kttv. szabályait rendeli alkalmazni a Hszt. 72. §-a a rendvédelmi szerv hivatásos állományának tagja esetében. Eszerint a Kttv. szerinti célfeladat végrehajtásában a Kttv.-ben és végrehajtására kiadott rendeletben foglalt feltételekkel és korlátozásokkal a rendvédelmi szerv hivatásos állományának tagja is részt vehet és a kormánytisztviselőkkel azonos feltételek szerint a célfeladat eredményes végrehajtásáért céljuttatásra jogosult.

A törvény megnyitja a célfeladat biztosításának lehetőségét a közalkalmazottak számára is. Ezzel a különböző szervek együttműködésével megvalósításra kerülő uniós projektek végrehajtása során a főbb foglalkoztatási jogállás alá tartozók azonos feltételekkel kaphatnak célfeladatot és céljuttatást. A közalkalmazottak jogállásáról 1992. évi XXXIII. törvény módosítása a Hszt.-hez hasonló módon, a Kttv. szabályrendszerét rendeli alkalmazni. Figyelemmel arra, hogy a Kttv. szabályozása a más államigazgatási szervnél foglalkoztatott részére történő feladat-meghatározást rendezi, a törvényben foglaltakkal a Kttv. szerinti államigazgatási szervnél foglalkoztatott közalkalmazott részére nyílik meg a lehetőség. A Kttv. 1. §-ának megfelelően így a rendőrség, a büntetés-végrehajtás és a hivatásos katasztrófavédelemi szerv központi, területi és helyi szerveinél foglalkoztatott közalkalmazottak esetében lesz rá lehetőség, hogy a projekt kedvezményezettjeként a minisztérium célfeladatot határozzon meg pl. a rendőrségnél dolgozó közalkalmazott részére.

A 31. §-hoz

Az egészségkárosodási ellátás folyósításának időtartama a nyugdíj szempontjából szolgálati időnek minősül, és annak összege ellátási alapot képez, vagyis az öregségi nyugdíj alapját képező havi átlagkereset meghatározásánál azt figyelembe kell venni.

A 32. §-hoz

A rendelkezés tájékoztatási kötelezettséget ír elő a baleseti ellátást folyósító szervek részére. Ezen tájékoztatás alapján az egészségkárosodási ellátást folyósító rendvédelmi feladatokat ellátó szerv tudomást szerez minden esetben arról, ha az ellátás mértékét a pénzbeli baleseti ellátással összefüggésben módosítani szükséges. A baleseti ellátást folyósító szervek a rendvédelmi feladatokat ellátó szerv tájékoztatása alapján szereznek tudomást arról, hogy kinek a részére állapítottak meg egészségkárosodási ellátást, amely tájékoztatási kötelezettséget pedig a Hszt. határozza meg.

A 33. §-hoz

A rendelkezés tájékoztatási kötelezettséget ír elő a megváltozott munkaképességű személyek ellátásait folyósító szerv részére. Ezen tájékoztatás alapján az egészségkárosodási ellátást folyósító rendvédelmi feladatokat ellátó szerv tudomást szerez minden esetben arról, ha az ellátás mértékét a rokkantsági vagy a rehabilitációs ellátással összefüggésben módosítani szükséges. A megváltozott munkaképességű személyek ellátásait folyósító szerv a rendvédelmi feladatokat ellátó szerv tájékoztatása alapján szerez tudomást arról, hogy kinek a részére állapítottak meg egészségkárosodási ellátást, amely tájékoztatási kötelezettséget pedig a Hszt. határozza meg.

A 34. §-hoz

A Hszt.-hez hasonló módon a Kttv.-ben is szükséges az adójogszabályok változása miatt indokolt módosításokat elvégezni.

A 35. §-hoz

Adatkezelési rendelkezéseket tartalmaz annak érdekében, hogy a honvédelmi egészségkárosodási ellátásra jogosultságot és az ellátással kapcsolatos döntéseket az arra jogosult honvédségi szervezet vagy személy meg tudja hozni, valamint az ellátás megállapítása esetén a honvédségi szervezetnek tájékoztatási kötelezettséget ír elő a baleseti ellátást folyósító szerv, továbbá a megváltozott munkaképességű személyek ellátásait folyósító szerv, és a nyugdíj igazgatási szervek irányába.

-----STARTING---POINT---VEGE---

A 36. §-hoz

Hatályba léptető rendelkezést tartalmaz.