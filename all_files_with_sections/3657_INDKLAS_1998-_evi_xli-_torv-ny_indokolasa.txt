1998. évi XLI. törvény indokolása

az államháztartásról szóló 1992. évi XXXVIII. törvény módosításáról

-----STARTING---POINT---ALTALANOS--- 

Az államháztartásról szóló 1992. évi XXXVIII. törvény (Áht.) 50-52. §-ai a központi költségvetés, a 84. § (3), 85/A. § (3) bekezdése a társadalombiztosítási költségvetés előkészítésére, benyújtására eljárási határidőket állapítanak meg. Az Áht 70. §-a a jegyzők által elkészített következő évre vonatkozó költségvetési koncepció polgármesterek útján a helyi önkormányzati képviselő-testületnek történő benyújtási határidejét szabályozza.

Az eljárási rend és az ahhoz kapcsolódó határidők a költségvetés ütemes, átlátható és szervezett előkészítését szolgálják. Betartásáért a költségvetés jelentősége folytán a Kormány politikai felelősséget visel.

A központi költségvetést, a társadalombiztosítás pénzügyi alapjainak költségvetését a mindenkori választás után hivatalba lépő Kormánynak a saját programjával összhangban kell benyújtania. Ehhez, figyelembe véve a kormányzati átadás-átvétel folyamat-jellegét, megfelelő időt szükséges biztosítani, amelyre a hatályos jogi szabályozás nincs tekintettel.

A törvény lehetőséget teremt az államháztartás egyes alrendszereinek - a költségvetési törvénynek és a társadalombiztosítás pénzügyi alapjainak költségvetéséről szóló törvénynek - az időbeli összehangolására. Ez természetesen nem jelenti a két törvény összeolvasztását, csak időbeni együtt-tágyalási lehetőségét teremti meg.

A törvény még így is elegendő időt biztosít az Állami Számvevőszéknek a költségvetési előterjesztés véleményezésére, és az Országgyűlésnek a megtárgyalására.

-----STARTING---POINT---RESZLETES---

Az 1-4. §-hoz

A törvény biztosítja, hogy a választások után hivatalba lépő kormány megismerje a pénzügyminiszter által az előző kormány alatt kidolgozott költségvetési irányelveket és azt a saját programjával összhangban átdolgoztathassa. Ezt követően az eljárási rendben a költségvetési törvény előkészítésének és benyújtásának határidői úgy módosulnak, hogy az Országgyűlésnek megfelelő időtartam álljon rendelkezésre a benyújtott törvény megvitatására és elfogadására. Ennek érdekében a törvénymódosítás alapján az országgyűlési képviselők általános választásának évében lehetővé válik, hogy a Kormányt és a pénzügyminisztert kötelező határidők meghosszabbodjanak.

Ezzel összhangban a helyi önkormányzati költségvetési koncepció benyújtásának határideje - a korábbi szabályozástól eltérően - 15 nappal hosszabbodik meg.

Az 5-6. §-hoz

A módosítás arra irányul, hogy az államháztartásról szóló törvényben a társadalombiztosítás költségvetésére vonatkozó határidők biztosítsák a társadalombiztosítás pénzügyi alapjai költségvetésének és a költségvetésnek az egyidejű tárgyalását. Megteremti a lehetőségét annak, hogy a társadalombiztosítás pénzügyi alapjai költségvetéséről szóló törvényt az Országgyűlés az Állami Számvevőszék véleményének ismeretében tárgyalja meg.

-----STARTING---POINT---VEGE---

A 7. §-hoz

E paragrafus rendelkezik a törvény hatálybalépéséről.