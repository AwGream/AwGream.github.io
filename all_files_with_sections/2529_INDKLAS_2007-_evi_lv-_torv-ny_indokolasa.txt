2007. évi LV. törvény indokolása

a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosításáról

-----STARTING---POINT---ALTALANOS--- 

Az Alkotmánybíróság a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény (a továbbiakban: Lt.) kényszerbérletek felszámolásáról szóló 85. §-a rendelkezéseinek felülvizsgálata alapján előírta a törvény módosítását.

A 25/2006. (VI. 15.) AB határozat megállapította, hogy: „az Alkotmány 13. § (1) bekezdésében biztosított, a tulajdonhoz való jogot sértő, mulasztásban megnyilvánuló alkotmányellenes helyzet keletkezett annak következtében, hogy az Országgyűlés a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény 85. §-ában írt, kényszerbérlettel terhelt lakások esetében a tulajdonjog védelmét biztosító garanciális rendelkezéseket nem teljes körűen állapította meg.” Az Alkotmánybíróság ezért felhívta az Országgyűlést, hogy szabályozási feladatának 2007. június 30. napjáig tegyen eleget.

Az Alkotmánybíróság megítélése értelmében a kényszerbérletek felszámolásáról szóló Lt. eredeti 85. §-ának rendelkezései - az 1997. évi LVII. törvénnyel (a továbbiakban: Ltm.) történt módosítását követően - a kényszerbérlettel terhelt ingatlanok tulajdonosai részére biztosított igények tekintetében jelentősen módosultak, mivel e törvény elfogadásával az eredeti törvényhozói szándék módosult.

Az Lt. eredeti célja valamennyi lakás teljes értékének helyreállítása volt a meghatározott határidőn belül. Az Ltm. által bevezetett módosítást követően ez a cél azonban csak azokra a lakásokra terjedt ki, amelyek tulajdonosai 1997. június 30-ig bejelentették a kényszerbérlő elhelyezésére irányuló igényüket. Ha a cserelakás felajánlása nem történt meg, az Ltm. (1997. december 31. napját követően) az önkormányzatot a lakbérkülönbözet megfizetésére kötelezte, ám a további értékcsökkenés megtérítése nélkül.

Az Alkotmánybíróság határozata kimondta, hogy a kényszerbérlettel terhelt lakóingatlan tulajdonosai az Ltm. hatálybelépését követően is bizonytalan helyzetben maradtak, mert a szabályozás hiányosságából következően nem kiszámítható, mennyi idő múlva kerülhet sor a kényszerbérlet megszüntetésére.

„Az Alkotmánybíróság álláspontja szerint súlyos tulajdonjogi korlátozás történt, de nem olyan tulajdon elvonás, amely a kisajátítással esnék egy tekintet alá, így az Alkotmányból nem vezethető le a törvényhozónak az a kötelezettsége, hogy a kényszerbérletek esetében a tulajdonosnak teljes, feltétlen és azonnali kártalanítást nyújtson.”

Az Ltm. tehát a tulajdonos szabad rendelkezésének jogát oly módon nem tette teljessé, mint a kényszerbérlő távozásának ténye, tekintve, hogy a tulajdoni részjogosítványok teljes terjedelmükben nem gyakorolhatók.

Az Lt. 62. §-ának (3) bekezdése értelmében kényszerbérlet az állampolgár tulajdonában álló lakásra 1953. április 1. előtt bármilyen jogcímen, illetőleg ezt követően a lakásügyi hatóság kiutaló határozata alapján létrejött lakásbérlet, ideértve az 1952. évi 4. tvr. alapján államosított és az 1957. évi 28. tvr. alapján bérlővel lakottan a tulajdonosnak visszaadott lakásokat is. A kiutaló határozat alapján létrejött lakásbérlettel egy tekintet alá esett az állampolgár lakásába hatósági jóváhagyással csere útján beköltöző új bérlő és a tulajdonos-bérbeadó között létrejött lakásbérleti jogviszony [11/1953. (III. 24.) MT rendelet 2. §-ának c) pontja és 3. §-a, ezt követően a 35/1956. (IX. 30.) MT rendelet 56-57. §-ai és 61. §-a].

A kényszerbérletek létrejöttének lehetőségét a lakások elosztásáról és a lakásbérletről szóló 1/1971. (II. 8.) Korm. rendelet megszüntette, így 1971-től ilyen lakásbérleti jogviszonyok nem keletkezhettek.

A 2006. szeptemberi felmérések eredményei azt mutatják, hogy az önkormányzatok az Lt. 85. §-ában az eredeti 1996. december 31-ről 1998. december 31-ig meghosszabbított határidőig a kényszerbérletek több mint 95%-át megszüntették, illetve mintegy 3% a bérlő halálával vagy elköltözésével megszűnt. A felmérések szerint jelenleg még fennálló 36 kényszerbérletből Budapest Fővárosban 8 kerület területén 14 db (ebből: I., III., V., XI. és XIII. kerület területén 1-1 db; II. és XX. kerület területén 2-2 db; XXII. kerület területén 5 db), Pest megyében 3 önkormányzat területén 20 db (ebből Pécel 17 db, Szob 2 db, Visegrád 1 db), Baranya megyében 1 db, Hajdú-Bihar megyében 1 db kényszerbérlet áll fenn. A konkrét visszajelzésekből egyértelmű az is, hogy a 36 kényszerbérlet felszámolásának akadályai: cserelakás hiánya, vagy a felajánlott cserelakás kényszerbérlő által történt visszautasítása, illetőleg - kiemelten a Főváros XXII. kerületében fennálló mind az 5 kényszerbérlet esetében - a bérlői együttműködés hiánya, illetőleg forráshiány. A kapott jelzésekből megállapítható az is, hogy az önkormányzatok egyértelműen a végleges megszüntetésre törekednek, amelyhez a törvény szerinti négyféle lehetőség, valamint a központi költségvetési támogatás együttesen, eredményesen nyújthat segítséget.

Az adatok nem tartalmazzák azoknak a kényszerbérleteknek a számát, amelyeket csak a törvény jelenlegi módosítása után jelentenek be az önkormányzatokhoz. Az újonnan bejelentésre kerülő kényszerbérletek száma azonban a hivatkozott 1971-es jogszabályra tekintettel várhatóan elenyésző lesz.

A törvény - az Alkotmánybíróság határozatában foglaltakra figyelemmel - a még fennmaradt kényszerbérletek végleges megszüntetése érdekében nem konkrét dátum szerinti, de ugyanakkor belátható időtartamot határoz meg. Ezzel párhuzamosan a kényszerbérlet fennállásának tényét a bérlő, illetőleg a tulajdonos-bérbeadó határidő nélkül, az önkormányzathoz bármikor - írásban - bejelenthetik. Ez a megoldás lehetőséget ad az önkormányzatnak - a számtalan további elhelyezési feladata mellett - az ütemezésre azzal, hogy a teljesítést bizonytalan időre nem halaszthatja el, valamint belátható időt jelent a bérlőnek és a bérbeadónak a megoldásra.

Mindezek egyúttal annak figyelembe vételét jelentik, hogy az önkormányzatok - a jövőben is - csak a rendelkezésükre álló üres lakásaik felhasználásával képesek a kötelezettségüket teljesíteni. A törvény ezért hiába írna elő újabb - naptári nap szerinti konkrét - határidőt, ha azt az önkormányzat önhibáján kívül, képtelen megtartani. Adott esetben, ha vita merül fel, a bíróság is csak a kényszerbérlet fennállásának tényét tudja megállapítani, de cserelakás felajánlását határidőhöz nem tudja kötni, még kevésbé tudja a cserelakás helyett a pénzbeli térítés fizetésében történő megállapodás létrejöttét kötelezővé tenni.

A tulajdonos-bérbeadók teljes körű - akár utólagos, akár jövőbeni - kártalanítása továbbra sem merülhet fel, mert a kényszerbérletek felszámolásának nem lehetett és nem lehet célja, hogy a tulajdonos az üres lakást piaci értéken eladja, hanem sokkal inkább azt kell lehetővé tenni, hogy a lakást saját maga, illetőleg családja mielőbb birtokba vehesse.

A kényszerbérlet megszüntetéséig az önkormányzatnak a kényszerbérlő által fizetett lakbér és a bérbeadó által meghatározott lakbér különbözetét a bérbeadó-tulajdonos részére meg kell térítenie, a kényszerbérleti jogviszony megszűnésétől kezdődően azonban ez a kötelezettség az önkormányzatot a továbbiakban már nem terheli.

Az önkormányzatnak a feladat megoldásához a központi költségvetés a korábbinál magasabb és lakásonként azonos, fix összegű támogatást nyújt.

-----STARTING---POINT---RESZLETES---

Az 1-2. §-okhoz és 5. §-hoz

Az 1. § rendelkezései szerint módosításra kerülő Lt. 62. § (3) bekezdése a jelenlegi szabályok kötöttségét oldja oly módon, hogy a lakáscélú felhasználások köre bővül, és az ezekhez közvetlenül kapcsolódó infrastrukturális beruházásokra való felhasználás is minden önkormányzat és a fővárosi kerületi bevételek 50%-a tekintetében lehetővé válik. A módosítás ezért - az időközben bekövetkezett változásoknak, az állami lakáscélú támogatások igénybevételének új lehetőségeihez kapcsolódva - lehetővé tesz olyan további lakáscélú felhasználásokat, mint a társasházi és a lakásszövetkezeti épületek felújítására, a panelos pályázatokra való ráfordítást, továbbá a lakóépület felújítás-korszerűsítés mellett, a városrehabilitációs célú és az EU-források igénybevételéhez történő felhasználást.

Az Lt. 62. § (3) bekezdése továbbra is szerepelteti a kényszerbérletek felszámolására történő felhasználási célt, ami elengedhetetlen a kényszerbérletek mielőbbi felszámolását célzó - az Alkotmánybíróság 25/2006. (VI. 15.) AB határozata alapján benyújtott - törvény elfogadása után, a tényleges végrehajtás megvalósításához.

Tekintve, hogy a lakáscélú felhasználások teljes körének meghatározása a törvényben nem lehetséges, ezért a módosítás - hangsúlyozva egyébként továbbra is a lakáscélú felhasználás kötelezettségét - csak a legfontosabb, a leggyakrabban előforduló lakáscélokat sorolja fel azzal, hogy az önkormányzatok a rendeletükben a felsorolt lakáscélokon túlmenő saját lakáscélokat is meghatározhatnak. A felhasználás részletes szabályait a rendeletnek tartalmaznia kell.

Mindehhez igazodva, a kifejezetten a fővárosi kerületek 50%-os bevételének a fővárosi önkormányzat útján történő felhasználása [Lt. 63. § (3) bekezdése] - a fővárosi kerületek specialitása miatt - tartalmilag szintén változik. Így már nem csak a kerületi lakóépületek (a társasházakban megmaradt önkormányzati lakóépületrészek) felújítására, hanem ennél szélesebb körű lakáscélokra használhatók a bevételek. A felhasználás feltételeit és a pályázati eljárás rendjét a fővárosi közgyűlés rendeletében kell megállapítani.

Az 1. § szerinti Lt. 62. § (3) bekezdésének e) pontjában említett önkormányzati helyi támogatás fogalmát is meg kell határozni, mert időközben - az Alkotmánybíróság a 17/2006. (V. 17.) AB határozata alapján - a lakáscélú állami támogatásokról szóló 12/2001. (I. 31.) Korm. rendeletnek a települési önkormányzatok által nyújtható támogatásokról szóló 23. §-ának rendelkezései átemelésre kerültek a Magyar Köztársaság 2007. évi költségvetéséről szóló 2006. évi CXXVII. törvény 3. számú melléklet „10. A lakáshoz jutás feladatai” c. részbe. A módosítás az itt felsorolt lakáscélú feladatokat - mivel az Lt. alapján az önkormányzatok saját elidegenítési bevételeiről van szó - kiegészíti a társasházi és a lakásszövetkezeti lakóépületek közös részeinek felújítására, korszerűsítésére nyújtható támogatás lehetőségével.

A 3. §-hoz

A törvény fenntartja az önkormányzat cserelakás-felajánlási kötelezettségét az Lt. 62. §-ának (3) bekezdésében meghatározott kényszerbérletek megszüntetése érdekében, de nem ír elő naptári nap szerinti határidőt a felajánlás teljesítésére. A törvény azonban a végleges megszüntetés céljából, a bejelentéstől számított három éves időtartamon belüli cserelakás-felajánlás kötelezettségéről rendelkezik.

Annak érdekében, hogy az Alkotmánybíróság határozatában foglaltakra figyelemmel az Lt. 62. §-ának (3) bekezdésében meghatározottaknak megfelelő, ma még ténylegesen fennálló kényszerbérletek véglegesen és biztonsággal felszámolásra kerüljenek, a törvény nem szab határidőt a kényszerbérletek önkormányzat részére való bejelentésére, tehát akár a kényszerbérlő, akár a bérbeadó-tulajdonos ezt a bejelentést bármikor megteheti.

A törvény megtartja azt a korábbi rendelkezést, hogy a kényszerbérleti szerződést a cserelakás felajánlása esetén a tulajdonos-bérbeadó a szerződés felmondásával megszüntetheti, hiszen a cserelakásba való átköltözéssel a volt kényszerbérlő új, az önkormányzati lakásra vonatkozó bérleti szerződést köt. Változatlanul nincs akadálya azonban annak, hogy a kényszerbérlő a cserelakás megfelelősége kérdésében a bíróságtól jogvédelmet kérjen.

A törvény egyértelműen kimondja, hogy az önkormányzat és a kényszerbérlő a jövőben is megállapodhatnak cserelakás helyett pénzbeli térítés fizetésében. A pénzbeli térítés fizetését azonban az önkormányzat köteles - a bejelentéstől számított 3 éven belül - felajánlani a kényszerbérlő részére, ha lakásállományának ismeretében, ezen időtartamon belül nem képes a megfelelő cserelakást biztosítani. A megállapodás létrejöttének feltétele a kényszerbérlő kötelezettségvállalása arról, hogy - a pénzbeli térítés ellenében, annak kifizetését követő hónap utolsó napjával - a lakásból kiköltözik. A törvénynek ez, az Lt. 85. §-ának (2) bekezdésében megfogalmazott - és e tekintetben új - rendelkezése azonban azt jelenti, hogy már nem kell figyelembe venni az Lt. 23. §-ának (3) bekezdése alapján a helyi rendeletben az önkormányzati lakásra vonatkozó közös megegyezéses megszüntetésre meghatározott térítés mértékét, hanem attól eltérően, az önkormányzat és a kényszerbérlő - a törvény alapján - szabadon megállapodhatnak. A hatályos 85. § ugyanis csak a cserelakásos megszüntetésről rendelkezik, és mindössze a 90. § (2) bekezdésének b) pontja utal a „más módon” történő megszüntetésre, melyből a következik ugyan a pénzbeli térítés fizetésében való megállapodás lehetősége is, de erre jelenleg - ebben a jogszabályi környezetben - kizárólag az említett 23. § (3) bekezdésének keretein belül kerülhet sor.

A törvény további új rendelkezése, hogy - ha a kényszerbérlő és az önkormányzat a pénzbeli térítésben sem tudtak megállapodni - az önkormányzat közvetlenül, és ugyancsak a bejelentéstől számított legkésőbb 3 éven belül köteles a bérbeadó részére történő pénzbeli térítés fizetését, a kényszerbérlő kiköltözésének elősegítése céljából, felajánlani. A törvény a kényszerbérlő tényleges kiköltözése érdekében úgy rendelkezik, hogy ebben az esetben az önkormányzat a térítést csak a bérbeadó és a kényszerbérlő erről szóló írásbeli megállapodása alapján fizetheti ki.

A törvény a cserelakás helyett történő pénzbeli térítésnek mindkét - akár a kényszerbérlő, akár a bérbeadó részére való kifizetése - esetére kimondja, hogy a kényszerbérleti szerződés a kifizetést követő hónap utolsó napjával, a törvény erejénél fogva megszűnik.

Új rendelkezés annak kimondása, hogy a kényszerbérlet megszüntetése az önkormányzat által a lakás kényszerbérlővel lakottan történő megvásárlása útján is lehetséges. Ha erről a bérbeadó-tulajdonos és az önkormányzat megállapodik, a lakás önkormányzati tulajdonba kerül, tehát a lakbér mértékére, megfizetésére, a felek jogaira, kötelezettségeire és a szerződés megszűnésére a továbbiakban az önkormányzati lakásokra vonatkozó rendelkezéseket kell alkalmazni.

A törvény egyértelművé teszi azt is, hogy a kényszerbérlet megszüntetésére meghatározott négyféle megoldási mód egymás után következő sorrendisége megbontásra kerüljön, ha időközben kedvezőbb megoldás lehetősége merül fel.

Annak érdekében továbbá, hogy a fenti 4 lehetőség közül a bejelentéstől számított 3 éven belül az önkormányzat a felajánlási feladatait teljesítse, majd ezek megfontolásával a kényszerbérlő és a bérbeadó is együttműködjenek a végleges megoldás céljából, a törvény kimondja, hogy ha a 3 éven belül egyik megoldásban sem tudnak megegyezni, akkor a bérleti jogviszony kényszer-jellege a törvény erejénél fogva megszűnik és a volt kényszerbérlő a bérleti jogviszony fennmaradása mellett, a lakás bérlőjévé válik. Ez a bérlő jogbiztonságát szolgálja. A lakásbérleti jogviszony fennmaradására történő utalással ugyanis egyértelművé válik, hogy nem keletkezhet új bérleti szerződés, továbbá az ilyen lakásbérletek a jövőben is kizárólag az Lt.-t módosító 2005. évi CXXXII. törvény 41. §-a alapján, cserelakás egyidejű felajánlásával mondhatók fel. A kényszerbérletek jóval az itt meghatározott 1994. január 1. előtt, az 1/1971. (II. 8.) Korm. rendelet hatálybalépését megelőző jogszabályok alapján jöttek létre, amikor is a cserelakás nélküli felmondás kikötésére a szerződésben nem kerülhetett sor.

A törvénynek ez a rendelkezése egyúttal azt eredményezi, hogy a bérbeadó kérheti a lakbér emelését, de figyelembe kell vennie a bérlő személyes körülményeit is. Ezért a nyugdíjas vagy nyugdíjszerű ellátásban részesülő bérlőtől - hasonlóan az Lt. 2006. március 31-én hatályba lépett új rendelkezései alapján, az önkormányzati lakások nyugdíjas bérlői számára meghatározott kedvezménnyel - a lakás fekvése szerinti településen a szociális helyzet alapján bérbe adott önkormányzati lakásokra irányadó lakbérmérték háromszorosánál magasabb lakbér - ha a bérbeadóval másképp nem állapodnak meg - a szerződés fennállása alatt, nem igényelhető. A szociális lakbérek átlagos mértékének háromszorosa megfelel a költségelvű lakbérek átlagos mértékének, ezért a legmagasabb fizetendő lakbér nem jelent súlyosabb terhet a nyugdíjas volt kényszerbérlő részére az önkormányzati nyugdíjas bérlőkhöz képest akkor sem, ha az önkormányzat a költségelvű bérbeadást - és az ehhez szükséges költségelvű lakbérmértéket - nem szabályozza. Az önkormányzat az Lt. 2006. március 31-én hatályba lépett 34. § (1) bekezdése és 3. § (1) bekezdése alapján ugyanis csak a szociális helyzet szerinti bérbeadás és a szociális lakbérmérték meghatározására köteles.

A törvény fenntartja azt a szabályozási elvet, hogy amíg a kényszerbérlet - a törvényben meghatározott négy lehetőség közül bármelyik lehetőség választása alapján - nem szűnik meg, az önkormányzat a lakbérkülönbözetet a bérbeadó-tulajdonosnak megtérítse. Az önkormányzat jogvédelme - a tulajdonos-bérbeadó által közölt lakbér összegének bíróság előtti megtámadásának lehetősége által - továbbra is biztosított.

A 4. §-hoz

A törvény fenntartja a kényszerbérletek megszüntetése tekintetében a közös - önkormányzati és állami - szerepvállalást, mert a kényszerbérletek keletkezésére az akkori állami akarat miatt került sor, s az elhelyezéshez szükséges lakásállománnyal az önkormányzatok rendelkeznek.

Az ehhez szükséges forrást a központi költségvetés - az 1993. december 31-én hatályon kívül helyezett lakás-használatbavételi díjak rendszerének alkalmazása helyett lakásonként egységes (települések, komfortfokozat és lakásnagyság szerinti különbségtétel nélküli) - fix összegű, kétmillió forint támogatással egészíti ki. Ha a kényszerbérlet megszüntetésére pénzbeli térítés fizetésével vagy a lakás önkormányzat által a bérlővel lakottan történő megvásárlásával kerül sor, a támogatás összege az önkormányzati ráfordítás fele, legfeljebb azonban ugyancsak kétmillió forint.

Tekintve, hogy a törvény a teljesítésre naptári nap szerinti határidőt nem tartalmaz, ezért a törvény nem írja elő a költségvetési támogatás meghatározott időn belüli (korábban az 1997. év végéig történt teljesítéshez kapcsolt) megemelését. Az önkormányzat a támogatást utólag, 30 napon belül kapja meg az illetékes minisztériumtól.

-----STARTING---POINT---VEGE---

A 6. §-hoz

A törvény rendelkezik arról, hogy a hatályba lépését megelőzően az önkormányzathoz írásban már bejelentett kényszerbérletek esetén is a törvény új rendelkezéseit kell alkalmazni.

A törvény kimondja, hogy az Ltm. az új törvényi rendelkezések hatályba lépésével egyidejűleg hatályát veszti, mert a törvény új rendelkezéseket állapít meg a kényszerbérletek végleges megszüntetésére.

Az Lt. 62. § (3) és 63. § (3) új szabályait a folyamatban lévő ügyekre is alkalmazni kell.