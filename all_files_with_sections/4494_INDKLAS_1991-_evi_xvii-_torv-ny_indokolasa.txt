1991. évi XVII. törvény indokolása

a Kormány egyes társadalmi szervezetek feletti törvényességi felügyeletének megszüntetéséről

-----STARTING---POINT---ALTALANOS---

Egy adott társadalomban az egyesülés szabadságának tényleges mértéke az emberi szabadságnak és a társadalom demokratizmusának alapvető jellemzője. Az egyesülés szabadsága a népszuverenitásból ered, tehát korlátozása nem egyszerűen egy szabadságjog korlátozását, hanem a népszuverenitás, a demokrácia csorbítását jelenti. Ebből következően egyfelől egy demokratikus társadalomban az egyesülési jogot csak olyan korlátozásoknak lehet alávetni, amelyek a társadalom védelme érdekében szükségesek, vagyis az egyesülési jog gyakorlása keretében nem lehet olyan tevékenységet végezni, amely Alkotmány- vagy törvényellenes, illetve mások jogait sérti. Másfelől különös gondot kell fordítani arra, hogy megfelelő jogi garanciák biztosítsák annak érvényesülését, hogy a jogosítvány korlátozása a mindennapi gyakorlatban a fenti tartalmi követelményeknek megfeleljen.

A közigazgatási szervezetrendszer meghatározó szerepe a központi politikai és állami döntések végrehajtásában olyan „eredmény-orientáltságot” jelent, amely az alkotmányossági, törvényességi szempontok másodlagossá válásának veszélyét rejti magában.

Ezen túlmenően a társadalmi szervezetek érdekfeltáró, érdekképviseleti jellegű tevékenységének hiteles ellátása legalábbis megkérdőjelezhető a közigazgatási szervezetrendszerből való szervezeti és gazdasági önállóságuk rögzítése nélkül. Különösen így van ez azért, mert a társadalmi szervezetek működése a társadalom majd minden területét átfogja - legalábbis erre a hatályos jogi szabályozás lehetőséget ad - és ennek folytán tevékenységük gyakorta „konkurenciát” jelent az állami döntések végrehajtását végző közigazgatási szervezetrendszer számára.

A kifejtettek alapján nem egyeztethető össze a jogállamiság elvével, hogy a Kormány - mint a közigazgatás irányító szerve - az egyesülési jog alapján működő bármilyen társadalmi szervezet felett törvényességi felügyeletet gyakoroljon.

Az egyesülési jogról szóló 1989. évi II. törvény 23. §-a értelmében a törvény hatálybalépése előtt külön jogszabály alapján létesített, illetve működő társadalmi szervezetek tevékenységére, szervezetére és felügyeletére e jogszabályok módosításáig vagy hatályon kívül helyezéséig a korábbi, rájuk vonatkozó jogszabályok rendelkezései az irányadóak.

A törvény elfogadásakor ugyanis számos olyan társadalmi szervezet működött, melynek működése az önkéntes tagságon és az önkormányzati elven alapul, viszont a szervezetet jogszabály hozta létre vagy tevékenységét és működését - speciálisan e társadalmi szervezetről rendelkező - jogszabály szabályozta. Az egyesülési törvény részletes indokolása szerint ezekkel a társadalmi szervezetekkel kapcsolatban átmeneti szabályt kell alkotni, amelynek indoka az, hogy biztosítani kell az egyesülési jog új szabályozásának bevezetését, másrészt ezeket a jogszabályokat folyamatosan felül kell vizsgálni és összhangba kell hozni az egyesülési jogról szóló törvénnyel.

A Kormány törvényességi felügyeletét megszüntető Javaslat egyúttal az egyesülési jogról szóló 1989. évi II. törvény rendelkezéseinek érvényesülését - az ügyészség közreműködésével a bíróság által gyakorolt törvényességi felügyeletet - eredményezi az érintett szervezetek tekintetében is.

-----STARTING---POINT---RESZLETES---
-----STARTING---POINT---VEGE---