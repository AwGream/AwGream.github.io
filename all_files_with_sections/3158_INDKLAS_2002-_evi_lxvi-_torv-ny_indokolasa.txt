2002. évi LXVI. törvény indokolása

az Adó- és Pénzügyi Ellenőrzési Hivatal Bűnügyi Igazgatósága megszűnéséről

-----STARTING---POINT---ALTALANOS--- 

Az Adó- és Pénzügyi Ellenőrzési Hivatal (a továbbiakban: APEH) Bűnügyi Igazgatóságát az APEH egyes feladatairól szóló 1998. évi XCIII. törvény (a továbbiakban: APEH tv.) hívta életre, működését 1999. február 1-jén kezdte meg. A törvény megszületésekor az alapvető cél a gazdasági szférában megnövekedett és szervezetté vált bűnözés elleni hatékonyabb felderítő és nyomozati tevékenység biztosítása volt, egy kifejezetten erre szakosodott, speciálisan felkészült nyomozói állománnyal rendelkező nyomozó hatóság létrehozásával.

A Bűnügyi Igazgatóság nem tartozott a rendvédelmi szervek körébe, az APEH elnökének irányítása alatt álló ún. civil nyomozó hatóság volt, amelynek adónyomozói köztisztviselők.

Az APEH Bűnügyi Igazgatósága hatáskörébe a büntetőeljárásról szóló törvény alapján kilenc bűncselekmény nyomozása tartozott. [A jogosulatlan gazdasági előny megszerzése (Btk. 288. §), a számviteli fegyelem megsértése (Btk. 289. §), a csődbűntett (Btk. 290. §), az adó-, társadalombiztosítási csalás, ha azt az Adó- és Pénzügyi Ellenőrzési Hivatal hatáskörébe tartozó adóra vagy járulékra követik el (Btk. 310. §), a Munkaerő-piaci Alap bevételét biztosító fizetési kötelezettség megszegése (Btk. 310/A. §), a társadalombiztosítási, egészségbiztosítási vagy nyugdíjjárulék fizetési kötelezettség megsértése (Btk. 310/B. §), a csalás, ha azt az Adó- és Pénzügyi Ellenőrzési Hivatal hatáskörébe tartozó adóra, járulékra vagy költségvetési támogatásra követik el (Btk. 318. §), valamint az ezekkel a bűncselekményekkel összefüggésben elkövetett közokirat-hamisítás (Btk. 274. §) és magánokirat-hamisítás (Btk. 276. §).]

AZ APEH Bűnügyi Igazgatóságát az APEH tv. titkos információgyűjtési jogosultsággal ruházta fel. Az Alkotmánybíróság 31/2001. (VII. 11.) AB határozata alkotmányellenesnek minősítette és 2002. december 31-i hatállyal megsemmisítette az APEH tv. ezen rendelkezéseit.

Az APEH Bűnügyi Igazgatósága hatáskörébe utalt bűncselekmények nyomozását korábban - egy kivételével - a Rendőrség, mint általános nyomozó hatóság látta el. A tapasztalatok alapján nem indokolt az APEH szervezetében egy olyan önálló nyomozó hatóság fenntartása, amely nem rendelkezik titkos információgyűjtési jogosultsággal, az APEH Bűnügyi Igazgatósága működéséhez fűzött elvárásoknak a Rendőrség keretén belül működő szervezet tud leginkább megfelelni.

-----STARTING---POINT---RESZLETES---

Az 1. §-hoz

Az APEH Bűnügyi Igazgatósága és ezzel együtt az APEH bűnüldözési és nyomozó hatósági feladatai a törvény hatályba lépésével megszűnnek, ezzel egyidejűleg az Országos Rendőr-főkapitányság (a továbbiakban: ORFK) szervezetében egy új nyomozó szervet kell létrehozni.

A korábban az APEH Bűnügyi Igazgatósága hatáskörébe utalt bűncselekmények felderítése és nyomozása az általános nyomozó hatóságként működő rendőrség feladatává válik. [A büntetőeljárásról szóló törvény 1973. évi I. törvény (a továbbiakban: Be.) 16. §-a (5) bekezdésének, illetve a büntetőeljárásról szóló 1998. évi XIX. törvény (a továbbiakban: új Be.) 36. §-a (4) bekezdésének ezzel összhangban történő hatályon kívül helyezéséről a büntetőjogszabályok módosításáról szóló törvény rendelkezik.]

A rendőrség nyomozó hatóságainak hatásköréről és illetékességéről szóló 15/1994. (VII. 14.) BM rendelet értelmében az ORFK a rendőrség központi nyomozó hatósága, melynek nyomozó szervekre történő tagozódását e rendelet állapítja meg. Az Országos Rendőr-főkapitányság szervezetén belül létrehozott új nyomozó szervet, annak hatáskörét és illetékességét a belügyminiszteri rendelet módosítása állapítja meg, megtartva azt a szervezeti tagozódást, hatásköri- és illetékességi szabályozást, amely szerint az APEH Bűnügyi Igazgatósága működött, garantálva a pénzügyi nyomozó szerv önállóságát.

Az ORFK pénzügyi nyomozó szerve hatáskörébe tartozó bűncselekmények speciális jellege miatt, a szakmai munka folyamatossága érdekében az országos rendőrfőkapitány a nyomozó szerv vezetőjének kinevezése előtt kikéri az APEH elnökének a véleményét.

Az ORFK pénzügyi nyomozó szervének a tagja a pénzügyi nyomozó. A közszolgálati jogviszonyban álló /köztisztviselő/ pénzügyi nyomozó a büntetőeljárásról szóló törvény alapján, mint a nyomozó hatóság tagja látja el feladatát, értelemszerűen nem rendelkezik a rendőrségről szóló 1994. évi XXXIV. törvényben (a továbbiakban: Rtv.) a hivatásos állományú rendőr számára biztosított intézkedési, illetve kényszerítő eszközök alkalmazására vonatkozó jogosultsággal. A bűnüldözési és nyomozó hatósági feladatok ellátásában azonban ez a köztisztviselő jogállású pénzügyi nyomozó számára akadályt nem jelent, mivel egyrészt ezek a jogosultságok nem a nyomozó hatósági működéshez, hanem a rendvédelmi feladatok ellátásához, a Rendőrség, mint fegyveres rendvédelmi szerv működéséhez köthetők, jogalapjuk ezen nyugszik, másrészt a Rendőrség szervezetében működő pénzügyi nyomozó szerv állományába a későbbiek során hivatásos szolgálati viszonyban álló nyomozók is tartozhatnak, akik rendelkeznek a rendőr számára biztosított eszközökkel. Megjegyzendő, hogy a tisztán nyomozó hatósági feladatot ellátó ügyészségi nyomozó hivatalok nyomozó ügyészei, illetve ügyészségi nyomozói sem rendelkeznek intézkedési, illetve kényszerítő eszközök alkalmazására vonatkozó jogosultsággal.

A 2-4. §-hoz

Az ORFK az APEH jogutódja mindazokban a jogviszonyokban, amelyekben az APEH a Bűnügyi Igazgatóságot érintően jogosult vagy kötelezett, azaz mind a vagyoni jogok és kötelezettségek, mind az alkalmazottak feletti munkáltatói jog gyakorlása és az alkalmazottak közszolgálati jogviszonyának fennállása tekintetében. A törvény alapján az APEH Bűnügyi Igazgatósága alkalmazottainak közszolgálati jogviszonya megmarad, illetményüket, egyéb járandóságaikat és juttatásaikat tekintve hátrány nem éri őket.

Az APEH Bűnügyi Igazgatósága köztisztviselői közszolgálati jogviszonyának fennállása tekintetében a jogutódlás kimondása az Rtv. 7. §-ának (1) bekezdésén alapul, amely szerint a Rendőrség személyi állománya hivatásos állományú rendőrökből, köztisztviselőkből és közalkalmazottakból állhat. E törvényi rendelkezés alapján az Országos Rendőr-főkapitányság állományában jelenleg is vannak köztisztviselők.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 42. §-ának (3) bekezdése értelmében a miniszter a hivatásos szolgálati beosztást köztisztviselői vagy közalkalmazotti munkakörré, a köztisztviselői, illetve közalkalmazotti munkakört hivatásos szolgálati beosztássá átminősítheti, illetőleg az állománytáblában megjelölt beosztást, munkakört a hivatásos állomány tagjával, köztisztviselővel vagy közalkalmazottal betöltheti.

Az ORFK a jogutód az APEH Bűnügyi Igazgatósága által folytatott büntetőeljárás és titkos információgyűjtés tekintetében is, ez által biztosított a bűnüldözési és nyomozó hatósági feladatok ellátásának folyamatossága. Ezt garantálja az is, hogy a feladatoknak a Rendőrséghez való visszatelepítése nem igényli a személyi állomány köztisztviselői jogállásának megváltoztatását, amelynek következtében az új szervezetnél marad a jelenlegi adónyomozói állomány. Az ORFK pénzügyi nyomozó szerve ugyanakkor az ezt meghatározó belügyminiszteri rendelet értelmében megőrzi az APEH Bűnügyi Igazgatósága hatáskörét, jogosítványait, szervezeti felépítését.

Az Rtv. VII. fejezete a Rendőrséget, mint szervezetet jogosítja fel a titkos információ gyűjtésére, így az ORFK pénzügyi nyomozó szerve a Rendőrség részeként a titkos információgyűjtés folytatására jogosult.

Az ORFK pénzügyi nyomozó szerve feladatai ellátáshoz szükséges pénzeszközök a Belügyminisztérium 2003. évi költségvetési előirányzataiban találhatók, míg az APEH Bűnügyi Igazgatósága vagyonának átcsoportosításról és a vagyon átadásáról az érintett minisztereknek 2003. április 15-ig meg kell állapodni.

-----STARTING---POINT---VEGE---

Az 5-7. §-hoz

Mivel az APEH Bűnügyi Igazgatósága 2002. december 31. után az Alkotmánybíróság határozata értelmében titkos információgyűjtést nem folytathat, a feladat ellátásnak folyamatossága és az eredményesség megőrzése érdekében a törvény 2003. január 1-én lép hatályba, ezzel egyidejűleg hatályát veszti az APEH tv., és más törvények azon paragrafusai és szövegrészei, amelyek az APEH nyomozó hatóságával kapcsolatban rendelkezéseket tartalmaznak.

A köztisztviselők jogállásáról szóló 1992. évi XXIII. törvény 44. §-ának (1) bekezdése módosításával az 50%-os illetménykiegészítés megállapítására jogosult szervek körébe beillesztésre kerül az ORFK pénzügyi nyomozó szerve. A módosítás eredményeképpen az APEH Bűnügyi Igazgatóságánál korábban 50%-os illetménykiegészítésben részesült köztisztviselők továbbra is jogosultak lesznek erre.