1997. évi LI. törvény indokolása

a Munka Törvénykönyvéről szóló 1992. évi XXII. törvény módosításáról

-----STARTING---POINT---ALTALANOS--- 

A Munka Törvénykönyvéről szóló 1992. évi XXII. törvény (a továbbiakban: MT) jelenlegi módosítását alapvetően az Európai Unióhoz való csatlakozáshoz szükséges jogharmonizációs feladatok teljesítése, valamint a gyakorlatban felmerült jogalkalmazási problémák rendezése teszi szükségessé.

Az Európai Unió irányelvei közül a törvény „a munkavállalók jogainak a vállalatok, üzemek és üzletrészek tulajdonosváltása esetén történő megóvásáról” szóló 77/187/EGK, valamint „a tömeges elbocsátásokra vonatkozó jogszabályok összehangolásáról” szóló 75/129/EGK irányelv tartalmát építi be az MT szabályrendszerébe.

A 77/187/EGK irányelv tartalma átfogja mind az individuális munkaviszonyt, mind pedig a kollektív munkajog rendszerét. Az irányelv koncepciójának lényege az, hogy a munkáltató személyében bekövetkező változás a munkaviszonyokat nem érinti, illetve a tulajdonosváltozás időpontjában a munkaviszonyból származó jogok és kötelességek automatikusan átszállnak az egyik munkáltatóról a másik munkáltatóra. Ezen túlmenően az új munkáltatónak be kell tartania a kollektív szerződésben megállapított munkafeltételeket, annak felmondásáig vagy lejártáig, illetve új kollektív szerződés hatálybalépéséig, vagy alkalmazásáig, úgy ahogy azokat a kollektív szerződés a korábbi munkáltatóra előírta. Az irányelv rendelkezéseket tartalmaz még a munkavállalók képviselőinek védelméről, valamint mind az átadó, mind pedig az átvevő munkáltatót terhelő tájékoztatási és konzultációs kötelességekről. A fentieken túlmenően az irányelv lehetőséget ad a munkavállalókat védő egyéb rendelkezések megalkotására is.

A hatályos MT az érintett irányelv jónéhány elemét lényegében tartalmazza, a törvény ugyanakkor teljes egészében átveszi az irányelv rendelkezéseit, továbbá él azzal a lehetőséggel is, hogy a munkavállalók számára nagyobb biztonságot jelentő szabályokat állapítson meg (egyetemleges, illetve kezesi felelősség).

A tömeges elbocsátásokra vonatkozó jogszabályok összehangolásáról szóló 75/129/EGK irányelv a tömeges elbocsátás fogalmának meghatározása tekintetében a tagállamok számára választási lehetőséget biztosít. E szerint tömeges elbocsátás a munkáltató működésével összefüggő okból foganatosított elbocsátás, amely - az egyik változat szerint

- harminc napos időtartamon belül,

- a rendszerint húsznál több és száznál kevesebb munkavállalót foglalkoztató üzemekben legalább tíz főt,

- a rendszerint legalább száznál több és háromszáznál kevesebb munkavállalót foglalkoztató üzemekben legalább a munkavállalók tíz százalékát,

- a rendszerint háromszáznál több munkavállalót foglalkoztató üzemekben legalább harminc főt,

vagy - a másik változat szerint -

- kilencven napos időtartamon belül legalább húsz főt érint. Ez utóbbi esetben a munkáltatónál rendszerint foglalkoztatottak létszáma nem releváns.

Az irányelv előírja, hogy a munkáltató tömeges létszámcsökkentés esetén köteles előzetesen a munkavállalók képviselőivel konzultálni, s a konzultációt megelőzően a csökkentés szempontjából jelentős információkat, adatokat a munkavállalók képviselői részére biztosítani.

A tömeges elbocsátásokra vonatkozó hatályos szabályok alapvetően összhangban állnak a 75/129/EGK irányelv rendelkezéseivel. E körben - a teljes harmonizáció érdekében - néhány részletkérdés [a leépítés mértékére, időtartamára, a munkavállalók képviselőivel való konzultációra, stb. vonatkozó szabályok] pontosítására kerül sor.

A törvényben szereplő módosítások a 77/187/EGK, valamint a 75/129/EGK irányelvek teljes harmonizációját jelentik.

-----STARTING---POINT---RESZLETES---

Az 1. §-hoz

A hatályos szabályozás értelmében a munkavállaló a munkaviszony fennállása alatt nem tanúsíthat olyan magatartást, amellyel munkáltatója jogos gazdasági érdekeit veszélyeztetné. A munkaviszony megszűnését követően e kötelezettség a munkavállalót csak ilyen tartalmú, megfelelő ellenérték fejében kötött megállapodás alapján és legfeljebb három évig terhelheti. Ennek további feltétele, hogy a munkaviszonyt a munkavállaló rendes felmondással, illetve a munkáltató rendkívüli felmondással szüntesse meg.

A gyakorlati tapasztalatok szerint ez utóbbi, a munkaviszony megszüntetésének módjára vonatkozó rendelkezés indokolatlan és életidegen. [A munkavállaló magatartása ugyanis a munkaviszony más módon (munkáltatói rendes felmondással) való megszüntetését is eredményezheti.]

A törvény ezért - bár a versenytilalmi megállapodás megkötését változatlanul lehetővé teszi - a megszüntetés módjára vonatkozó előírást a rendelkezés szövegéből törli.

A 2. §-hoz

Az állami szerveknek és a munkáltatóknak a szakszervezetekkel való együttműködési kötelességét az MT több rendelkezése konkretizálja.

A törvény a hatályos rendelkezéseket pontosítja annak kimondásával, hogy az állami szervek és a munkáltatók a szakszervezet észrevételeivel, javaslataival kapcsolatos álláspontjukat részletesen és harminc napos határidőn belül kötelesek kifejteni.

A törvény ezen túlmenően a tájékoztatási kötelezettséget összhangba hozza a tömeges létszámleépítésre vonatkozó, az MT-be most beiktatásra kerülő rendelkezésekkel. E szerint a munkáltató tájékoztatási kötelezettsége már akkor is fennáll, ha az intézkedés - a foglalkoztatotti létszámtól függően - a munkavállalók tíz százalékát, de legalább tíz főt közvetlenül érinti.

A 3. §-hoz

A törvény erősíteni kívánja a szakszervezeti tisztségviselők munkajogi védelmét. A törvény ezért lehetővé teszi, hogy a szakszervezeti tisztségviselő munkaviszonyának a munkáltató általi, a közvetlen felsőbb szakszervezeti szerv egyetértésének hiányában történő rendes felmondása esetén a szakszervezet kifogást nyújtson be; függetlenül attól, hogy a tisztségviselő - mint munkavállaló - az intézkedéssel szemben jogvitát kezdeményezhet.

A 4. §-hoz

A módosítás szerint a szakszervezeti tisztségviselő munkajogi státusában bekövetkező változáshoz a felettes szakszervezeti szerv előzetes egyetértése szükséges. A rendkívüli felmondás előtt a felettes szakszervezeti szerv véleményt nyilváníthat.

A 77/187/EGK irányelv értelmében amennyiben a jogutódlással érintett „üzem” megtartja önállóságát, az átszállással érintett munkavállalók képviselőjének, vagy képviseletének jogállása és funkciói akként maradnak meg, ahogyan ezt a tagállamok jogi és igazgatási szabályai előírják. Ha az átszállás által érintett munkavállalók képviselőinek megbízatása az átszállás napján hatályát veszti, akkor ezekre a képviselőkre továbbra is a tagállamok jogi és igazgatási szabályai, vagy gyakorlata szerinti védőintézkedések érvényesek.

A törvény - az irányelvben foglaltakkal összhangban - tartalmazza, hogy a jogutódlás ténye a tisztségviselők védelmét nem érinti. Ha a jogutódlás a tisztségviselő megbízatásának megszűnését eredményezi, a védelem - az általános szabályoknak megfelelően - a tisztségviselőt további egy évig megilleti, feltéve, ha tisztségét legalább hat hónapon át betöltötte.

Az 5. §-hoz

A gyakorlati tapasztalatok szerint szükségesnek mutatkozik a kollektív szerződés kiterjesztésére vonatkozó szabályok pontosítása, a kiterjesztett kollektív szerződés ugyanis - egyes esetekben - a kívülálló munkáltatókra olyan kötelezettségeket ró, amelyek betartása számukra lehetetlen és indokolatlan.

Tekintettel arra, hogy a kollektív szerződés kiterjesztésének célja nem a verseny megszüntetése, a konkurencia tönkretétele, hanem éppen ellenkezőleg a tisztességes verseny elősegítése céljából a foglalkoztatási feltételek közelítése; a törvény lehetővé teszi a kollektív szerződés egyes rendelkezéseinek kiterjesztését is. E szerint a munkaügyi miniszter a felek együttes kérésére nemcsak a kollektív szerződés egészét, hanem egyes rendelkezéseit is kiterjesztheti az egész ágazatra (alágazatra). A kiterjesztésnek egyebekben változatlanul feltétele, hogy a kiterjesztést kérelmező felek az adott ágazatban reprezentatívnak minősüljenek. A tervezett kiterjesztésről az érintett országos munkaadói és munkavállalói szervek előzetesen véleményt nyilváníthatnak.

A hatályos szabályok szerint a kiterjesztés hatálya akkor is fennáll, ha az eredeti szerződést kötő felek a kollektív szerződést felmondják, vagy valamely szervezet általi felmondás következtében az eredetileg fennálló reprezentatívitás megdől. Annak érdekében, hogy a miniszter - a megváltozott körülményekre tekintettel - a reprezentatívitás fennállását ismételten megvizsgálhassa; a törvény kimondja, hogy a felmondó fél (illetve szervezet) a felmondásról köteles a munkaügyi minisztert haladéktalanul tájékoztatni. Amennyiben a kiterjesztés feltételei már nem állnak fenn, a miniszter - hivatalból - a felmondási idő lejártának napjára a kollektív szerződés kiterjesztő hatályát megszünteti.

A 6. §-hoz

A kollektív szerződés hatályára vonatkozó jelenlegi rendelkezések - a gyakorlati tapasztalatok szerint - értelmezési problémákat vetettek fel. A törvény ezért egyértelműen kimondja, hogy a kollektív szerződés hatálya - többek között - arra a munkáltatóra terjed ki, aki a kollektív szerződést kötő munkáltatói érdekképviseleti szervezethez később csatlakozott.

A 7. §-hoz

A törvény a 77/187/EGK számú irányelvben foglaltaknak megfelelően kimondja, hogy a jogutód munkáltató a jogelőd munkáltatóra kiterjedő hatályú kollektív szerződésben meghatározott munkafeltételeket - annak felmondásáig, illetve hatályának lejártáig, vagy az új kollektív szerződés hatályba lépéséig - köteles fenntartani.

A törvény ezzel összefüggésben két megszorító rendelkezést tartalmaz. Egyrészt a munkarendre vonatkozó kollektív szerződéses rendelkezéseket megkülönböztetetten kezeli és e rendelkezések betartatása alól a jogutód munkáltatót mentesíti. A jogutód munkáltatónak ugyanis adott esetben olyan munkarendet - mint munkafeltételt - kellene átvennie, amelyet saját technológiájára, gazdasági, illetve szervezeti környezetére egyáltalán nem tud adaptálni.

Az irányelv úgy rendelkezik, hogy az egyes államok belső joga a munkafeltételek fenntartásának időtartamát egy évben korlátozhatja. A törvény - hangsúlyozva a kollektív megállapodások fontosságát - kimondja, hogy a jogelődre irányuló munkafeltételeket a jogutód munkáltató a fentiekben hivatkozott tényállások [kollektív szerződés felmondása, hatályának lejárta, illetőleg új kollektív szerződés hatályba lépése] bekövetkeztéig, de legalább egy évig köteles fenntartani.

A jogutódlás eredményeként előfordulhat, hogy a jogutód munkáltatóra több kollektív szerződés „hatálya terjed ki.” Ez a jogutódlással érintett munkavállalók esetében a jogelődre irányadó kollektív szerződés, a jogutód munkáltató eredeti munkavállalóira pedig a jogutódnál megkötött kollektív szerződés alkalmazását jelenti. Ez a helyzet természetesen negatív hatásokat válthat ki, ezért a szabályozás célja az, hogy közvetett módon ösztönözze az ilyen jellegű jogügyletekben résztvevő munkáltatókat az alaposabb előkészítésre, munkaügyi kapcsolataik összehangolására és a munkavállalói érdekek fokozottabb védelmére.

A jogutódlás egyes eseteiben lehetséges, hogy a jogutód munkáltatóra irányadó kollektív szerződés a jogelőd munkáltató kollektív szerződésénél kedvezőbb szabályokat tartalmaz. A törvény értelmében - ebben az esetben - a jogutódlással érintett munkavállalók tekintetében is a jogutód munkáltató kollektív szerződését kell alkalmazni.

A 8. §-hoz

A törvény a Nemzetközi Munkaügyi Szervezet 138. számú - Magyarország által még nem ratifikált - egyezményének megfelelően az alkalmazás alsó korhatárát tizenöt évre emeli fel. Az egyezmény ratifikációjával kapcsolatos korábbi vizsgálat eredményeként ugyanis megállapítást nyert, hogy a ratifikáció szakmailag indokolt. E módosítás eredményeként a ratifikációnak - a továbbiakban - akadálya nincs.

A 9. §-hoz

A törvény a 77/187/EGK irányelv 3. cikkely (1) bekezdésében foglaltaknak megfelelően egyértelműen kimondja, hogy a munkáltató személyében bekövetkező változás a munkaviszonyok fennállását nem érinti. A munkaviszonyból származó jogok és kötelezettségek a jogutódlás időpontjában - automatikusan - átszállnak a jogelőd munkáltatóról a jogutód munkáltatóra. Mivel a fenti tényállás egyben automatikus - azaz az érintett munkavállalók akaratától független - átszállást jelent, indokolt a munkavállalói igények védelme érdekében garanciális szabályok beépítése. Erre az irányelv 7. Cikkelye alapján lehetőség van. Az irányelv által biztosított lehetőséggel élve a törvény kimondja, hogy a jogelőd munkáltató - a jogutódlás időpontját megelőzően keletkezett és a jogutóddal szemben, a jogutódlástól számított egy éven belül érvényesített munkavállalói követelésekért - a jogutód munkáltatóval egyetemlegesen felel. A törvényben szabályozott egyetemleges felelősség nem ismeretlen az EU tagállamainak jogában (ld. például Németország vonatkozó szabályozását).

A 10. §-hoz

A gyakorlatban a felek között nem egyszer vált feszültség forrásává a felmondási tilalom időtartamának differenciálatlan szabályozása. A vonatkozó rendelkezés - a gyakorlati tapasztalatok szerint - jogértelmezési problémát is felvetett.

A törvény a határozatlan időtartamra létesített munkaviszony rendes felmondással történő megszüntetése esetén a felmondási tilalmak időtartamának differenciált szabályozását vezeti be, abból kiindulva, hogy néhány napos, pl. keresőképtelen állapot után nem indokolt a harminc napos felmondási tilalom fenntartása. A törvény szerint a tizenöt napot el nem érő keresőképtelen állomány után nincs további felmondási tilalmi időszak, tizenöt és harminc nap között további tizenöt nap, harminc napot meghaladó keresőképtelen állományt követően pedig harminc nap a felmondási tilalom.

A 11. §-hoz

A 77/187/EGK irányelv 4. Cikkelye kiemeli, hogy a munkáltató személyében bekövetkező változás önmagában nem lehet a felmondás jogalapja. A törvény - a munkaviszony megszüntetésének hazai rendjére tekintettel - ennek megfelelően rendelkezik.

A 12. §-hoz

A munkavállalók egzisztenciális védelme szempontjából rendkívül jelentős a 75/129/EGK számú irányelv, amelynek lényegesebb pontjai a foglalkoztatás elősegítéséről és a munkanélküliek ellátásáról szóló 1991. évi IV. törvény 22-23. §-ban már eddig is megtalálhatók voltak. A tömeges létszámleépítés komplex szabályozását azonban indokolt a Munka Törvénykönyvében szerepeltetni, többek között azért is, mert erre az intézményre is vonatkoznak a munkaviszony megszüntetésének általános szabályai.

A törvény az irányelv 1. Cikkelyének megfelelően - az egyes munkáltatók által foglalkoztatott munkavállalók eltérő számára és ebből következően a leépítés mértékének eltérő hatásaira tekintettel - az elbocsátás „lépcsőzetes” fogalommeghatározását tartalmazza. A szabályozás tekintettel van az irányelv 1992-ben bekövetkezett módosítására is. E szerint a csoportos létszámcsökkentés szabályait abban az esetben is alkalmazni kell, ha a munkáltató és a munkavállalók képviselői közötti konzultációt követően a tervezettnél kevesebb, de legalább öt munkavállaló munkaviszonyát szünteti meg a munkáltató - a működésével összefüggő ok miatti - rendes felmondással.

A törvény - összhangban az irányelv tartalmával - részletesen rendelkezik a munkáltatót terhelő konzultációs kötelességről, meghatározza annak tárgyát, továbbá előkészítésének folyamatát. A törvény értelmében a konzultáció lefolytatására - lényegében a jelenleg hatályos szabályokkal azonosan - az üzemi tanács keretein belül kerül sor. Abban az esetben viszont, ha nincs üzemi tanács, akkor a szakszervezetek és a nem szervezett munkavállalók képviselőiből létrehozott bizottsággal köteles a munkáltató a konzultációt lefolytatni.

A törvény szerint - a hatályos szabályozással egyezően - az érintett munkavállalókat a csoportos létszámcsökkentésre vonatkozó döntéséről a munkáltató a rendes felmondás közlését megelőzően legalább harminc nappal írásban köteles tájékoztatni. A tájékoztatási kötelezettség felveti a felmondási tilalmak speciális szabályozásának a szükségességét is. A törvény akként rendelkezik, hogy a csoportos létszámcsökkentés esetén az MT 90. §-ában felsorolt felmondási tilalmak fennállása szempontjából nem a felmondás közlésének az időpontja, hanem a tájékoztatás időpontja az irányadó.

A törvény rögzíti, hogy amennyiben csoportos létszámcsökkentésre a munkáltató önálló telephelyén (részlegénél) kerül sor, a csoportos létszámcsökkentés szabályait a telephely (részleg) viszonylatában kell alkalmazni. Mivel a csoportos létszámcsökkentésre alapvetően a munkáltató működési zavarai miatt kerül sor, indokolt kimondani, hogy a konzultációs és tájékoztatási kötelesség a jogutód nélkül megszűnő munkáltatót, illetőleg annak felszámolóját is terheli.

A 13. §-hoz

A végkielégítésre való jogosultság szempontjából irányadó időtartam meghatározása a törvényben foglaltak szerint közelít a közalkalmazottak jogállásáról szóló 1992. évi XXXIII. számú törvény - mindenképpen indokolt megszorításokat tartalmazó - rendelkezéséhez. E szerint a végkielégítésre való jogosultság számításánál a munkaviszony szünetelésének egyes időtartamait, így a szabadságvesztés, valamint a harminc napot meghaladó fizetés nélküli szabadság - kivéve a gyermek gondozása, ápolása céljából igénybe vett fizetés nélküli szabadság - időtartamát figyelmen kívül kell hagyni.

A 14. §-hoz

A rendkívüli felmondás gyakorlására nyitvaálló ún. szubjektív határidő rövidsége - a joggyakorlat és a jogalkalmazás jelzései szerint - gátolja a jogintézmény rendeltetésének megfelelő alkalmazását. Az MT 1995. évi módosítása - amely a rendkívüli felmondás szubjektív határidejét három napról három munkanapra emelte - nem hozta meg a kívánt eredményt. Ezért a törvény az eddigihez képest jelentős mértékben felemeli a szubjektív határidő időtartamát; e szerint a rendkívüli felmondás közlésére a rendkívüli felmondás alapjául szolgáló okról való tudomásszerzéstől számított tizenöt napon belül kerülhet sor.

A 15. §-hoz

A törvény 15. § (2) bekezdése a 77/187/EGK irányelv által biztosított azon lehetőséggel áll összefüggésben, mely szerint az egyes országok belső joga a munkavállaló számára kedvezőbb szabályokat állapíthat meg. A hazai tapasztalatok szerint egyes munkaszervezetek likviditási gondjai jónéhány esetben a munkavállalói igények kielégítésének elmaradását, vagy legalábbis jelentős késedelmét jelentik. Ezért a törvény a jogelőd munkáltató kezesi felelősségéről rendelkezik. Ez a konstrukció azonban - szemben az MT 85/A. § (2) bekezdése szerinti egyetemleges felelősséggel - csak abban az esetben alkalmazható, amennyiben a jogelőd munkáltatót a jogutód munkáltató döntéshozó szervében a szavazatok több mint fele illeti meg; azaz a „kiszervezés” folytán önállóvá vált szervezeti egység gazdálkodását illetően meghatározó befolyással rendelkezik.

A 16. §-hoz

A törvény a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény követelményeinek megfelelően pontosítja a munkaviszony megszűnésekor kiadandó igazolás tartalmát.

A 17. §-hoz

A szakszervezeti tisztségviselők hatékonyabb munkajogi védelme érdekében szükségesnek mutatkozik a munkaviszony jogellenes megszüntetése jogkövetkezményeinek változtatása. Az MT 100. §-ának hatályos rendelkezése a munkáltatót terhelő visszahelyezési kötelezettség tekintetében ennek megfelelően kibővül azzal az esettel, amikor a munkáltató a választott szakszervezeti tisztségviselő munkaviszonyát szünteti meg jogellenesen (konkrétan a rendes, illetve rendkívüli felmondásra vonatkozó szabályokba ütköző módon.) Ez esetben a munkáltató a visszahelyezés mellőzését nem kérheti.

A 18. §-hoz

A jelenleg hatályos szabályozás értelmében a föld alatt állandó jelleggel dolgozó, illetve az ionizáló sugárzásnak kitett munkahelyen naponta legalább három órát töltő munkavállalót pótszabadság illeti meg. Mértéke megállapítását azonban a jogalkotó kollektív szerződésre, illetve munkaszerződésre bízza. Mivel kollektív szerződés megkötésére számos munkáltatónál nem kerül sor, továbbá korántsem biztos, hogy a munkavállaló a munkaszerződés tartalmának ilyen jellegű alakítására képes, szükséges a pótlék mértékét törvényben meghatározni.

A 19. §-hoz

A törvény az MT 137. §-át az eredeti - 1995. évi - módosítási szándéknak megfelelően módosítja. (Az Alkotmánybíróság határozatai előbb a betegszabadságra vonatkozó rendelkezések hatályba lépésének időpontját, a későbbiekben pedig a vonatkozó § egyes rendelkezéseit minősítették alkotmányellenesnek. A megmaradó - nem alkotmányellenes - rendelkezések hatályba léptetéséről az Alkotmánybíróság értelemszerűen nem rendelkezett. E szabályokat azonban a társadalombiztosítási törvény és a Munka Törvénykönyve egyidejű módosításáról szóló 1995. évi CXVIII. törvény sem léptette hatályba.)

A 20. §-hoz

Az MT módosításáról szóló 1995. évi LV. törvény 33. §-a a munkavégzés alóli mentesülés eseteit - lényegében azonos tartalommal - több pontban fogalmazta meg. A távollétek díjazására vonatkozó szabály azonban ezt a változást - technikai hiba folytán - nem követte. A törvény ezt a technikai jellegű módosítást teljesíti.

A 21. §-hoz

Az MT hatályos szövege a műszakpótlék megállapításánál a két-, és a három műszakban történő foglalkoztatás között nem tesz különbséget. Tekintettel arra, hogy az átlagos műszakpótlék két műszak esetén 7,5 százalékot, három műszak esetén 15 százalékot, folytonos munkarend esetén 20 százalékot tesz ki, a jelenlegi szabályozás pontosításra szorul. A törvény a műszakpótlék mértékét az átlagos műszakpótléknak megfelelően tartalmazza. Mivel a két műszak nemcsak délelőtti és délutáni, hanem például délutáni és éjszakai műszakot is jelenthet, arra az esetre, ha az éjszakai műszak aránya a 30 százalékot meghaladja, a törvény 15 százalékos műszakpótlék kifizetését írja elő.

Az MT hatályos szövege úgy rendelkezik, hogy havi időbér esetén az egy napra jutó távolléti díjat az egy hónapra megállapított távolléti díj huszonketted részeként kell megállapítani. E számítási módnak az alkalmazása ugyanakkor azzal a következménnyel jár, hogy az így számított távolléti díj, valamint a ledolgozott napokra - munkanap arányosan számított - bér együtt huszonkettőt el nem érő havi fizetett napszám esetén kevesebb, azt meghaladó esetben pedig több, mint a munkavállaló havi személyi alapbére és rendszeres bérpótléka. A törvény ennek pontosítása érdekében kimondja, hogy az egy napra jutó távolléti díj az egy hónapra megállapított távolléti díj és a tárgyhó munkanapjai számának hányadosa.

A 22. §-hoz

A hatályos szabályok szerint a felek a munkaügyi jogvita megindítását megelőzően egyeztetni kötelesek. A Pp. 1995. évi módosítása óta azonban a munkaügyi jogviták keretében is lehetőség van fizetési meghagyás benyújtására. Tekintettel arra, hogy a fizetési meghagyásos eljárás egyik célja éppen az eljárás gyorsítása, és a meghagyással szemben - annak kézhezvételétől számított nyolc napon belül - ellentmondásnak van helye, az eljárást megelőző egyeztetés külön előírása ebben az esetben szükségtelen. A törvény tehát az egyeztetési kötelezettséget csak a peres eljárást megelőzően írja elő.

A 23. §-hoz

A 77/187/EGK irányelv 1. Cikkelyének (1) bekezdése meghatározza az irányelv alkalmazási területét, azaz tárgyi hatályát. Magyarországon, jogi szabályozás hiányában a Legfelsőbb Bíróság Munkaügyi Kollégiumának 154. számú állásfoglalása határozta meg - tartalmában az irányelv rendelkezéseinek megfelelően - a munkáltató személyében bekövetkező jogutódlás tényállásait. A törvény a jogutódlás fogalommeghatározását az irányelvben és az állásfoglalásban foglaltakkal lényegében egyezően állapítja meg.

A 24. §-hoz

A törvény 24. §-a lényegében technikai jellegű módosítást hajt végre, abból következően, hogy a csoportos létszámleépítés szabályai nem az Flt-ben, hanem a Mt-ben nyertek elhelyezést. A hatályos szabályok szerint a rendbírság kiszabására abban az esetben kerülhet sor, ha az Flt-ben, illetve az Flt. felhatalmazása alapján hozott jogszabályban foglalt bejelentési kötelezettségét szegte meg a munkáltató. A törvény - a módosítás eredményeként - a rendbírság kiszabását az MT 94/A. §-ában meghatározott bejelentési kötelezettség elmulasztása esetén is lehetővé teszi.

A törvény a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényből származó feladatok teljesítéseképpen módosítja az Flt-t.

A 25. §-hoz

A törvény az MT módosításával összefüggésben technikai jellegű változtatásokat hajt végre a Kjt. megfelelő rendelkezéseinél.

A 26-27. §-hoz

A törvény 26. §-a a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt a törvény 24. §-a szerinti Flt. módosításnak megfelelően pontosítja.

-----STARTING---POINT---VEGE---

A 27. § a törvénymódosítással összefüggő hatályba léptető és átmeneti rendelkezéseket tartalmaz.