2009. évi XLIX. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A módosítás új megoldásként lehetővé teszi, hogy a szakiskolában a tanulók az általános iskolából történő kilépést követően bekapcsolódjanak a szakmai vizsgára történő felkészítésbe.

A megoldás bevezetése nem teszi lehetetlenné, hogy a már meglévő felkészítéseket tovább folytassák, illetve befejezzék. Az újfajta megoldás további választási lehetőséget biztosít azok részére, akik nem kívánják igénybe venni a szakiskola kilencedik-tízedik évfolyamán folyó oktatást.

-----STARTING---POINT---RESZLETES---

Az 1. §-hoz

A közoktatásról szóló 1993. évi LXXIX. törvény hatályos rendelkezései szerint a szakképesítés megszerzésére felkészítő szakasz a középfokú nevelés-oktatás szakasza után kezdődhet. Ezért a törvény ezt a szabályozást feloldja és lehetővé teszi, hogy a törvény ettől a rendelkezéstől eltérjen.

A 2. §-hoz

A hatályos rendelkezések szerint a szakiskolának kilenc-tízedik évfolyama és a szakképesítés megszerzéséhez szükséges megfelelő számú szakképzési évfolyama van. A hatályos rendelkezések felsorolják azokat a bekezdéseket, amelyek eltérnek ettől a szerkezeti felépítéstől. Miután új megoldások kerülnek be a törvénybe a módosítás alapján a kivételeket felsoroló előírásokat is meg kell változtatni.

A törvény módosítja a kilencedik-tízedik évfolyamon folyó felkészítés lehetőségét annak érdekében, hogy már ebben a szakaszban is megkezdődhessen a szakképzésbe történő felkészítést megkönnyítő ismeretek átadása. Ezért lehetővé teszi, hogy már a kilencedik évfolyamon megkezdődjön a szakmai alapozó elméleti és gyakorlati oktatás.

A 3. §-hoz

A törvény a hatályos törvényi rendelkezésektől eltérően nem utal arra, hogy a szakképzési évfolyamokon a felkészítés a szakmai és vizsgakövetelmények alapján történik. Ennek indoka, hogy a szakmai vizsgára történő felkészítéshez az új típusú, „előrehozott” szakképzésben a szakmai és vizsgakövetelményeken túl egyéb ismeretek átadására is szükség van, amely szükségessé teheti kerettanterv, vagy oktatási program kiadását.

A 4. §-hoz

A törvény meghatározza, hogy mely esetben és milyen feltételek mellett lehet folytatni a szakiskolai tanulmányokat másik szakiskolában, illetve középiskolában. A tanulmányok beszámítására az átvételnél és a felvételnél a fogadó iskola a jogosult.

Az 5. §-hoz

A törvény kiegészíti a helyi tanterv kötelez ő elemeit, előírva, hogy a szakképzésben részt vevő iskolák határozzák meg milyen ismereteket és milyen időtartamba számítanak be a szakképzési évfolyamokon a kilenc-tízedik, illetve a kilenc-tizenkettedik évfolyamokon folyó „szakképzésre előkészítő” ismeretekből.

A 6. §-hoz

A törvény meghatározza, hogy milyen napi, illetve heti időkeretben lehet felkészíteni azokat a tanulókat, akik az általános iskola befejezését követően közvetlenül lépnek be a szakképzésbe. A gyakorlati képzés megszervezésével összefüggő előírások a szakképzésről szóló 1993. évi LXXVI. törvényben találhatók.

A 7. §-hoz

A közoktatásról szóló 1993. évi LXXIX. törvény 54. §-ának (1) bekezdése szerint a közoktatási intézmény vezetője felelős az intézmény szakszerű és törvényes működéséért, továbbá gyakorolja a munkáltatói jogokat. Ez a jogosítvány szorosan kapcsolódik ahhoz a kötelezettséghez, miszerint a nevelési-oktatási intézmény vezetője felel a pedagógiai munkáért. Az elmúlt időszakban bizonytalanná vált e jogosítvány tartalma, mivel több esetben előfordult, hogy a fenntartó közvetlenül beavatkozott konkrét munkáltatói döntéshozatali kérdésekbe, például megtiltotta a nyugdíj-jogosultságot szerzett közalkalmazottak továbbfoglalkoztatását. Más önkormányzatok magukhoz vonták a gazdasági vezetővel kapcsolatos munkáltatói jogokat, annak ellenére, hogy a hatályos rendelkezések nem tesznek különbséget a munkáltatói jogok gyakorlása terén. Egyértelművé válik, hogy a fenntartó munkáltatói joga az intézmény vezetőjére terjed ki.

A 8. §-hoz

Az „előrehozott” szakképzés bevezetéséhez módosítani kell a szakképzésről szóló 1993. évi LXXVI. törvény rendelkezéseit is.

-----STARTING---POINT---VEGE---

A 9. §-hoz

A törvény meghatározza az új rendelkezések hatálybalépésére vonatkozó előírásokat. Ugyanakkor rendelkezik azoknak a bekezdéseknek a hatályon kívül helyezéséről is, amelyek az új szabályozással feleslegessé váltak.