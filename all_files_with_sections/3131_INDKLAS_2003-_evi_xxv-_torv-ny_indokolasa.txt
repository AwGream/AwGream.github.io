2003. évi XXV. törvény indokolása

a Magyar Köztársaság és a Jugoszláv Szövetségi Köztársaság között a kettős adóztatás elkerüléséről a jövedelem- és a vagyonadók területén Budapesten, 2001. június 20-án aláírt Egyezmény kihirdetéséről

Indokolás

A Magyar Köztársaság és a Jugoszláv Szövetségi Köztársaság között a kettős adóztatás elkerüléséről a jövedelem- és a vagyonadók területén Budapesten, 2001. június 20-án aláírt Egyezmény törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint a kihirdetésre törvényben van mód.

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. A kettős adóztatás elkerüléséről szóló egyezmények fő célja, hogy az adóztatás szabályozásával, kiszámíthatóvá tételével a szerződő felek támogassák mindkét állam befektetőit.

Magyarország a volt Jugoszláv Szocialista Szövetségi Köztársaság utódállamaival sorra új egyezményeket köt, illetve rövidesen kötni fog. A jelen törvény a Magyar Köztársaság és a Jugoszláv Szövetségi Köztársaság, valamint a Magyar Köztársaság és a Macedón Köztársaság viszonylatában hatályon kívül helyezi a Magyar Népköztársaság és a Jugoszláv Szocialista Szövetségi Köztársaság között a kettős adóztatás elkerülésére a jövedelem- és a vagyonadók területén Budapesten, 1985. október 17. napján aláírt Egyezmény kihirdetéséről szóló 1988. évi 6. törvényerejű rendeletet. Mind a Macedóniával megkötött - és a 2002. évi XXXV. törvénnyel kihirdetett -, mind a Jugoszláviával megkötött jelen egyezmény rendelkezéseit 2003. január 1. napjától kell alkalmazni.