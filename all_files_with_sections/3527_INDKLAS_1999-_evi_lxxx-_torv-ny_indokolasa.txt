1999. évi LXXX. törvény indokolása

a Magyar Köztársaság és a Szlovák Köztársaság között az Ipoly, a Sajó és a Ronyva határfolyók vízgazdálkodási szabályozása következtében az államhatár megváltoztatásáról, Pozsonyban, 1997. április 21-én aláírt Szerződés kihirdetéséről

Indokolás

A Kormány 2134/1994. (XII. 2.) Korm. határozatával egyetértett azzal, hogy a Magyar Köztársaság a Szlovák Köztársasággal az Ipoly, a Sajó és a Ronyva határfolyók vízgazdálkodási szabályozása következtében az államhatár megváltozásáról Szerződést hozzon létre, valamint, hogy a Szerződést a belügyminiszter vagy az általa megbízott személy, az Országgyűlés utólagos megerősítésének fenntartásával aláírja.

A Szerződést az Országgyűlés 66/1997. (VII. 1.) OGY határozatával megerősítette. A megerősítő okiratok cseréje 1999. január 26-án megtörtént, így a Szerződés, annak 14. Cikke alapján 1999. május 1-én hatályba lépett.

A Szerződés létrehozására már 1965-ben kormányzati döntés született, mely szerint az Ipoly, a Sajó és a Ronyva határfolyókat szabályozni kell és a szabályozott területeket egyenlő nagyságban nemzetközi szerződéssel ki kell igazítani.

A Szerződés létrehozása során vita alakult ki az átadandó területnagyságok megjelölésével kapcsolatosan. Végül olyan kompromisszumos megoldás született, hogy terjedelmi okok miatt szakaszonként nem került a Szerződésbe a területnagyság, összesítve viszont igen. Így került átadásra mindkét fél részéről 2.094.393. négyzetméter. A kicserélendő területek határszakaszonkénti bontását tartalmazó területjegyzék a Földmérési és Távérzékelési Intézetnél található.

A Szerződés fontosságát nemcsak az államhatár rendezéséhez fűződő érdekek indokolják, hanem így lehetőség nyílik a Balassagyarmatot elkerülő 22-es út megépítésére. Ugyanakkor a nemzetközi szerződés biztosítja az érintett földterületek kedvezőbb használatát, továbbá jó láthatósági viszonyokat teremt a közös államhatáron.

A Szerződés kihirdetéséről a jogalkotásról szóló 1987. évi XI. törvény 2. § a) pontja, valamint a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján törvénnyel kell gondoskodni.