1991. évi LXIII. törvény indokolása

a befektetési alapokról

-----STARTING---POINT---ALTALANOS--- 

A gazdaság tőkeigénye, amelyet az egyre sürgetőbb szerkezetváltás tovább növel, szükségessé teszi új források bekapcsolását a gazdaság vérkeringésébe. Ezt azonban akadályozza az, hogy a tőketulajdonosok egy része, elsősorban a lakosság, nem rendelkezik a tőkebefektetések területén megfelelő információkkal és szakértelemmel, ezért még nem szívesen fekteti be megtakarításait a tőkepiacon, illetve az értékpapírpiacon. További probléma, hogy a lakossági megtakarítások általában viszonylag kis összegűek, s egyedi befektetésük ezért nem is nagyon gazdaságos, ugyanakkor ezek a befektetések az átlagosnál nagyobb kockázatot rejtenek magukban, hiszen a kisbefektetőnek nincs módja diverzifikálni befektetéseit és ezért az ezzel járó kockázatot sem tudja mérsékelni.

E problémáknak a megoldását segíti elő a befektetési alapokról szóló törvényjavaslat (a továbbiakban: Javaslat), amely néhány szükségszerű változtatástól eltekintve megfelel az EK nyílt körben alapított értékpapír befektetési alapokkal kapcsolatos 1985-ben közzétett direktivájának is.

A Javaslat rendelkezései arra a tevékenységre vonatkoznak, amikor a megfelelő szakértelemmel rendelkező befektető cég (alapkezelő), értékpapírok (befektetési jegy) kibocsátásával tőkét gyűjt össze, amelyet értékpapírokba vagy ingatlanokba fektet. Ez a tőke azonban nem kerül az alapkezelő tulajdonába, hanem azt a befektetők megbízása alapján kezeli, meghatározott díjazás fejében. A befektetési alap tőkéjének tulajdonosai a befektetési jegyek tulajdonosai, akik ebből a közös tulajdonból befektetési jegyeik értékének az alap értékéhez viszonyított arányában részesednek. A befektetőknek a befektetési alap hozamán kívül joguk van arra is, hogy meghatározott időközönként részletes tájékoztatást kapjanak az alapkezelőtől a befektetési alap helyzetéről.

A befektetők a befektetési jegy ellenértékéhez nyíltvégű alap esetében befektetési jegy visszaváltásával, zártvégű alap esetében a befektetési jegy eladásával, vagy visszaváltásával juthatnak hozzá.

A Javaslat több garanciális jellegű szabályt ír elő annak érdekében, hogy az alapkezelő valóban kizárólag a befektetők érdekeit szem előtt tartva gazdálkodjon a kezelésében lévő alappal.

Az alappal kapcsolatos befektetési döntések az alapkezelő feladatát képezik, de a döntések pénzügyi-, technikai lebonyolítása már az alapkezelőtől független letétkezelő szerv feladata, amely bank vagy szakosított pénzintézet lehet. Mivel az alappal kapcsolatos minden technikai-, pénzügyi művelet a letétkezelő feladata, lehetősége van arra, - mely egyben kötelessége is -, hogy bármilyen, a befektetők érdekeit veszélyeztető alapkezelői döntés esetén azonnal jelezzen az alapkezelőnek és a Felügyeletnek. További fontos garanciát jelent a befektetők számára a könyvvizsgáló és a Felügyelet részletesen szabályozott ellenőrzési joga az alapkezelő befektetési alappal kapcsolatos tevékenysége fölött.

A Javaslat által megteremtett többszintű garanciarendszer, figyelembe véve az ezzel kapcsolatos nemzetközi tapasztalatokat, úgy védi a befektetők érdekeit, hogy ugyanakkor nem akadályozza az alapkezelőnek a befektetők érdekében a minél nagyobb hozam eléréséért folytatott tevékenységét és ezzel megteremti az összhangot a befektetők biztonsága és a befektetésekkel együtt járó szükségszerű kockázat között. Kedvező hatása lehet a Javaslatnak a befektetési alapok, közelebbről az értékpapírok létrejöttének elősegítésén keresztül a tőzsdére bevezetett értékpapírok iránti kereslet növelésében, a keresletnek a szabályozott értékpapírforgalom fel történő terelésében és az értékpapírpiac nagyobb arányú koncentrálódásának elősegítésében.

-----STARTING---POINT---RESZLETES---

I. Fejezet

Általános rendelkezések

Az 1. §-hoz

A Javaslat a befektetési alapok két legfontosabb fajtájának az értékpapír- és ingatlanalapoknak a Magyar Köztársaság területén történő létrehozását, kezelését és működését szabályozza. Tartalmazza ezen kívül az alapkezelők felügyeletének formáit, valamint az ezt ellátó személyek, illetve szervezetek hatáskörét, feladatait. Nem tartozik a Javaslat hatálya alá a befektetési alap zárt körben történő létesítése és az ilyen alap működése, ha az alap tulajdonosainak száma vagy az alap tőkéjének nagysága nem haladja meg a Javaslatban meghatározott határértéket.

A 2. §-hoz

A Javaslat szabályozza a befektetési alap tőkéjének összegyűjtése érdekében kibocsátott értékpapírok, a befektetési jegyek nyilvános forgalomba hozatalát és forgalmazását.

A 3. §-hoz

A Javaslat az egységes jogalkalmazás és jogértelmezés érdekében meghatározza az általa használt fogalmakat, hogy elkerülhető legyen a jogbizonytalanság a Javaslatban foglalt rendelkezések alkalmazásával kapcsolatban.

II. Fejezet

A befektetési alap

Nyíltvégű és zártvégű alapok

A 4. §-hoz

Nyíltvégű befektetési alap létrehozása esetén az alapra előre meghatározott összegben kibocsátott befektetési jegyek száma és ezzel a befektetési alap tőkéjének összege alapvetően két módon változhat.

Az egyik esetben a befektetési alap tőkéjének összege úgy emelkedik, hogy az alapkezelő új befektetési jegyeket hoz forgalomba, ezáltal növelve az alap tőkéjének összegét. A másik esetben a már kibocsátott befektetési jegyeknek a forgalomban lévő mennyiségében következik be változás. Ez annak a következménye, hogy egyes befektetők visszaváltják befektetési jegyeiket, ezáltal csökkentve az alap tőkéjének összegét, más befektetők viszont ugyanezeket a befektetési jegyeket újra megvásárolva növelik az alap tőkéjét.

Nyíltvégű befektetési alap létrehozása esetén alapvető követelmény, hogy az alapkezelő - a letétkezelő pénzintézet vagy a megbízott értékpapír-forgalmazó útján - köteles visszavásárolni a befektetési jegyeket azok nettó eszközértékén.

A befektetési jegy adott napra érvényes nettó eszközértékét a letétkezelő a befektetési alap tőkéjét terhelő kötelezettségek (pl. hiteltartozás) levonása után határozza meg oly módon, hogy a nettó tőkét elosztja a forgalomban lévő befektetési jegyek számával.

A befektetési jegy visszavásárlásának felfüggesztése

Az 5. §-hoz

Az előző §-ban említettek szerint a nyíltvégű befektetési alap lényegi eleme a befektetési jegy visszaváltási lehetőségének a biztosítása. Előfordulhat azonban olyan helyzet, amikor a befektetők érdeke megköveteli a visszaváltási és az eladási lehetőség ideiglenes felfüggesztését. Az alapkezelő által a visszavásárlás és az eladás felfüggesztésére csak elháríthatatlan külső ok (vis major) miatt kerülhet sor, amikor lehetetlenné válik a befektetési jegy eladása vagy visszavásárlása. Ilyen esetben az alapkezelő haladéktalanul köteles a Felügyeletet tájékoztatni.

Zártvégű alap

A 6. §-hoz

A zártvégű alap alapvetően abban különbözik a nyíltvégű alaptól, hogy a zártvégű alap létrehozásakor kibocsátott befektetési jegyet az alap működése alatt az alapkezelő nem válthatja vissza. Azokat visszaváltani csak az alap fölszámolásakor, illetve az előre meghatározott lejárati idő eltelte után lehet.

Ez azonban nem jelenti azt, hogy a befektető, ha akar, nem juthat hozzá a befektetéséhez, hiszen a zártvégű alap befektetési jegye is szabadon forgatható értékpapír.

A Javaslat azonban a befektetők biztonsága érdekében előírhatja, hogy az alapkezelő köteles kezdeményezni a zártvégű alap befektetési jegyének tőzsdei bevezetését. Ha a tőzsde a bevezetést nem hagyja jóvá, legalább havonta két alkalommal tájékoztatni kell a befektetőket a befektetési jegy értékéről.

Kezelési szabályzat

A 7. §-hoz

A befektetők biztonsága megkívánja, hogy az alapkezelő már a befektetési alap kezelési szabályzatában egyértelműen tisztázza a befektetők által fizetendő díjakat és azok kiszámításának módját.

Azonnali fizetőképesség

A 8. §-hoz

Ahhoz, hogy a nyíltvégű alapot kezelő társaság eleget tudjon tenni visszavásárlási kötelezettségének, a befektetési alap megfelelő likviditási tartalékkal kell hogy rendelkezzen. Ezt szolgálja a Javaslat azon előírása, hogy az alapkezelő a nyíltvégű alap tőkéjének legalább tíz százalékát készpénzben, vagy látra szóló, illetve legfeljebb három hónapra lekötött bankbetétben vagy jegybankképes értékpapírban köteles tartani.

Ha mindez nem elég a visszavásárlási kötelezettségek teljesítéséhez, a Javaslat lehetővé teszi, hogy az alapkezelő az alap vagyonának terhére, a nettó eszközérték tíz százalékos mértékéig, legfeljebb hatvan napos lejárati idővel hitelt vegyen fel a befektetési jegyek visszavásárlása céljából.

Ugyanakkor a Javaslat a befektetők védelmében, az alap tőkéjének túlzott mértékű kockáztatásának elkerülése érdekében tiltja, hogy az alapkezelő az alap tőkéjét az előzőekben meghatározott hitelfelvételen túl megterhelje.

A befektetési alap felszámolása

A 9. §-hoz

Az alapkezelő bármilyen okból történő felszámolása esetén felvetődik az általa kezelt befektetési alap sorsának kérdése. A Javaslat azt az álláspontot képviseli, hogy ha mód van rá, más alapkezelőnek történő átadással fenn kell tartani a befektetési alapot.

Ha ez nem lehetséges, akkor kötelezővé teszi a Javaslat a befektetési alap három hónapon belüli felszámolását. Ezt a határidőt, ha a befektetők érdeke úgy kívánja, további három hónappal meghosszabbíthatja.

Értékpapíralap felszámolása esetén a felszámolással tőzsdetag értékpapírforgalmazó céget kell megbízni. Ingatlanalap esetében az alap tulajdonában álló ingatlanok értékesítésével a felszámoló ingatlanforgalmazó céget köteles megbízni.

A felszámoló a bizományosi díjat az értékpapírok vagy az ingatlanok eladási árából vonhatja le.

Ha a befektetési alap felszámolása befejeződött, a Javaslat tíz napot engedélyez a letétkezelőnek arra, hogy a befektetőkkel szemben elszámoljon az értékesítés során befolyt összegekkel, a részletes elszámolás bemutatásával egyidejűleg.

Az értékpapíralapra vonatkozó különleges rendelkezések

Az értékpapíralap nettó eszközértéke

A 10. §-hoz

Ahhoz, hogy a nyíltvégű alap tulajdonosai, befektetői hozzájuthassanak befektetési jegyeik reális ellenértékéhez, naponta kell értékelni a nyíltvégű értékpapíralapot, hiszen az alap tárcájához (portfóliójában) lévő értékpapírok forgalmi (piaci) értéke állandóan változhat. Az értékpapíralap nettó eszközértékét az alap tulajdonában lévő értékpapírok előző napi árfolyamának s a kötelezően előírt likvid (azonnali fizetőképességet biztosító) eszközök összegzésével állapítják meg, levonva belőle az alapot terhelő kötelezettségek értékét. A tőzsdére bevezetett értékpapírok esetében - igazodva a tőzsde szabályaihoz, - a forgalommal súlyozott tőzsdei átlagárfolyamot kell a számításnál figyelembe venni.

A zártvégű befektetési alapra vonatkozó azon kötelezettséget, hogy ha a befektetési jegy tőzsdei bevezetését a tőzsde elutasítja, havonta két alkalommal tájékoztatni kell a befektetőket a befektetési jegyeik értékéről, az értékpapíralapnál a Javaslat pontosítja azzal, hogy az állandóan változó értékpapír árfolyamokra tekintettel megjelöl két napot, amikor a letétkezelő köteles megállapítani és közzétenni a nettó eszközértéket. Így kizárható, hogy az alapkezelő a tetszése szerinti időpont kiválasztásával manipulálja a befektetési jegy árfolyamát.

Befektetési szabályok

A 11. §-hoz

A befektető biztonsága megkívánja, hogy az alap tőkéjét csak olyan nyilvánosan kibocsátott értékpapírba fektessék, amely a nettó eszközérték megállapítására alkalmas árfolyammal rendelkezik. Ilyen értékpapír mindenekelőtt az, amelyet a tőzsdére bevezettek, de megfelel ennek a követelménynek az az értékpapír is, amellyel ugyan a tőzsdén nem kereskednek, de amelyre az alap tulajdonába kerülését megelőzően valamely értékpapírforgalmazó cég hosszabb időn keresztül árfolyamot közölt, illetve ide tartoznak az állampapírok is.

A 12. §-hoz

A befektetési alapok létrehozásának egyik legfőbb célja, hogy a töredéktőkéket egyesítve lehetővé tegye a befektetések megosztását (diverzifikálását) és ezzel a befektetők kockázatának csökkentését. A Javaslat ezért előírja, hogy az alapkezelő az értékpapíralap tőkéjének legfeljebb öt százalékát helyezheti el ugyanazon kibocsátó értékpapírjaiba, kivéve természetesen az állampapírokat. Szintén ezt a célt szolgálja az az előírás, amely szerint egy kibocsátó összes kibocsátott értékpapírjának legfeljebb húsz százaléka lehet ugyanazon értékpapíralap tulajdonában.

A befektető biztonságát az szolgálja a legjobban, ha az értékpapíralapban minél nagyobb arányban szerepelnek a tőzsde szigorú szabályainak megfelelő értékpapírok. A Javaslat azonban, tekintettel arra, hogy hazánkban a tőzsdén forgalmazott értékpapírok száma jelenleg még meglehetősen csekély, egy átmeneti ideig megengedi, hogy az EK direktíváit jelentősen meghaladó, de fokozatosan csökkenő arányban lehessenek az alapok tulajdonában tőzsdén nem forgalmazott, illetve nem jegyzett értékpapírok is. A tőzsdén be nem vezetett értékpapírok nagyobb kockázatára tekintettel a Javaslat két százalékban korlátozza az ugyanazon kibocsátó által kibocsátott ilyen értékpapírok értékét az alap összértékéhez viszonyítva.

Mivel a nyilvánosan kibocsátott befektetési jegy szintén az egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvény (a továbbiakban: Épt.) hatálya alá tartozó értékpapír, nincs akadálya annak, hogy az egyik értékpapíralap a másik által kibocsátott befektetési jegy tulajdonosává váljon. A Javaslat két ponton tartalmaz megszorítást e vonatkozásban. Az egyik, hogy az értékpapíralap csak más alapkezelő által kezelt alap befektetési jegyét szerezheti meg, a másik pedig, hogy ezt is csak a befektetési jegyet megszerző értékpapíralap értékének tíz százalékáig teheti meg. Az alapkezelő és a letétkezelő közötti kapcsolatra tekintettel, az esetleges összefonódások veszélyeinek elkerülése érdekében tiltja a Javaslat a letétkezelő által kibocsátott értékpapír megvásárlását az értékpapíralap részére.

Ugyancsak tiltja a Javaslat azt is, hogy az alapkezelő a saját tulajdonában lévő értékpapírokat adjon el az általa kezelt értékpapíralap részére.

Az ingatlanalapra vonatkozó különleges rendelkezések

Befektetési szabályok

A 13. §-hoz

A befektetések megosztására való törekvés az ingatlanalapra is érvényes. A Javaslat ezért előírja, hogy ugyanazon ingatlanalap tulajdonában legalább tíz ingatlan kell, hogy legyen, amelyből azonban egynek az értéke sem haladhatja meg az ingatlanalap értékének tizenöt százalékát.

A 14. §-hoz

Az építés alatt álló ingatlanokban lévő befektetések jóval nehezebben mobilizálhatók mint az egyéb ingatlanok. A Javaslat ezért előírja, hogy az építés alatt álló ingatlanok értékének aránya nem haladhatja meg az ingatlanalap értékének húsz százalékát.

Értékelési, értékesítési szabályok

A 15. §-hoz

Annak érdekében, hogy a befektetőknek és az alapkezelőnek reális képe legyen az ingatlanalap tulajdonában lévő ingatlanok értékéről, a Javaslat az alapkezelő kötelességévé teszi, hogy saját szervezetétől elkülönült, független ingatlanértékeléssel foglalkozó szervezetet bízzon meg az ingatlanalap tulajdonában lévő ingatlanok rendszeres értékelésével. A megbízáshoz, az összeférhetetlenség kizárása érdekében a Felügyelet jóváhagyása szükséges.

A 16. §-hoz

A Javaslat, az ingatlanárak manipulációjának korlátozása érdekében, az ingatlanértékeléssel megbízott szervezet számára nemcsak az alap tulajdonában álló ingatlanok értékének meghatározását írja elő, hanem az ingatlanok vételekor az alap által kifizethető legmagasabb, illetve ingatlanok eladásakor az elfogadható legalacsonyabb összeg meghatározását is.

Az ingatlanalap nettó eszközértéke

A 17. §-hoz

Nyíltvégű ingatlanalap esetén a visszavásárlás lehetővé tétele érdekében éppen úgy meg kell állapítani az alap nettó eszközértékét, mint az értékpapíralapnál. Arra azonban, hogy az alap tulajdonában lévő ingatlanokat naponta felértékeljék, természetesen nincs mód. A Javaslat ezért előírja, hogy az ingatlanokat legalább három havonta kell felértékelni, és ezt az értéket kell alapul venni az ingatlanalap nettó eszközértékének megállapításánál.

Befektetési jegy visszaváltása

A 18. §-hoz

A nyíltvégű ingatlanalapra kibocsátott befektetési jegyek visszaváltásánál előfordulhat, hogy az alapkezelő nem képes azonnal fizetni a befektetőnek, hiszen nagyobb számú befektetési jegy tulajdonos rövid időszakon belül történő jelentkezése esetén az alap likviditási tartalékai kimerülhetnek, az alap tulajdonában lévő ingatlanok értékesítése pedig időt vesz igénybe.

A Javaslat ezért lehetővé teszi az alapkezelőnek, hogy az erre irányuló szándék bejelentéséről számított kilencven napon belül válthassa vissza a befektetési jegyet.

III. Fejezet

A befektetési jegy

A 19. §-hoz

A Javaslat a befektetési jegy nyilvános forgalomba hozatalára az Épt. szabályait a befektetési jegyek sajátosságaira tekintettel, az általa meghatározott eltérésekkel rendeli alkalmazni.

A Javaslat a befektetők biztonsága érdekében részletesen meghatározza a befektetési jegyen kötelezően feltüntetendő információkat.

A személyi jövedelamadóról szóló törvényben adott lehetőség kihasználásával, a befektetések ösztönzése érdekében a Javaslat a befektetési jegyek tulajdonosai számára is lehetővé teszi az adóalap csökkentését.

A vállalkozási nyereségadóról szóló 1988. évi IX. törvény (VÁNYA) hatálya alá tartozó adóalanyok a VÁNYA szabályai szerint eltérő mértékű adó fizetésére kötelezettek attól függően, hogy a befektetési jegy hozama miből származik.

A 20. §-hoz

A Javaslat fontos garanciális szabálya, hogy az alapkezelő döntése nyomán a befektetési jegy értékesítése, visszavásárlása, illetve az arra jutó hozam kifizetése az alapkezelőtől független letétkezelő vagy az azzal megbízott értékpapír-forgalmazó feladata, mely szervezetek kizárólagosan felelnek a befektetési jegy értékesítéséért.

A 21. §-hoz

A Javaslatnak a befektetők védelmét szolgáló intézkedése, hogy a befektetési jegy kibocsátása, visszaváltása és a hozam kifizetése a befektetési alap pénznemében történik, kizárva minden, a befektetők érdekeit károsan érintő manipulációt. A befektetési alap pénznemének megválasztása természetesen csak a devizajogszabályok keretei között történhet.

IV. Fejezet

A befektetők vagyoni és egyéb jogai

A befektetési jegy hozama

A 22. §-hoz

Bár a Javaslat szerinti szabályozás nem teszi lehetővé, hogy a befektetők közvetlenül beleszóljanak az alapkezelőnek a befektetési alappal kapcsolatos konkrét üzleti döntéseibe (passzív alap), de ezzel párhuzamosan széleskörű egyéb jogokat biztosít a befektetési jegyek tulajdonosainak érdekeit érvényesítése céljából. Ilyen jog a befektetési jegy hozamára való jog, mely hozam a befektetési alap tőkéjének - az adó- és a kezelési díj levonása után fennmaradó - nettó hozamából kerül kifizetésre, abban az arányban, ahogy a befektetési jegy értéke aránylik a befektetési alap nettó eszközértékéhez a hozam felosztásának időpontjában.

Természetesen lehetséges az is, hogy nem fizetik ki a befektetési jegy hozamát vagy annak egy részét, hanem tőkésítik, ezt azonban az alap tájékoztatójában (kezelési szabályzatában) egyértelműen rögzíteni kell.

A befektetők tájékoztatása

A 24. §-hoz

Az alapkezelő tájékoztatóinak az objektivitás mellett egyéb követelményeknek is meg kell felelniük. Tartalmazniuk kell minden olyan adatot, amely akár a befektetők, akár más személy számára pontos képet nyújthat a befektetési alap helyzetéről, ugyanakkor nem tartalmazhatnak a jövőre vonatkozó ígéretet és tartózkodni kell attól is, hogy az alapkezelő a tájékoztatóban más alapkezelő által kezelt alap hitelének rontásával próbáljon előnyre szert tenni.

Fontos követelmény, hogy az alapkezelő tegye világossá az általa kiadott tájékoztatóban, hogy milyen befektetési politikát (stratégiát) kíván folytatni a jövőben.

A 25. §-hoz

A Javaslat lehetőséget biztosít arra, hogy az alapkezelő az általa kezelt befektetési alapok hozamait összehasonlítsa abban az esetben, ha ennek számítási módszereit a nyilvánosság számára közérthetően közzéteszi.

A 26. §-hoz

Annak érdekében, hogy a tájékoztató eljusson a címzettekhez, a Javaslat több garanciális jellegű szabályt tartalmaz. Ilyen előírás az, hogy az alapkezelő által kiadott tájékoztatókhoz a befektetők ingyen juthassanak hozzá, és az is, hogy az alapkezelő két országos napilapban és a tőzsde hivatalos lapjában tartozik közzétenni a helyet és az időpontot, ahol és amikor a befektetők ezeket a tájékoztatókat átvehetik.

A 27. §-hoz

A befektető érdekei megkívánják, hogy a befektetési jegy vásárlásakor ne csak a befektetési jegyet kapja kézhez, hanem mindazokat az adatokat is megismerhesse, amelyek alkalmasak arra, hogy objektív képet nyerjen belőlük az alap mindenkori helyzetére vonatkozóan és megismerje a befektetési alapra vonatkozó részletes szabályokat is.

V. Fejezet

Az alapkezelő

A 28. §-hoz

Fontos garanciális szabály, hogy az alapkezelő e tevékenysége mellett más tevékenységet nem láthat el, de ez természetesen nem zárja ki, hogy egyszerre több alapot is kezeljen, ezek egymástól való (nyilvántartási, számviteli stb.) elkülönítésének biztosítása mellett.

Az alapkezelő díjazása jutalékot és a költségeket foglalja magában.

Az alapkezelő a befektetők igényeinek és a tőkepiac lehetőségeinek figyelembevételével önállóan határozza meg a követendő üzletpolitikát. Tekintettel azonban az üzletpolitika, a befektetési politika alapvető jelentőségére, ennek megváltoztatása esetén köteles erről a Javaslatban előírt formában tájékoztatni a befektetőket.

A 29-30. §-hoz

A kereszttulajdonlás által lehetővé váló befolyásolás, és a szakszerűtlen tevékenységből származó veszélyek csökkentését szolgálja a Javaslat azon előírása, amely az alapkezelő és a letétkezelő társaságok egymásban való kölcsönös tulajdonlását korlátozza, és fokozott követelményeket állít az alapkezelő azon tagjaival, illetve alkalmazottaival szemben, akik egyben vezető tisztséget is betöltenek a társaságnál.

Tanácsadó testület

A 31. §-hoz

Bár az alapkezelő - a törvényi feltételek által biztosítottan - feltehetően megfelelő szakértelemmel rendelkező társaság, de befektetési stratégiájának döntéseinek még jobb megalapozását szolgálhatja, és egyben a befektetők részére további garanciát nyújt, ha tanácsadó testületet hoz létre. Ez természetesen csak joga, de nem kötelessége az alapkezelőnek.

Befektetési alap kezelésének átadása

A 32. §-hoz

A Javaslat 9. §-a részletezi az alap felszámolásával kapcsolatos szabályokat. Ehhez képest speciális szabályt tartalmaz a Javaslat 32. §-a, amely az alap kezelésének átadását csak elháríthatatlan külső ok esetén teszi lehetővé. Ennek azonban - garanciális okok miatt - előfeltétele a Felügyelet engedélyének megszerzése.

VI. Fejezet

A letétkezelő

A 33. §-hoz

A befektetők biztonságát szolgálja, hogy a pénzügyi-technikai feladatok lebonyolítását az alapkezelőtől szervezetileg elkülönült letétkezelő látja el, mely a szükséges szakértelem és az ugyancsak garanciális jelentőségű tőkeerő érdekében csak az ilyen tevékenységre engedéllyel rendelkező pénzintézet lehet. A felelősség egyértelmű tisztázása érdekében egy befektetési alap letétkezelésével csak egy letétkezelő bízható meg, és a letétkezelőnek adott megbízás felmondásához, valamint új letétkezelő megbízásához a Felügyelet jóváhagyása szükséges.

A 34. §-hoz

Ugyancsak a letétkezelő önálló felelősségét biztosítja a Javaslat azon rendelkezése, amely a felelősség átruházásának tilalmát mondja ki.

A letétkezelő feladatai

A 35. §-hoz

A letétkezelő tevékenységének egyértelműen el kell különülnie az alapkezelő tevékenységétől, ezért feladatait a Javaslat részletesen meghatározza. Ezek közül kiemelkedő az a garanciális szabály, amely a letétkezelő számára szignalizálási kötelezettséget ír elő az alapkezelő tevékenységével kapcsolatban.

A letétkezelőnek az (1) bekezdés a) pontjában meghatározott technikai jellegű tevékenysége nem azonos az Épt.-ben rögzített forgalomba hozatali tevékenységgel.

VII. Fejezet

Az alapkezelők felügyelete és ellenőrzése

A könyvvizsgálat

A 36. §-hoz

A gazdasági társaságokról szóló 1988. évi VI. törvényhez (a továbbiakban. Gt.) képest a Javaslat szigorúbb szabályokat ír elő a könyvvizsgálat tekintetében, mert többlet feladatokat ad az alapkezelőt ellenőrző könyvvizsgáló részére és minden alapkezelő számára kötelezővé teszi olyan könyvvizsgáló alkalmazását, aki speciális szakismerettel rendelkezik.

A 37. §-hoz

A Javaslat a könyvvizsgáló jogait és kötelezettségeit az alapkezelő társaságok által végzet tevékenység sajátosságaira tekintettel részben eltérően határozza meg a Gt.-nek a könyvvizsgálatra vonatkozó 40-42. §-aitól.

A befektetési alapok állami felügyelete

A 38. §-hoz

A befektetési alapokkal kapcsolatban az Állami Értékpapír-felügyelet látja el a felügyeleti funkciókat, de hatásköre nemcsak az értékpapírok forgalmazására, hanem a befektetési alapok létesítésére, kezelésére és felszámolására is kiterjed, továbbá értelmezési és adatnyilvántartási joga is van.

Engedélyezés

A 39. §-hoz

A befektetési alapkezelő tevékenység jelentősége miatt, a nemzetközi gyakorlatnak megfelelően - a ma már egyre kisebb számú - engedélyhez kötött tevékenység körébe tartozik. A Javaslat normatív módon határozza meg azokat a kritériumokat, amelyek alapján az engedély megadható. Ezek között a Gt. rendelkezéseihez képest többlet szabályokat is tartalmaz a társaságok alaptőkéjének, törzstőkéjének nagysága és befizetésének vonatkozásában. Ezen túlmenően fokozott szakmai, tárgyi, személyi feltételeket támaszt a kérelmezővel szemben.

A 40. §-hoz

Jelentős garanciális intézkedés a befektetők érdekében, hogy a Felügyelet engedélyezési joga nemcsak a tevékenység egészére, de a működéshez, az alapkezeléshez szükséges egyes alapvető lépések megtételéhez, illetve az alapkezelés lényeges feltételeinek megváltoztatásához is szükséges. A Felügyelet engedélyezési hatáskörét tételesen körülhatárolja a Javaslat.

A 41. §-hoz

Fontos garanciális szabály, hogy az engedélyezési feltételeknek nemcsak az engedély megadásakor, de a tevékenység gyakorlása során folyamatosan meg kell felelni. E megfelelésnek a nyilvánosság és a felügyelet általi rendszeres figyelemmel kísérését biztosítja az alapkezelő számvitelére vonatkozó rendelkezés is.

A Felügyelet tájékoztatása

A 42. §-hoz

Vannak az alapkezelőnek olyan tevékenységei, feladatai, amelyekhez nem szükséges engedély, de fontos, hogy a változás a rendszeres ellenőrzés érdekében a Felügyelet tudomására jusson. Ebben a körben a Javaslat ugyancsak taxatív felsorolással bejelentési kötelezettséget ír elő.

Rendszeres ellenőrzés

A 43. §-hoz

A Felügyelet engedélyezési joga garanciát jelent a befektetők számára, de ez igazán csak akkor érvényesülhet, ha az engedélyben, és a befektetési alapkezelési tevékenységre vonatkozó jogszabályokban és az alapkezelési szabályzatban foglaltakat a Felügyelet megfelelően ellenőrizheti is.

Intézkedések és szankciók

A 44. §-hoz

A jogszabályi rendelkezések érvényesülését biztosítja a Felügyelet intézkedési és szankcionálási joga, mely egyrészről anyagi hátrány (bírság) alkalmazását, másrészről tevékenységi korlátozást (forgalmazás felfüggesztése), a legsúlyosabb esetekben pedig az engedély visszavonását jelenti.

Értékpapír-felügyeleti bírság

A 45-47. §-hoz

Az értékpapír-felügyeleti bírság részletes szabályai meghatározzák a bírsággal sújthatók körét, a bírság kiszabására alapul szolgáló magatartást, illetve mulasztást, valamint a bírság összegét és felhasználásának módját.

A befektetési jegyek forgalombahozatalának, illetve visszavásárlásának felfüggesztése

A 48. §-hoz

A befektetési jegyek forgalmazásának korlátozása súlyosan sértheti a befektetők érdekeit, ezért arra csak kivételesen, korlátozott időtartamra és csak a befektetők érdekeinek védelmében kerülhet sor.

Díjfizetési kötelezettség

A 49. §-hoz

Az Értékpapír-felügyelet szolgáltatásaiért igazgatási, szolgáltatási díjat kell fizetni. Ennek mértékét és részletes szabályait azonban nem a törvény, hanem a Javaslatban foglalt felhatalmazás alapján a pénzügyminiszter állapítja meg.

VIII. Fejezet

A külföldiekre vonatkozó rendelkezések

Az 50. §-hoz

A Javaslat lehetővé teszi a külföldiek részére a Magyarországon létesített befektetési alapokba történő befektetést és ugyanazokat a garanciákat biztosítja részükre, mind ami a gazdasági társaságokba történő befektetés esetén a külön törvényekben biztosított.

-----STARTING---POINT---VEGE---

IX. Fejezet

Záró- és átmeneti rendelkezések

Zárórendelkezések

Az 51-52. §-hoz

A Javaslat rendelkezik a hatálybalépésről, valamint a társasági törvény egyes rendelkezéseinek módosításáról.

Átmeneti rendelkezések

Az 53-57. §-hoz

A Javaslat lehetővé teszi, hogy a hazai tőkepiac fejlettségi szintjéhez igazodóan, átmeneti időre négy éven keresztül el lehessen térni a tőzsdén be nem vezetett értékpapírok legfeljebb tíz százalékos arányára, valamint a napi értékelésre vonatkozó rendelkezéstől. Ugyanakkor három évig ingatlanalap létesítését csak zártvégű alapként teszi lehetővé.

A Javaslat értelmében indokolt a Felügyeletnek megadni azt a jogot, hogy határozott időre eltekintsen a 39. § (2) bekezdése f) pontjában foglalt szakmai követelményektől, természetesen csak akkor, hogyha ez a befektetők érdekeit nem veszélyezteti.