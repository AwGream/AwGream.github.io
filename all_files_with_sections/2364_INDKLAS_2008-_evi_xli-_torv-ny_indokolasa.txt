2008. évi XLI. törvény indokolása

a nemzeti akkreditáló testület szervezetéről, feladat- és hatásköréről, valamint eljárásáról szóló 2005. évi LXXVIII. törvény módosításáról

-----STARTING---POINT---ALTALANOS--- 

Az Európai Akkreditálási Együttműködés (EA: European co-operation for Accreditation) 1997-ben alakult meg a laboratóriumakkreditáló szerveket tömörítő Európai Laboratóriumakkreditálási Együttműködésből (EAL) és a tanúsító szervezeteket akkreditáló Európai Tanúsítás-akkreditálási Együttműködésből (EAC). Az EA célja az akkreditálási tevékenység továbbfejlesztése és harmonizálása, a tagok közötti kölcsönös elismerési megállapodások megkötése, a tanúsítványok európai szintű elismerése és a kereskedelem műszaki akadályainak elhárítása. Az EA és tagjai elősegítik az Európai Unió egységes belső piacának fejlődését, részt vesznek a jogilag szabályozott területen a kijelölési folyamatokban és szakértői tevékenységet végeznek az Európai Bizottság és az EFTA Titkárság részére. A Nemzeti Akkreditáló Testület (a továbbiakban: NAT) teljes jogú tagként képviseli a Magyar Köztársaságot az EA-ban.

Az EA multilaterális megállapodása (a továbbiakban: MLA) lehetőséget ad az áruk és szolgáltatások Európán belüli és Európán kívüli értékesítésére. Azon országok, amelyek tagjai az MLA-nak, elismerik az egymás akkreditáló testületei által kiállított tanúsításokat, tanúsítványokat. Az MLA egy akkreditálási „útlevél”, amely lehetővé teszi tagjai számára mind az európai, mind a nemzetközi piac elérését a Nemzetközi Laboratóriumakkreditálási Együttműködéssel (ILAC: International Laboratory Accreditation Cooperation) és a Nemzetközi Akkreditálási Fórummal (IAF: International Accreditation Forum) való együttműködés kapcsán.

Azon EA tagoknak, akik az MLA szerződő felei, illetve azoknak, akik szerződő féllé kívánnak válni, szigorú és rendszeres nemzetközi értékelésnek kell megfelelniük. Az értékelés célja, hogy a szerződő fél megfelel-e az MSZ EN ISO/IEC 17011 harmonizált európai szabványnak, illetve más alkalmazandó irányelveknek.

Az EA a NAT-ot 2007. április 20-án értékelte és úgy találta, hogy nem felel meg azoknak az előírásoknak, amelyek révén az MLA-hoz csatlakozhat. A hiányosságok részben a NAT belső szabályzataiból és működéséből, részben a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény némely pontjaiból származnak.

Az EA MLA Értékelő Bizottság a törvénnyel kapcsolatban a következő hiányosságokat tárta fel:

1. A törvény nem biztosítja hatékonyan a NAT számára a szükséges tanácsadó szakértelemhez való hozzáférést.

2. A törvény 9. § (5) bekezdésében rögzített közgyűlési szavazásról szóló szabályok nem tükrözik a különböző érdekelt felek kiegyensúlyozott képviseletét, különösen azért, mert az egyes felek képviselőit nem maga az érintett választja.

3. Nem minden érdekelt fél vesz részt az Akkreditálási Tanácsban.

4. A szakmai akkreditáló bizottság teljes mértékben részt vesz az akkreditálási folyamatban. Ugyanaz a bizottság dönt a vizsgálati és értékelési szakaszban, valamint az akkreditálás odaítéléséről is.

5. A törvény értelmében minden külföldi akkreditálási okirat elismerését külön díj fizetéséhez köti, amely hátrányos megkülönböztetést jelent a nemzetközi megállapodásban résztvevő szervezetek által akkreditált megfelelőség-értékelő szervezetekkel szemben.

Az EA által megállapított hiányosságok kiküszöbölésére a törvény a következők szerint rendezi.

Ad 1. A szükséges szakértelemhez való hozzáférést, a megfelelő szakértői közreműködést a jövőben az Akkreditálási Iroda által működtetett szakmai bizottság fogja biztosítani, amely kidolgozza az akkreditálás speciális követelményeit és útmutatóit, továbbá az akkreditálásba bevonandó minősítőkkel és szakértőkkel szemben támasztott szakmai és összeférhetetlenségi követelményeket.

Ad 2. A közgyűlés tagjainak csoportosítása alapvetően megváltozik, minden csoport egy szavazattal rendelkezik, a korábbi súlyozott szavazás helyett.

Ad 3. A törvény értelmében egy szakértői Akkreditálási Tanács jönne létre, amelybe minden csoport maga választaná képviselőjét. A Tanács tagjait tevékenységükért díjazás illetné meg, kivéve a miniszterek által delegált tagokat.

Ad 4. Az akkreditálási eljárás szakaszait a törvény értékelési és döntéshozatali szakaszban határozza meg. Az értékelési szakaszt az ügyvezető igazgató által kijelölt minősítők és szakértők folytatják le, az akkreditálással kapcsolatos döntések meghozatala azonban az akkreditáló bizottság feladata. Az akkreditáló bizottság munkájában nem vehet részt az, aki az értékelési szakaszban már részt vett.

Ad 5. A törvény szerint a Tanács a külföldi akkreditálási okiratot díjfizetési kötelezettség nélkül elismeri, ha azt olyan akkreditáló szervezet adta ki, amely

a) az Európai Akkreditálási Együttműködés Kölcsönös Elismerési Megállapodásának tagja,

b) a Nemzetközi Laboratóriumakkreditálási Együttműködés vagy Nemzetközi Akkreditálási Fórum Kölcsönös Elismerési Megállapodásának tagja,

c) amellyel a Testület kétoldali megállapodást kötött.

-----STARTING---POINT---RESZLETES---

Az 1. §-hoz

A Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény (a továbbiakban: NATtv.) 2. §-a g) pontjának módosítása azt szolgálja, hogy a szabványok mellett a jogszabályoknak való megfelelés alapelvi szinten jelenjen meg a NATtv.-ben, továbbá egyértelművé tegye a megfogalmazás, hogy a szabványoknak való megfelelés az akkreditálást kérelmező önkéntes vállalásán alapul.

A 2. §-hoz

Az akkreditálási feltételek fogalmának pontosítását az indokolja, hogy a hatályos fogalom csupán a szabványoknak való megfelelést írja elő, azonban a megfelelőség-értékelés szempontjából a vonatkozó jogszabályokra történő hivatkozás is szükséges. Ezen kívül ennek a fogalom-meghatározásnak is azt kell kifejeznie, hogy a szabványoknak való megfelelés az akkreditálást kérelmező önkéntes vállalásán alapul.

A 3. §-hoz

A NATtv. koncepcionális változásai indokolják a módosítást. A NATtv. szerint működő szakmai akkreditáló bizottságok munkáját egy, azokat felváltó akkreditáló bizottság fogja ellátni, így a Nemzeti Akkreditáló Testület (a továbbiakban: Testület) nem több bizottságról és annak tevékenységi területeiről, hanem a létrejövő egy bizottság tagjairól vezet nyilvántartást.

A (2) bekezdés - a korábbi szabályozással ellentétben, a személyes adatok védelméről és a közérdekű adatok nyilvánosságáról szóló 1992. évi LXIII. törvénnyel (a továbbiakban: Avtv.) összhangban - a Testület tevékenysége átláthatósága és nyilvánosságának biztosítása érdekében egyértelműen meghatározza, hogy a Testület nyilvántartásában szereplő mely adatok minősülnek közérdekből nyilvános - így hozzáférhető - adatnak (akkreditáló bizottság tagjainak, valamint az akkreditálási eljárásokban alkalmazott minősítőknek és szakértőknek a neve). Az Avtv.-nek megfelelően biztosított a betekintés a nyilvántartás közérdekű és közérdekből nyilvános adataiba. A másolat szolgáltatása a Testület által meghatározott költségtérítés alapján történik, kivéve a Testület tagjai esetében, amelyek, illetve akik tagsági jogosultság alapján ingyenesen kérhetnek másolatot.

A NATtv. 6. §-a - a Testület átlátható működésének erősítése érdekében - kiegészül továbbá egy új (9) bekezdéssel, miszerint a Testület honlapján közzéteszi az alapszabályát, szervezeti és működési szabályzatát, az akkreditálásra és az akkreditálási eljárásra vonatkozó részletes szabályokat tartalmazó szabályzatokat, valamint a külföldi akkreditált státusz elismerésére vonatkozó szabályzatát.

A 4. §-hoz

A módosítást az indokolja, hogy a Testület legtöbb tagját adó akkreditált szervezetek és természetes személyek eddig nem voltak elkülönítve tevékenységük szerint, ez elsősorban az Akkreditálási Tanács (a továbbiakban: Tanács) felépítésének pontos meghatározása szempontjából okozott problémát. A módosítás érinti az akkreditálásban érintett minisztériumokat is, mivel a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvényre figyelemmel a tagság jogosultja nem a miniszter munkaszervezete, a minisztérium, hanem maga a miniszter. Az akkreditálásban érdekelt minisztereket a Kormány rendeletben határozza meg.

A törvény - a vonatkozó jogszabályokkal való összhang érdekében - pontosítja a felsőoktatási intézmények megjelölését, egyidejűleg - a Testület tevékenységével összhangban - lehetőséget ad az informatikai képzést folytató felsőoktatási intézmények taggá válására.

A Testület tagjai közül kikerül a Közbeszerzések Tanácsa, figyelemmel arra, hogy a törvény megszünteti a közbeszerzési eljárásokat és gyakorlatot tanúsító szervezetek és tanúsító személyek akkreditálásának lehetőségét, összhangban a közbeszerzésekről szóló 2003. évi CXXIX. törvény (a továbbiakban: Kbt.) hatodik részének folyamatban lévő hatályon kívül helyezésével.

Az 5. §-hoz

A módosítás az alapszabályra történő utalással pontosítja a NATtv. 8. §-át megelőző alcímet, figyelemmel arra, hogy a 8. § nem kizárólag a Testület szervezetére, hanem annak alapszabályára vonatkozó alapvető rendelkezéseket is tartalmazza.

A 6. §-hoz

A NATtv. 9. §-a (6) bekezdésének - a közgyűlésen történő szavazás súlyozásának - módosítása a 7. § (1) bekezdésének módosítása, azaz a Testület tagjainak megváltozott összetétele miatt szükséges.

A 7. §-hoz

A NATtv. 10. §-a e) pontjának módosítását az indokolja, hogy a törvény szerint a Tanács tagsága kétféle módon - választással és jelöléssel - áll össze. Egyrészt az akkreditálásban érdekelt miniszterek egymás között, egyeztetve döntenek a saját képviselőik személyéről, másrészt a NATtv. 11. § (5) bekezdése szerint az egyes szervezetek jelöltjei közül a közgyűlés választja meg a tagokat. A közgyűlés által megválasztott tagokkal kapcsolatban azok visszahívása és a díjazásuk megállapítása is a közgyűlés hatáskörébe tartozik.

A 8. §-hoz

A NATtv. 11. §-ának módosítása azért szükséges, mert a NAT vizsgálata során az Európai Akkreditálási Együttműködés (a továbbiakban: EA) megállapította, hogy az egyes csoportok nem maguk jelölik képviselőiket. A módosítás az EA által megállapított nemmegfelelőség megszüntetését szolgálja oly módon, hogy az akkreditált szervezetek 9 tagot választanak maguk közül a Tanácsba. A gazdaságpolitikáért felelős miniszter képviselője a törvény erejénél fogva tagja a Tanácsnak. Az akkreditálásban érdekelt további miniszterek egymás közötti egyeztetés során döntenek két közös képviselőjük személyéről, amelyről a gazdaságpolitikáért felelős miniszter értesíti a Testület elnökét.

A Tanács tagjaival szembeni összeférhetetlenséget a 17. § állapítja meg.

A Tanács tagjait - 5 éves időtartamra - a közgyűlés választja, a jelentős számban lévő vizsgálólaboratóriumok közül 2 személyt, valamint a többi akkreditált és egyéb, nem minisztériumi testületi tag csoportjainak jelöltjei közül 1-1 személyt. A Tanács választott tagjait tevékenységükért díjazás illeti meg.

A 9. §-hoz

A hatályos törvény szerinti szakmai akkreditáló bizottságokat egy akkreditáló bizottság váltja fel. A bizottság 22 tagból, két elnökhelyettesből, valamint elnökből áll. A bizottság tagja az a személy lehet, aki az adott szakterületen felsőfokú végzettséggel és a szakterületen legalább 10 éves szakmai gyakorlattal, továbbá az akkreditálásban jártassággal rendelkezik. A konkrét akkreditálási eljárásban az elnök és az akkreditálási bizottság valamennyi, az adott szakterületen jártassággal rendelkező tagja részt vesz. Az átalakítás következtében az állandó összetételű akkreditálási bizottságból az egyes esetekre - az akkreditáló bizottság elnökének és a szakterületen jártassággal rendelkező tagok részvételével - alakulnak ún. „kisbizottságok”, amelyek az akkreditálási eljárás döntéshozatali szakaszában eljárnak. Az új rendszer megfelel az ISO/IEC 17011 szabvány követelményeinek, a bizottság működése pedig rugalmasabbá válik.

Az akkreditáló bizottság elnökével, elnökhelyettesével és tagjaival szembeni összeférhetetlenségi szabályokat a 17. § állapítja meg.

A 10. §-hoz

A fellebbviteli bizottsággal kapcsolatos módosítását az indokolja, hogy a bizottság 3 fős létszáma nem bizonyult elégnek a feladatai ellátásához, a 3 fő esetében egy tag akadályoztatása lehetetlenné tette az eljárást, ezért 5 főre emelkedik a tagok száma. Az egyes eljárások lefolytatásában az elnök mellett egy jogi és egy felsőfokú végzettségű tag vesz részt. A fellebbviteli eljárás határidejének külön meghatározása azért szükséges, mert a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) alapján a fellebbezési eljárás lefolytatására az alapeljárás határideje vonatkozik, ami az akkreditálási eljárás esetében 180 nap. A fellebbviteli eljárás lefolytatására azonban 45 nap áll rendelkezésre.

A 11. §-hoz

A NATtv. 16. §-a (1) bekezdésének új d) ponttal való kiegészítését az indokolja, hogy az EA a NAT előzetes értékelése során nemmegfelelőségként állapította meg a szakértelemhez való hozzáférést (ISO/IEC 17011, 4.2.6. pont). A módosítás a nemmegfelelőségi észrevételre kidolgozott megoldást jelenti, mivel az Akkreditálási Iroda mellett egy olyan szakmai bizottság jön létre, amely kidolgozza az akkreditálási eljárás speciális követelményeit és útmutatóit, valamint a minősítőkkel és szakértőkkel szemben támasztott követelményeket, ezzel egyrészt lehetővé teszi a szakértelemhez való hozzáférést az akkreditáláshoz közvetlenül kapcsolódó kérdésekben, másrészt megteremti a minősítők és szakértők értékelésének alapját.

A 12. §-hoz

A testületi szervek tagjaival, tisztségviselőkkel szemben támasztott követelmények és összeférhetetlenségi szabályok módosítását az akkreditáló bizottság bevezetése, valamint a Tanács választott tagjaival kapcsolatos új szabályozás indokolja. A Tanács választott tagjaival szemben szigorú összeférhetetlenségi szabályok azért kerültek bevezetésre, mert csak így biztosítható, hogy a Tanács tagjai teljesen elkülönüljenek az akkreditált szervezetektől. A módosítás eredményeképpen a tisztségviselőkkel kapcsolatos összeférhetetlenségi szabályok egy helyen, átláthatóan jelennek meg a törvényben.

Az ügyvezető igazgatóval kapcsolatban eddig hiányoztak az összeférhetetlenségi szabályok, a módosítás e hiányosság pótlásának is eleget tesz.

A 13. §-hoz

A Ket. rendelkezéseivel összhangban módosul a NATtv. 18. §-ának (2) bekezdése, eszerint a Testület által honlapján jelenleg is közzétett, a kérelem formájára és tartalmára vonatkozó követelmények nem kötelezőek, azokat a Testület csak ajánlás jelleggel állíthatja össze a kérelmezők számára.

A NATtv. 18. §-a további bekezdéseinek módosítását az akkreditálási eljárással kapcsolatos szabályok pontosítása indokolja.

A NATtv. 18. §-a (12) bekezdésének módosítása a Ket. szabályaival összhangban kifejezetten rögzíti, hogy a felügyeleti vizsgálatok esetében a Testület éves felügyeleti vizsgálati eljárásáért és a változásbejelentésre indult rendkívüli felügyeleti vizsgálati eljárásáért szedhető igazgatási szolgáltatási díj.

A 14. §-hoz

A NATtv. 19. §-ának módosítása több okból szükséges.

Az akkreditálási eljárás lefolytatása a módosítás eredményeképpen alapvetően megváltozik. Az akkreditálási eljárás elkülönül egy értékelési és egy döntéshozatali szakaszra. Az elkülönítést az EA azon kifogása indokolta, hogy jelenleg a szakmai akkreditáló bizottság teljes mértékben részt vesz az akkreditálási folyamatban - az ISO/IEC 07011 szabványban foglaltakkal ellentétesen -, ezáltal ugyanaz a bizottság dönt a vizsgálati és értékelési szakaszban, valamint az akkreditált státusz odaítéléséről is. A módosítással egyértelműen elválik az, hogy nem a minősítésre vonatkozó értékelési szakaszban részt vevő személyek döntenek az akkreditált státusz odaítéléséről.

A hosszabb, értékelési szakasz során az ügyvezető igazgató - amennyiben a kérelem megfelel a kötelező formai követelményeknek - minősítőkből és szakértőkből álló értékelő csoportot jelöl ki. Az értékelő csoport a kérelmezőnél helyszíni értékelést tart, amelynek eredményét jegyzőkönyvben rögzíti. A jegyzőkönyvet, a megvizsgált dokumentációt, az értékelő jelentést, az akkreditált státusz odaítélésére, szűkítésére, bővítésére vonatkozó ajánlását az értékelő csoport döntéshozatal céljából átadja az akkreditáló bizottságnak. Az akkreditáló bizottság a kérelem, az értékelési szakasz során összegyűjtött információ, a helyszíni értékelés jegyzőkönyve, az értékelő jelentés, valamint a kérelmező észrevételei alapján rövid határidővel határoz az akkreditált státusz odaítéléséről vagy elutasításáról.

A két önálló szakasz önálló közigazgatási döntéssel is zárul: az értékelési szakasz - a végső döntésben megfellebbezhető - végzéssel, a döntéshozatali szakasz pedig az ügy érdemére vonatkozó határozattal. A két eljárási szakaszhoz önálló ügyintézési határidőt és határidő-hosszabbítási szabályokat rendel a törvény, a módosítás azonban összességében nem növeli a hatályos szabályok szerinti 180 napos ügyintézési határidőt.

A módosításnak köszönhetően konkrétan megnevezésre kerülnek az egyes eljárási szakaszokban az ügyintézési határidő meghosszabbítására jogosult személyek is.

A 15. §-hoz

Az akkreditálási okirattal kapcsolatos szabályok pontosítását az indokolja, hogy a NATtv. nem tette egyértelművé, hogy az akkreditálási okirat - az akkreditálás odaítéléséről szóló határozattal ellentétben - nem keletkeztet jogot és kötelezettséget. A törvény alapján a NATtv. a jövőben kifejezetten kimondja, hogy ha a határozat és az akkreditálási okirat tartalma eltér, akkor a határozatot kell hitelesnek tekinteni. A törvény alapján továbbá a NATtv. részletesen meghatározza, hogy az akkreditálási okiratnak mely adatokat kell tartalmaznia.

A 16. §-hoz

A NATtv. 21. §-ának módosítását a felügyeleti vizsgálattal kapcsolatos pontosítások indokolják. A módosítás következtében a felügyeleti vizsgálati eljárás is elkülönül egy értékelési és egy döntéshozatali szakaszra, önálló döntéssel, önálló ügyintézési határidőkkel. A módosítás összességében ebben az esetben sem növeli a hatályos szabályok szerinti ügyintézési határidőt.

A 17. §-hoz

A külföldi akkreditált státusz elismerésével kapcsolatos szabályozás módosítása azért szükséges, mert az EA a NAT előzetes értékelése során a törvény ezen pontját nem-megfelelőnek ítélte. Ezért az (1) bekezdésben egyértelművé válik, hogy a (3) bekezdésben foglalt esetek kivételével a külföldi akkreditált státusz elismerése nem automatikus, hanem mérlegelés kérdése, a kötelező elismerés eseteit pedig a (3) bekezdés tartalmazza.

Az (5) bekezdés módosítása alapján pedig a (3) bekezdésben szereplő akkreditáló szervezetek esetében az eljárásért sem igazgatási szolgáltatási díjat, sem az általános tételű államigazgatási eljárási illetéket nem kell megfizetni.

A 18. §-hoz

A hatályos törvény szerinti felhatalmazó rendelkezés - a NATtv. új 7. §-a (1) bekezdésének e) pontjában foglaltakkal összhangban - kiegészül azzal, hogy felhatalmazást kap a Kormány az akkreditálásban érdekelt miniszterek meghatározására.

A § pontosítja a gazdaságpolitikáért felelős miniszter részére adott felhatalmazást is. Eszerint a Testület felügyeleti vizsgálati eljárása esetében az éves felügyeleti vizsgálati eljárásért és a változásbejelentésre indult rendkívüli felügyeleti vizsgálati eljárásért szedhető igazgatási szolgáltatási díj mértékének meghatározására lesz a gazdaságpolitikáért felelős miniszternek - a pénzügyminiszterrel egyetértésben - lehetősége.

-----STARTING---POINT---VEGE---

A 19. §-hoz

Ez a § tartalmazza a törvény hatálybalépésére vonatkozó rendelkezést (2008. augusztus 1.), kellő időt hagyva a törvény kihirdetését követően a végrehajtásra való felkészülésre.

Az (1) bekezdés hatályon kívül helyezi egyrészt a NATtv. végrehajtott feladatokat tartalmazó, így feleslegessé vált átmeneti rendelkezéseit, illetve azt a szabályt, amely új szakmai akkreditáló bizottság létrehozására és a szakmai akkreditáló bizottságok tevékenységi területének kiterjesztésére vonatkozó kezdeményezés lehetőségét biztosította (egy akkreditáló bizottság esetében ugyanis nem értelmezhető ez a szabály).

A törvény továbbá hatályon kívül helyezni rendeli a közbeszerzési eljárásokat és gyakorlatot tanúsító szervezetek és tanúsító személyek akkreditálásának lehetőségét, ilyen akkreditálásra ugyanis a NATtv. hatálybalépése óta nem merült fel igény. Másrészt pedig a Kbt. folyamatban lévő módosítása - gyakorlati tapasztalatokra figyelemmel - hatályon kívül helyezi a Kbt.-nek a tanúsításról szóló hatodik részét, ezzel az elvi lehetőségét is megszünteti annak, hogy az ajánlatkérő a Kbt. hatálya alá tartozó közbeszerzési eljárásai és gyakorlata jogszabályoknak való megfelelését akkreditált tanúsítótól kérhesse.

A (2) bekezdés ún. mozaikos (szócserés) módosításai a törvény által alkalmazott új fogalmak (pl. akkreditáló bizottság) és az „akkreditált státusz” fogalom általános használatának átvezetését, a NATtv.-ben foglalt hivatkozások pontosítását, valamint a szabványok önkéntes alkalmazására vonatkozó utalás beépítését szolgálják.

A törvény - a deregulációs szempontokra figyelemmel - az átmeneti rendelkezésekben foglalt feladatok végrehajtására előírt határidők lejártát követően, 2008. december 1-jén veszti hatályát.

A 20. §-hoz

E § tartalmazza a módosító törvényre vonatkozó átmeneti rendelkezéseket, meghatározza a tisztújító közgyűlés határidejét, valamint a tisztújító közgyűlést követő feladatokat (az új összetételű Tanács, az akkreditáló bizottság és új fellebbviteli bizottság létrehozása) és annak határidejét, továbbá az új alapszabály elfogadásának határidejét.