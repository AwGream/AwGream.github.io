2017. évi LXXXVII. törvény indokolása

az igazságügyi alkalmazottak szolgálati jogviszonyáról szóló 1997. évi LXVIII. törvény, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény módosításáról

-----STARTING---POINT---ALTALANOS--- 

Az igazságügyi alkalmazottak szolgálati jogviszonyáról szóló 1997. évi LXVIII. törvény, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény módosításáról szóló törvény (a továbbiakban: törvény) az igazságügyi alkalmazottak szolgálati jogviszonyáról szóló 1997. évi LXVIII. törvényt (a továbbiakban: Iasz.), valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvényt (a továbbiakban: Üjt.) módosítja az igazságügyi alkalmazottak, illetve a nem ügyész ügyészségi alkalmazottak javadalmazására, valamint ahhoz kapcsolódóan egyéb jogosultságokra és kötelezettségekre vonatkozó törvényi előírások tekintetében. A módosítás indoka, hogy 2017. január 1. napjától módosultak azok a törvényi rendelkezések, amelyekre az igazságügyi alkalmazottak, illetve a nem ügyész ügyészségi alkalmazottak jogállását szabályozó törvényi rendelkezések e körben utalnak. Emellett szükséges az igazságügyi alkalmazotti és a nem ügyész ügyészségi alkalmazotti jogviszony tekintetében releváns egyes jogintézményeket az elmúlt időszakban felmerült kihívásoknak megfelelően módosítani. E módosítások tekintetében a törvény jellemzően az állami tisztviselőkre vonatkozó szabályozást veszi alapul annak érdekében, hogy az állami intézmények által foglalkoztatottak jogállásának előírásai összhangban álljanak egymással.

-----STARTING---POINT---RESZLETES---

Az 1. §-hoz

A törvény a határozott idejű kinevezés időtartamának emelésével párhuzamosan a magas szintű szakmai képzettség megszerzésére biztosított időtartamot összhangba hozza a felsőoktatási képzés oktatási és vizsga rendszerével.

A 2. §-hoz

A törvény módosítja az igazságügyi alkalmazottak javadalmazására vonatkozó szabályozást, ezért a kinevezési okiratban feltüntetendő adatok körét is ennek megfelelően módosítani szükséges. Tekintettel arra, hogy a jubileumi jutalomra jogosító idő számítása eltér a szolgálati idő számításától, a törvény előírja, hogy a kinevezési okiratban a jubileumi jutalomra jogosító idő számításának kezdőidőpontját is fel kell tüntetni.

A 3. §-hoz

A törvény azt a célt szolgálja, hogy a bírósági szervezetrendszerben csak az arra legalkalmasabb igazságügyi alkalmazottak teljesítsenek szolgálatot. A próbaidő lejártát megelőzően olyan szempontokat is lehet mérlegelni, amelyek elsődlegesen a munkakör, a vezetői megbízás tényleges gyakorlásakor mutatkoznak meg.

A 4. és 6. §-hoz

A törvény az állami tisztviselőkre vonatkozó előírásokkal összhangban határozza meg azokat az eseteket, amikor nem szükséges közös megegyezés a jogviszony módosításához. Rögzíti továbbá - az állami tisztviselőkre vonatkozó előírások szerint - azokat a feltételeket is a törvény, amelyek teljesülése esetén az egyoldalú módosítás esetén az igazságügyi alkalmazott kérheti a felmentését.

Az 5. és 7. §-hoz

A törvény az állami tisztviselőkre vonatkozó előírásokkal összhangban határozza meg azokat az eseteket, amikor az igazságügyi alkalmazott szolgálati jogviszonya azonnali hatállyal megszüntethető, továbbá azt az időtartamot ameddig ismételten nem létesíthető igazságügyi alkalmazotti szolgálati jogviszony.

A 8. §-hoz

A törvény előírja a végkielégítés arányos visszafizetési kötelezettséget arra az esetre, ha az igazságügyi alkalmazott a szolgálati viszonya megszűnését követő rövid időn - tíz hónapon - belül újabb meghatározott állami szervnél ismét szolgálati jogviszonyt létesít.

A 9. §-hoz

A törvény az állami tisztviselőkre vonatkozó előírásokkal összhang megteremtése érdekében az Iasz. szabályait kiegészíti azzal, hogy huszonöt év szolgálati viszony után a végkielégítés tízhavi illetménynek megfelelő összeg, továbbá azzal, hogy milyen mértékű végkielégítés jár akkor, ha a szolgálati viszony az öregségi nyugdíjra való jogosultság megszerzését megelőző öt éven belül szűnik meg.

A 10. §-hoz

A törvény a vezetők igazságszolgáltatási rendszerrel kapcsolatos ismereteinek magas szintre emelését célozza, mely ismeretek elsajátítása hozzájárulhat a vezetői szakmai tevékenység minőségének fokozásához és ezáltal a hatékonyabb szervezeti működéshez.

A 11-12. §-hoz

A törvény azt a célt szolgálja, hogy a bírósági szervezetrendszerben csak az arra legalkalmasabb vezetők teljesítsenek szolgálatot, a határozott idő lejártát megelőzően olyan szempontokat is lehet mérlegelni, amelyek elsődlegesen a vezetői megbízás tényleges gyakorlásakor mutatkoznak meg, továbbá a határozott időtartam összhangba kerül a kötelező vezetői továbbképzésre biztosított időtartammal.

A 13. §-hoz

A törvény megerősíti az igazságügyi alkalmazottak képzésen, továbbképzésen való részvételének kötelezettségét, amely képzések célja a szervezeti működés hatékonyságának fokozása.

A 14. §-hoz

Az esélyegyenlőség elvének érvényesülése érdekében az igazságügyi alkalmazottak képzésének és továbbképzésének országosan egységes szabályozását biztosítja.

A 15. §-hoz

A módosítás alapján kijelölés mindaddig nem történhet, amíg az igazságügyi alkalmazott a próbaidejét tölti. Emellett a törvény azt is rögzíti, hogy az Iasz. 17. § (2) bekezdés b) pontja alapján a kijelölt titkár munkaköre nem változtatható meg a munkáltató egyoldalú döntése alapján, továbbá az Iasz. 26/A. § (1) bekezdése alapján a kijelölt titkár jogviszonya nem szüntethető meg azonnali hatállyal. A kijelölt titkárokra az eltérő szabályozást indokolja, hogy az Alaptörvény 27. cikk (3) bekezdése szerint a kijelölt titkárok (törvény által meghatározott ügyekben, egyesbíró hatáskörében bírósági titkár is eljárhat) kijelölt titkári tevékenysége során alkalmazni kell az Alaptörvény bírák függetlenségére vonatkozó alapvető rendelkezést tartalmazó 26. cikk (1) bekezdését.

A 16. §-hoz

Az állami tisztviselőkre vonatkozó előírásokkal összhangban legfeljebb hat hónapban határozza meg a helyettesítés időtartamát, a kirendelés szabályozásának érintése nélkül.

A 17. §-hoz

Módosítja az igazságügyi alkalmazottak javadalmazására vonatkozó szabályozást, ezért a minisztériumba beosztott bírósági titkár tekintetében az utaló szabályokat ennek megfelelően pontosítja a rendelkezés.

A 18. §-hoz

Az igazságügyi alkalmazottak szabadságára vonatkozó rendelkezéseket hozzáigazítja az állami tisztviselők esetében kialakított szabályozáshoz. A pótszabadságot mindegyik hivatásrendnél tizenhárom napban maximalizálja.

A 19. §-hoz

A törvény kötelezővé teszi az igazságügyi alkalmazottak teljesítményértékelését, amely hozzájárulhat az egyéni kompetenciák szervezeti stratégiai célokhoz igazított fejlesztéséhez, egyúttal alapot képezve egy országosan egységes, de célirányos, szükség esetén évente felülvizsgálható szakmai képzési program struktúra kialakításához és megvalósításához. A teljesítményértékelés részletes szabályait az OBH, illetve a bíróságok igazságügyi alkalmazottai tekintetében az OBH elnökének szabályzata, míg az egyéb igazságügyi szerv, azaz az igazságügyi szakértői intézmény igazságügyi alkalmazottai tekintetében miniszteri rendelet határozza meg.

A módosítás - annak érdekében, hogy az igazságügyi alkalmazott és az érintett nem ügyész ügyészségi alkalmazott alapilletménye a munkavégzés színvonalára tekintettel csökkentett vagy emelt mértékben is megállapítható legyen, és ezzel a teljesítményértékelés eredményéhez kapcsolódó következmények számukra is érzékelhetővé váljanak - lehetővé teszi, hogy a teljesítményértékelés eredménye alapján az érintett igazságügyi és ügyészségi alkalmazott jutalomban részesüljön.

A 20. §-hoz

Az igazságügyi alkalmazotti illetményrendszer átalakítására tekintettel módosítja a személyi nyilvántartásban rögzítendő adatok körét.

A 21-27. §-hoz

A törvény az igazságügyi alkalmazottak illetményrendszerét az állami tisztviselők illetményrendszeréhez hasonlóan alakítja át. Az illetménypótlékok közül a törvény csak a beosztási pótlékot és a címpótlékot tartja fenn. Az alapilletmény megállapításának alapjául változatlanul a mindenkori legalacsonyabb bírói alapilletmény, az illetményalap szolgál; az alapilletményt az illetményalap és az egyes fizetési fokozatok szorzószámai alapján kell megállapítani, azonban a törvény az állami tisztviselőkre vonatkozó szabályozáshoz hasonlóan az egyes fizetési fokozatokhoz illetménysávokat határoz meg. Az igazságügyi alkalmazott alapilletményét - a kijelölt titkár kivételével - a besorolása szerinti fizetési fokozathoz tartozó sávok között kell megállapítani. Tekintettel arra, hogy a kijelölt titkár jogállása speciális, mivel törvényben meghatározott esetben a bíró jogkörében jár el, a kijelölt bírósági titkár esetében a törvény rögzíti, hogy a fizetési fokozatához tartozó felső határ szerinti összegű illetményre jogosult.

A törvény - a Kttv.-re visszautaló Áttv.-hez hasonlóan - lehetőséget teremt arra, hogy az igazságügyi szervnél a munkáltatói jogkör gyakorlója a kiemelten fontos feladatot ellátó vagy speciális, jellemzően felsőfokú szakismerettel rendelkező igazságügyi alkalmazottakat a korábbi szabályozáshoz képest rugalmasabb, adott esetben piaci bérezéssel foglalkoztathassa. Ezzel a változással egyrészt gazdaságosabbá és biztonságosabbá válik az eddig sokszor külső vállalkozók által nyújtott informatikai, gazdálkodási és projektmenedzseri szolgáltatások ellátása, másrészt megállítható a szakemberek versenyszférába történő tömeges elvándorlása. A törvény az ilyen kiemelt munkakörben foglalkoztatott igazságügyi alkalmazottak illetmény- és létszámmaximumát is meghatározza.

A törvény szerinti módosítás a hatályos szabályoknak megfelelően továbbra is lehetőséget biztosít arra, hogy a tisztviselő nem szakirányú felsőfokú végzettsége alapján is besorolásra kerülhessen a III. fizetési osztályba (szakirányú felsőfokú végzettséggel rendelkező tisztviselő) azzal, hogy a besorolás részletes szabályait a bíróságon, illetve az OBH-nál dolgozó igazságügyi alkalmazott esetében az OBH elnöke szabályzatban, míg az egyéb igazságügyi szervnél foglalkoztatott igazságügyi alkalmazott esetén a belügyminiszter rendeletben határozza meg.

A törvény továbbra is lehetővé teszi az igazságügyi alkalmazott előresorolását, de egyértelművé teszi, hogy amennyiben az igazságügyi alkalmazott teljesítménye tartósan az átlag alattivá válik, úgy illetményét az előresorolás szerinti fizetési fokozat alsó fizetési határának megfelelő összegben kell megállapítani. Erre mindaddig sor kerülhet, amíg az igazságügyi alkalmazott igazságügyi szolgálati ideje nem éri el azt az időt, amely alapján egyébként is a soron kívüli előresorolása szerinti fizetési fokozatba lépne.

A törvény a Kúrián és az OBH-nál dolgozó igazságügyi alkalmazottak, valamint az egyéb igazságügyi szervnél dolgozó igazságügyi szakértő és szakértőjelölt, tisztviselő és technikus esetében lehetőséget ad arra, hogy beosztási pótlékban részesüljenek.

A módosítás lehetővé teszi, hogy főtanácsosi illetve tanácsosi cím a vezetői fizetési fokozatba tartozó igazságügyi alkalmazottak és nem ügyész ügyészségi alkalmazottak részére is adományozható legyen. Mindezzel figyelemmel van arra, hogy a címadományozás célja a huzamos idejű színvonalas munkavégzés elismerése, amely az igazságügyi és nem ügyész ügyészségi alkalmazottak közül a vezetői munkával járó többletfeladatokat is ellátó munkatársak tekintetében súlyozottan kell, hogy érvényesüljön.

A 28. §-hoz

A jubileumi jutalmazás szabályai között rögzíti, hogy ha az igazságügyi alkalmazott bármely korábbi foglalkoztatási jogviszonyában jubileumi jutalomban részesült, az ugyanazon fokozat szerinti jubileumi jutalom ismételten nem illeti meg.

A 29. §-hoz

Rögzíti a szükséges átmeneti rendelkezéseket annak érdekében, hogy az igazságügyi alkalmazott illetménye a korábbi illetményétől alacsonyabb ne lehessen, illetve hogy az igazságügyi alkalmazottnak járó szabadság se lehessen kevesebb a korábban neki járó szabadságtól. Azt is rögzítik az átmeneti rendelkezések, hogy az új fizetési osztályokba és fizetési fokozatokba való besorolást és a törvény szerinti illetmény-megállapítást mennyi időn belül kell a munkáltatónak elvégeznie. A törvény e körben azt is rögzíti, hogy ha a nem szakirányú felsőfokú végzettséggel rendelkező tisztviselőt a törvény szerinti módosítás hatályba lépése előtt a felsőfokú végzettséggel rendelkező tisztviselők III. fizetési osztályba sorolták, a fizetési fokozatát és az illetményét e fizetési osztályon belül kell megállapítani. Az ő esetében a fizetési osztályba sorolását csak akkor kell felülvizsgálni a tekintetben, hogy a nem szakirányú felsőfokú végzettsége alapján indokolt-e a magasabb fizetési osztályban tartása, ha a munkaköre megváltozik. Ugyanis a megváltozott munkakör esetében már újra kell vizsgálni a III. fizetési osztályba sorolás indokoltságát.

Tekintettel arra, hogy a teljesítményértékelésnek, valamint a nem szakirányú felsőfokú végzettséggel rendelkező tisztviselőnek a III. fizetési osztályba sorolásának a részletes szabályait az OBH elnöke által kiadott szabályzat, illetve az egyéb igazságügyi szerv esetében miniszteri rendelet rögzíti majd, az átmeneti szabályok az is előírják, hogy ezeket az új részletes szabályokat mely időponttól kell alkalmazni.

Az Iasz. és az Üjt. átmeneti rendelkezéseinek módosítása a 2017. évi cafeteria-juttatásra vonatkozik. Ezen módosítások célja, hogy egyértelmű jogi helyzetet teremtsen a jogalkalmazók számára; 2017. szeptemberi hatálybalépés esetén ugyanis felmerülhet a már megállapított cafeteria-juttatás visszafizetésére történő kötelezés, amely szerzett jogokat venne el.

Emellett a szabályozás teljes összhangban van az az állami tisztviselőkről szóló 2016. évi LII. törvény 31. § (5) bekezdésében írt átmeneti rendelkezéssel, amely a kormánytisztviselői és állami tisztviselői jogviszonyváltás folytán kialakult hasonló jogi helyzetet szabályozta.

A 30. §-hoz

Az egyéb igazságügyi szervnél foglalkoztatott igazságügyi alkalmazottak tekintetében a képzésre, továbbképzésre, a teljesítményértékelésre, valamint a nem szakirányú felsőfokú végzettség alapján a III. fizetési osztályba történő besorolásra vonatkozó részletes szabályok miniszteri rendeletben történő meghatározása érdekében a törvény felhatalmazást ad a szükséges miniszteri rendeletek kiadására.

A 31. §-hoz

A törvény az Iasz. mellékleteit módosítja és kiegészíti, és azokban rögzíti az egyes fizetési osztályokhoz tartozó fizetési fokozatokat, továbbá az egyes fizetési fokozatokhoz tartozó illetménysávokat.

A 32. §-hoz

Az Országos Ítélőtábla székhelyének és illetékességi területének megállapításáról, valamint az igazságszolgáltatás működését érintő egyes törvények módosításáról szóló 1999. évi CX. törvény a 142. § (1) bekezdésével az Iasz. 6. §-át kiegészítette egy új (2) bekezdéssel és az eredeti (2) bekezdés számozását (3) bekezdésre változtatta, anélkül, hogy e változást az Iasz. 7. § (2) bekezdésében átvezette volna. A törvény helyreállítja az összhangot az Iasz. 6. § (3) és 7. § (2) bekezdése között.

Másrészt a törvény a kinevezés határozott időtartamának emelésével azt a célt szolgálja, hogy a bírósági szervezetrendszerben kiemelt szakmai elméleti és gyakorlati tudással rendelkező igazságügyi alkalmazottak teljesítsenek szolgálatot, és e cél érdekében a munkáltatónak lehetősége legyen a munkavégzés minőségének hosszabb időtartamú megfigyelésére, és ennek tükrében határozni a szolgálati jogviszony határozatlan idejűvé alakításáról, valamint az igazságügyi alkalmazottnak a képesítési követelménynek való megfelelésre.

A 33. §-hoz

A 4. és 5. §-hoz fűzött indokolásnak megfelelően a törvény szerinti hatályon kívül helyezés is azt a célt szolgálja, hogy a bírósági szervezetrendszerben csak az arra legalkalmasabb vezetők teljesítsenek szolgálatot, a határozott idő lejártát megelőzően olyan szempontokat is lehet mérlegelni, amelyek elsődlegesen a vezetői megbízás tényleges gyakorlásakor mutatkoznak meg.

Emellett a törvény az Iasz. 119. §-ának hatályon kívül helyezésével hozzáigazítja a szabályozást az állami tisztviselőkre vonatkozó szabályozáshoz akként, hogy hasonlóan az állami tisztviselőkhöz, a jövőben az igazságügyi alkalmazottak sem lesznek jogosultak cafetéria-juttatásra.

A törvény hatályon kívül helyezi továbbá azokat a rendelkezéseket, amelyek az illetményrendszer átalakítása miatt a jövőben nem alkalmazhatóak, közte a beosztási pótlékon és címpótlékon felüli valamennyi pótlékra vonatkozó rendelkezést is.

A 34. §-hoz

A módosítás a kinevezési feltételek szigorítását jelenti, miszerint a legfőbb ügyész az ügyészségi fogalmazót és az alügyészt 5 év határozott időre is kinevezheti, és a jogviszony létesítésével egyidejűleg próbaidő is kiköthető.

A határozott idő azt a célt szolgálja, hogy ügyészi jogosítványokat csak azok gyakorolhassanak, akik alkalmasak a hivatás gyakorlására. A határozott idő lejártát megelőzően ugyanis az alügyészek és a fogalmazók esetében is olyan szempontokat lehet mérlegelni, amelyek elsődlegesen a hivatás tényleges gyakorlásakor mutatkoznak meg.

A határozott időre kinevezett alügyész nincs elzárva attól, hogy ügyészi állásra pályázzon, és a határozott idő eltelte előtt - az ügyészi kinevezés törvényi feltételeinek fennállta esetén - ügyészi kinevezést kapjon. Ugyanígy nincs elzárva a határozott időre kinevezett fogalmazó sem attól, hogy a határozott idő letelte előtt alügyésszé váljon.

A 35. §-hoz

Az alügyész és az ügyészségi fogalmazó esetében kötelezővé teszi a teljesítményértékelést. A törvény meghatározza a teljesítményértékelés lényeges szabályait, a részletes szabályozás legfőbb ügyészi utasításban került elhelyezésre.

A módosítás - annak érdekében, hogy az igazságügyi alkalmazott és az érintett nem ügyész ügyészségi alkalmazott alapilletménye a munkavégzés színvonalára tekintettel csökkentett vagy emelt mértékben is megállapítható legyen, és ezzel a teljesítményértékelés eredményéhez kapcsolódó következmények számukra is érzékelhetővé váljanak - lehetővé teszi, hogy a teljesítményértékelés eredménye alapján az érintett igazságügyi és ügyészségi alkalmazott jutalomban részesüljön.

A 36. §-hoz

A határozott idejű kinevezéssel összefüggésben megváltoztatja a minősítési kötelezettség szabályait. Ezen túl figyelembe veszi azt is, hogy a minősítést - különös tekintettel a teljesítményértékelés bevezetésére - szükségtelen fél éven belül megismételni.

A 37. §-hoz

Az ügyészségi fogalmazó és az alügyész részére is képzési kötelezettséget ír elő.

A 38-40. §-hoz

A törvény az alügyész és az ügyészségi fogalmazó illetményrendszerét az állami tisztviselők illetményrendszeréhez hasonlóan alakítja át. Az illetmény alapilletményből és - ha a feltételei fennállnak - beosztási pótlékból illetve címpótlékból áll. Az illetménykiegészítés, valamint a beosztási pótlékon és a címpótlékon felüli pótlékok fogalma nem alkalmazható. Az illetmény megállapításának alapjául változatlanul az illetményalap szolgál; az illetményt az illetményalap és az egyes fizetési fokozatok szorzószámai alapján kell megállapítani, azonban a törvény az állami tisztviselőkre vonatkozó szabályozáshoz hasonlóan az egyes fizetési fokozatokhoz illetménysávokat határoz meg. Az alapilletményt a besorolás szerinti fizetési fokozathoz tartozó sávok között kell megállapítani.

A törvény továbbra is lehetővé teszi az előresorolást, de egyértelművé teszi, hogy amennyiben az alügyész és az ügyészségi fogalmazó teljesítménye tartósan az átlag alattivá válik, úgy illetményét az előresorolás szerinti fizetési fokozat alsó fizetési határának megfelelő összegben kell megállapítani. Erre mindaddig sor kerülhet, amíg az alügyész és az ügyészségi fogalmazó szolgálati ideje nem éri el azt az időt, amely alapján egyébként is a soron kívüli előresorolása szerinti fizetési fokozatba lépne.

A törvény a Legfőbb Ügyészségen dolgozó alügyész és ügyészségi fogalmazó esetében rögzíti, hogy beosztási pótlék illeti meg.

A fentiek mellett a törvény a címpótlék mértékének változatlanul hagyása mellett mellőzi a szabályozásból a címpótlék alapilletményi jellegére való utalást az illetményrendszer átalakítása miatti új fogalomhasználat okán.

A 41. §-hoz

A törvény kiegészíti a jubileumi jutalmazás szabályait. Tekintettel arra, hogy a jubileumi jutalomra jogosító idő számítása eltér a szolgálati idő számításától, a törvény előírja, hogy a kinevezési okiratban a jubileumi jutalomra jogosító idő számításának kezdő időpontját is fel kell tüntetni. Rögzíti továbbá a törvény, hogy ha az alügyész és az ügyészségi fogalmazó bármely korábbi foglalkoztatási jogviszonyában jubileumi jutalomban részesült, az ugyanazon fokozat szerinti jubileumi jutalom ismételten nem illeti meg.

A 42. §-hoz

A törvény az alügyész és az ügyészségi fogalmazó szabadságára vonatkozó rendelkezéseket hozzáigazítja az állami tisztviselők esetében kialakított szabályozáshoz. A pótszabadságot mindegyik hivatásrendnél tizenhárom napban maximalizálja.

A 43. §-hoz

A törvény az alügyész és az ügyészségi fogalmazó esetében a próbaidő bevezetésével összefüggő változtatást vezet át az Üjt.-ben.

Emellett a törvény az állami tisztviselőkre vonatkozó előírásokkal összhangban határozza meg azokat az eseteket, amikor az alügyész és az ügyészségi fogalmazó ügyészségi szolgálati viszonya azonnali hatállyal megszüntethető, továbbá azt az időtartamot ameddig ismételten nem létesíthető ügyészségi szolgálati viszony. Továbbá a törvény előírja a végkielégítés arányos visszafizetési kötelezettséget arra az esetre, ha az alügyész és az ügyészségi fogalmazó a szolgálati viszonya megszűnését követő rövid időn - tíz hónapon belül - újabb meghatározott állami szervnél ismét szolgálati jogviszonyt létesít. A törvény az állami tisztviselőkre vonatkozó előírásokkal való összhang megteremtése érdekében az Üjt. szabályait kiegészíti azzal, hogy huszonöt év szolgálati viszony után a végkielégítés tízhavi illetménynek megfelelő összeg, továbbá azzal, hogy milyen mértékű végkielégítés jár akkor, ha a szolgálati viszony az öregségi nyugdíjra való jogosultság megszerzését megelőző öt éven belül szűnik meg.

A 44. §-hoz

A törvény - a Kttv.-re visszautaló Áttv.-hez hasonlóan - lehetőséget teremt arra, hogy az ügyészi szervnél a munkáltatói jogkör gyakorlója a kiemelten fontos feladatot ellátó vagy speciális, jellemzően felsőfokú szakismerettel rendelkező igazságügyi alkalmazottakat a korábbi szabályozáshoz képest rugalmasabb, adott esetben piaci bérezéssel foglalkoztathassa. Ezzel a változással egyrészt gazdaságosabbá és biztonságosabbá válik az eddig sokszor külső vállalkozók által nyújtott informatikai, gazdálkodási és projektmenedzseri szolgáltatások ellátása, másrészt megállítható a szakemberek versenyszférába történő tömeges elvándorlása. A törvény az ilyen kiemelt munkakörben foglalkoztatott ügyészségi alkalmazottak illetmény- és létszámmaximumát is meghatározza.

A 45. §-hoz

A törvény a tisztviselő, az írnok és a fizikai alkalmazott jogviszonyának a létesítését más jogviszonyban állókéhoz közelíti azzal, hogy a határozott időre szóló alkalmazást tágabb körben engedi meg. A törvény a tartósan távollévők helyettesítésére továbbra is az általánostól eltérő időtartamot enged. Ez a speciális - a határozott idős alkalmazást, illetve az alkalmazás megújítását igénylő - objektív eset mind a munkáltató, mind a munkavállaló igényének megfelel: a munkáltató nem kényszerül a bevált határozott idős munkavállaló cseréjére, a munkavállaló pedig megtarthatja állását.

A 46-47. §-hoz

A törvény a vezető beosztású tisztviselők esetében speciális képzési kötelezettséget ír elő. A képzési kötelezettség megsértése a vezetői kinevezés indokolás nélküli visszavonásával jár.

A 48. §-hoz

A törvény az állami tisztviselőkre vonatkozó előírásokkal összhangban határozza meg azokat az eseteket, amikor nem szükséges közös megegyezés a jogviszony módosításához. Rögzíti továbbá - az állami tisztviselőkre vonatkozó előírások szerint - azokat a feltételeket is a törvény, amelyek teljesülése esetén az egyoldalú módosítás esetén a tisztviselő, írnok, fizikai alkalmazott kérheti a felmentését.

A 49. §-hoz

A törvény az állami tisztviselőkre vonatkozó előírásokkal összhangban határozza meg azokat az eseteket, amikor a tisztviselő, az írnok és a fizikai alkalmazott ügyészségi szolgálati viszonya azonnali hatállyal megszüntethető, továbbá azt az időtartamot, ameddig ismételten nem létesíthető ügyészségi szolgálati viszony. Továbbá a törvény előírja a végkielégítés arányos visszafizetési kötelezettséget arra az esetre, ha a tisztviselő, az írnok és a fizikai alkalmazott a szolgálati viszonya megszűnését követő rövid időn - tíz hónapon belül - újabb meghatározott állami szervnél ismét szolgálati jogviszonyt létesít. A törvény az állami tisztviselőkre vonatkozó előírásokkal való összhang megteremtése érdekében az Üjt. szabályait kiegészíti azzal, hogy huszonöt év szolgálati viszony után a végkielégítés tízhavi illetménynek megfelelő összeg, továbbá azzal, hogy milyen mértékű végkielégítés jár akkor, ha a szolgálati viszony az öregségi nyugdíjra való jogosultság megszerzését megelőző öt éven belül szűnik meg.

Az 50. §-hoz

A törvény a tisztviselők és az írnokok esetében kötelezővé teszi a teljesítményértékelést. A teljesítményértékelés részletes szabályai a legfőbb ügyész által kiadott utasításban kerülnek rögzítésre.

A módosítás - annak érdekében, hogy az igazságügyi alkalmazott és az érintett nem ügyész ügyészségi alkalmazott alapilletménye a munkavégzés színvonalára tekintettel csökkentett vagy emelt mértékben is megállapítható legyen, és ezzel a teljesítményértékelés eredményéhez kapcsolódó következmények számukra is érzékelhetővé váljanak - lehetővé teszi, hogy a teljesítményértékelés eredménye alapján az érintett igazságügyi és ügyészségi alkalmazott jutalomban részesüljön.

Az 51. §-hoz

A törvény az ügyész képzési kötelezettségére megállapított szabályokkal összhangban a tisztviselő és az írnok számára is kötelező képzést ír elő.

Az 52-57. §-hoz

A törvény a tisztviselő, az írnok és a fizikai alkalmazott illetményrendszerét az állami tisztviselők illetményrendszeréhez hasonlóan alakítja át. Az illetmény alapilletményből és - ha a feltételei fennállnak - beosztási pótlékból illetve címpótlékból áll. Az illetménykiegészítés, valamint a beosztási pótlékon és a címpótlékon felüli pótlékok fogalma nem alkalmazható. Az illetmény megállapításának alapjául változatlanul az illetményalap szolgál; az illetményt az illetményalap és az egyes fizetési fokozatok szorzószámai alapján kell megállapítani, azonban a törvény az állami tisztviselőkre vonatkozó szabályozáshoz hasonlóan az egyes fizetési fokozatokhoz illetménysávokat határoz meg. Az alapilletményt a besorolás szerinti fizetési fokozathoz tartozó sávok között kell megállapítani.

A törvény szerinti módosítás a hatályos szabályoknak megfelelően továbbra is lehetőséget biztosít arra, hogy a tisztviselő nem szakirányú felsőfokú végzettsége alapján is besorolásra kerülhessen a III. fizetési osztályba (szakirányú felsőfokú végzettséggel rendelkező tisztviselő) azzal, hogy a besorolás részletes szabályait a legfőbb ügyész utasításban határozza meg.

A törvény továbbra is lehetővé teszi a tisztviselő és az írnok előresorolását, de egyértelművé teszi, hogy amennyiben a teljesítménye tartósan az átlag alattivá válik, úgy illetményét az előresorolás szerinti fizetési fokozat alsó fizetési határának megfelelő összegben kell megállapítani. Erre mindaddig sor kerülhet, amíg a tisztviselő és az írnok szolgálati ideje nem éri el azt az időt, amely alapján egyébként is a soron kívüli előresorolása szerinti fizetési fokozatba lépne.

A törvény szerint beosztási pótlék a Legfőbb Ügyészségen és az OKRI-nál dolgozó tisztviselőt és írnokot illeti meg.

A fentiek mellett a törvény a kiváló munkavégzés és ügyészségi szolgálati viszonyban eltöltött tíz év után adományozható címpótlék mértékét - a tisztviselők, az írnokok és a fizikai alkalmazottak vonatkozásában is egységesen tizenöt százalékban állapítja meg.

A módosítás lehetővé teszi, hogy főtanácsosi illetve tanácsosi cím a vezetői fizetési fokozatba tartozó igazságügyi alkalmazottak és nem ügyész ügyészségi alkalmazottak részére is adományozható legyen. Mindezzel figyelemmel van arra, hogy a címadományozás célja a huzamos idejű színvonalas munkavégzés elismerése, amely az igazságügyi és nem ügyész ügyészségi alkalmazottak közül a vezetői munkával járó többletfeladatokat is ellátó munkatársak tekintetében súlyozottan kell, hogy érvényesüljön.

Az 58. §-hoz

A törvény a tisztviselő, az írnok és a fizikai alkalmazott szabadságára vonatkozó rendelkezéseket hozzáigazítja az állami tisztviselők esetében kialakított szabályozáshoz. A pótszabadságot mindegyik hivatásrendnél tizenhárom napban maximalizálja. A fizikai alkalmazott a huszonöt nap alapszabadságára legfeljebb tíz nap pótszabadságot kaphat.

Az 59. §-hoz

A törvény kiegészíti a jubileumi jutalmazás szabályait. Tekintettel arra, hogy a jubileumi jutalomra jogosító idő számítása eltér a szolgálati idő számításától, a törvény előírja, hogy a kinevezési okiratban a jubileumi jutalomra jogosító idő számításának kezdőidőpontját is fel kell tüntetni. Rögzíti továbbá a törvény, hogy ha a tisztviselő, az írnok és a fizikai alkalmazott bármely korábbi foglalkoztatási jogviszonyában jubileumi jutalomban részesült, az ugyanazon fokozat szerinti jubileumi jutalom ismételten nem illeti meg.

A 60. §-hoz

A törvény a munka törvénykönyve szabályainak megfelelő alkalmazásával a kereset benyújtását harminc napra korlátozza, ha az a minősítés hibás vagy valótlan ténymegállapítása, illetve a személyiségi jogot sértő megállapítása megsemmisítésére irányul. Emellett rögzíti a törvény az alügyészek, ügyészségi fogalmazók, tisztviselők, írnokok és fizikai alkalmazottak tekintetében, hogy a munka törvénykönyvének az eltérő munkakörben való foglalkoztatásra vonatkozó szabályait akként lehet alkalmazni, hogy annak időtartama naptári évenként hat hónapot nem haladhatja meg. Ezzel a törvény a szabályozást összhangba hozza az állami tisztviselők átirányítására vonatkozó szabályaival.

A 61. §-hoz

A törvény rögzíti a szükséges átmeneti rendelkezéseket annak érdekében, hogy az alügyész, az ügyészségi fogalmazó, a tisztviselő, az írnok és a fizikai alkalmazott illetménye a korábbi illetményétől alacsonyabb ne lehessen, illetve hogy a szabadságuk se lehessen kevesebb a korábban nekik járó szabadságtól. Azt is rögzítik az átmeneti rendelkezések, hogy az új fizetési osztályokba és fizetési fokozatokba való besorolást, a törvény szerinti illetmény- és szabadságmegállapítást mennyi időn belül kell a munkáltatónak elvégeznie. A törvény e körben azt is rögzíti, hogy ha a nem szakirányú felsőfokú végzettséggel rendelkező tisztviselőt a törvény szerinti módosítás hatályba lépése előtt a felsőfokú végzettséggel rendelkező tisztviselők III. fizetési osztályba sorolták, a fizetési fokozatát és az illetményét e fizetési osztályon belül kell megállapítani. Az ő esetében a fizetési osztályba sorolását csak akkor kell felülvizsgálni a tekintetben, hogy a nem szakirányú felsőfokú végzettsége alapján indokolt-e a magasabb fizetési osztályban tartása, ha a munkaköre megváltozik. Ugyanis a megváltozott munkakör esetében már újra kell vizsgálni a III. fizetési osztályba sorolás indokoltságát.

Tekintettel arra, hogy a teljesítményértékelésnek, valamint a nem szakirányú felsőfokú végzettséggel rendelkező tisztviselőnek a III. fizetési osztályba sorolásának a részletes szabályait a legfőbb ügyész utasítása rögzíti majd, az átmeneti szabályok az is előírják, hogy ezeket az új részletes szabályokat mely időponttól kell alkalmazni.

A törvény az írnok esetében képesítési feltételként előírja a középfokú végzettséget, azonban ezt a rendelkezést csak a módosító rendelkezés hatálybalépését követően kell alkalmazni.

Az Iasz. és az Üjt. átmeneti rendelkezéseinek módosítása a 2017. évi cafeteria-juttatásra vonatkozik. Ezen módosítások célja, hogy egyértelmű jogi helyzetet teremtsen a jogalkalmazók számára; 2017. szeptemberi hatálybalépés esetén ugyanis felmerülhet a már megállapított cafeteria-juttatás visszafizetésére történő kötelezés, amely szerzett jogokat venne el.

Emellett a szabályozás teljes összhangban van az az állami tisztviselőkről szóló 2016. évi LII. törvény 31. § (5) bekezdésében írt átmeneti rendelkezéssel, amely a kormánytisztviselői és állami tisztviselői jogviszonyváltás folytán kialakult hasonló jogi helyzetet szabályozta.

A 62. §-hoz

Az Üjt. mellékleteit módosítja, kiegészíti, és azokban rögzíti az egyes fizetési osztályokhoz tartozó fizetési fokozatokat, továbbá az egyes fizetési fokozatokhoz tartozó illetménysávokat.

A 63. §-hoz

A nem ügyész ügyészségi alkalmazottak esetében hozzáigazítja a szabályozást az állami tisztviselőkre vonatkozó szabályozáshoz akként, hogy hasonlóan az állami tisztviselőkhöz, a jövőben a nem ügyész ügyészségi alkalmazottak sem lesznek jogosultak cafetéria-juttatásra. A törvény e §-ban rendelkezik arról, hogy az írnok esetében a jövőben kinevezési feltétel a középfokú végzettség.

A 64. §-hoz

Hatályon kívül helyezi azokat a rendelkezéseket, amelyek az illetményrendszer átalakítása miatt a jövőben nem alkalmazhatóak, közte a beosztási pótlékon, illetve címpótlékon kívüli valamennyi pótlékra vonatkozó rendelkezést is.

-----STARTING---POINT---VEGE---

A 65. §-hoz

Hatályba léptető rendelkezést tartalmaz.