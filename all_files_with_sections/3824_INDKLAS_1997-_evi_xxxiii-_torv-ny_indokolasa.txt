1997. évi XXXIII. törvény indokolása

a vagyoni kárpótlási eljárások lezárásával összefüggő egyes kérdésekről

-----STARTING---POINT---ALTALANOS--- 

A vagyoni kárpótlás 1991-ben indult folyamata a benyújtott igények elbírálásával első fokon befejeződött, az 1994. évi II. törvény hatálya alá tartozó ügyek 98,6%-át a kárrendezési hivatalok elbírálták. Úgy politikai, mint gazdasági és nem utolsósorban az érintett állampolgárok egyéni érdeke szempontjából is igen fontos, hogy a kárpótlás folyamata mielőbb lezáruljon.

Ennek a folyamatnak az elősegítése érdekében célszerűnek látszik a hatályos joganyag egyes rendelkezéseit úgy módosítani, vagy szükség szerint kiegészíteni, hogy ezekkel a módosításokkal vagy kiegészítésekkel a továbbiakban elkerülhető legyen a hatályos joganyag egyes rendelkezéseinek többféle értelmezési lehetősége és ugyanakkor lehetőség nyílik a joghézagok megszüntetésére is.

-----STARTING---POINT---RESZLETES---

Az 1. §-hoz

A Kpt. I. 19. §-a alapján kijelölt állami tulajdonú föld árverésen nem értékesített része tekintetében - amely változatlanul állami tulajdonban marad - a privatizációért felelős tárca nélküli minisztert jelöli meg, aki az állam tulajdonosi jogait gyakorolja. A (2) bekezdésben az önkormányzatok infrastrukturális és közösségi célú állami feladatokat átvállaló tevékenysége érdekében lehetőséget kell teremteni arra, hogy a feladatok megoldásához megfelelő földterületekhez jussanak.

A 2. §-hoz

E paragrafus a Kpt. I. 27. §-a (3) bekezdése hatályos szövegének megfelelően „pozitív” szabályozással tiltja a mezőgazdasági vállalkozási támogatás felhasználását a II. földalap árverésein.

A 3. §-hoz

Az (1) bekezdés szerint a privatizációért felelős tárca nélküli miniszter a földekkel határolt utakat - a közutak kivételével - az önkormányzat tulajdonába adja. A (2) bekezdés lehetőséget teremt a gazdálkodó szervezetek számára, hogy vagyonmérlegüket a beruházási költségeknek ráfordításként való elszámolásával szabályszerűen korrigálják.

A 4. §-hoz

A kárpótlási jegy felhasználási határidejének megállapítása a II. földalap árverésein, valamint az életjáradékra váltás eseteiben alapvetően szükséges azért, hogy az értékpapír tulajdonosai és az azt befogadó állam a felhasználást, illetőleg a bevonást tervezhessék. A határidők alkalmasak arra, hogy az összes érdekelt a megjelölt időpontokig saját érdekkörükben a szükséges intézkedéseket megtehesse.

Az 5. §-hoz

A kárpótlási folyamat során több mint 10 ezer polcfolyóméter iratanyag és a sok milliárd forint értékű adatvagyon archiválása, megőrzése és további felhasználásra alkalmassá tétele szükségessé teszi, hogy a törvény felhívja a kormányt, hogy az OKKH és hivatalai megszűnésének időpontjában kijelölje az ez ügyben tovább eljáró szervezetet. A kárpótlás folyamán keletkezett adatok történeti, gazdasági értéke, azok megőrzése jogszabályi és egyéb szempontok miatt is kiemelten fontos feladat.

A 6. §-hoz

Az Országos Kárrendezési és Kárpótlási Hivatalt és a megyei (fővárosi) kárrendezési hivatalokat a kormány egy meghatározott feladat teljesítésére hozta létre. A törvényben meghatározott feladatok teljesítésével a hivatalokat a létrehozó kormány jogosult megszüntetni.

-----STARTING---POINT---VEGE---

A 7. §-hoz

A paragrafus a hatályba lépésen és a II. földalap árveréseinek a földárverésekre vonatkozó eddigi szabályozásán túl további szabályokat állapít meg.

A (2) bekezdés a) pontja szerint az I. földalap korlátozott voltára tekintettel a helybenlakókra és a helyben tulajdoni sérelmet szenvedettekre tekintettel állapít meg kedvező feltételeket. Gyakorlati szempontok miatt sem célszerű kisebb településeken néhány AK erejéig a bárhol élő saját jogú kárpótlási jegy tulajdonosok vételi lehetőségét deklaratív módon biztosítani.

E paragrafus (2) bekezdése b) pontjának első fordulatában foglaltakat az indokolja, hogy a kiállított kárpótlási jegyek sorozatjelére vonatkozó eddigi szabályozáson technikai és gazdasági okokból célszerű változtatni.

A c) ponthoz: az 1992. évi IL. törvény 8. §-ának általános megfogalmazása szükségessé teszi az AK eltérés konkrét szabályozását, míg e pont (2) bekezdésében foglalt rendelkezések az eltérés mértékének meghatározott értékén felül - a tartozatlan fizetés miatt - a tulajdont szerzett árverési vevők jogait védik.

A d) ponthoz: e törvény 5. §-ának (2) bekezdése rögzíti a kárpótlási jegyek életjáradékra váltásának végső határidejét. Ugyanakkor a kárpótlási jegyek életjáradékra váltásáról szóló 1992. évi XXXI. törvény módosításáról szóló 1995. évi XIV. törvény 5. §-ának (4) bekezdése lehetőséget biztosít arra, hogy azon személyek, akik a kárpótlási határozat kézhezvételét követő 90 napon belül a jegyek életjáradékra váltásáról valamilyen oknál fogva nem nyilatkoztak, azt 1995. december 31-ig megtehetik. Arra való tekintettel, hogy ez a két határidő összhangba kerüljön, vált szükségessé a már idézett jogszabályi rendelkezés 1997. december 31-re való módosítása.