2016. évi CLV. törvény indokolása

a hivatalos statisztikáról

-----STARTING---POINT---ALTALANOS--- 

A hivatalos statisztika feladata az állami, kormányzati, helyi (nemzetiségi) önkormányzati, gazdálkodó és civil szervezetek, a pénzügyi piacok, valamint a széles közvélemény, az ország ügyei iránt érdeklődő polgárok tájékoztatása az ország helyzetéről, állapotáról, a gazdasági és társadalmi folyamatok alakulásáról, a környezet állapotáról. A hivatalos statisztika a demokrácia fontos eszköze, mivel lehetővé teszi az adatok minden felhasználója számára, hogy független forrásból származó, megbízható, tényszerű, megalapozott nyilvános és tudományosan megalapozott módszertan alkalmazásával készült ellenőrzött minőségű adatokra, információkra alapozza politikai, szakpolitikai, gazdasági, üzleti vagy személyes döntéseit.

A hivatalos statisztikának ebből a feladatából következik, hogy a nemzeti statisztikai hivatalnak az állami szervezetrendszerben elfoglalt helyét a fejlett statisztikai rendszert működtető országokban úgy határozzák meg, hogy a hivatalos statisztika pártatlansága, objektivitása, semlegessége, és működésének hatékonysága, eredményessége megfelelően garantált legyen.

A hivatalos statisztika működését a statisztikáról szóló 1993. évi XLVI. törvény (a továbbiakban: Stt.), az európai statisztikákról és a titoktartási kötelezettség hatálya alá tartozó statisztikai adatoknak az Európai Közösségek Statisztikai Hivatala részére történő továbbításáról szóló 1101/2008/EK, Euratom európai parlamenti és tanácsi rendelet, a közösségi statisztikákról szóló 322/97/EK tanácsi rendelet és az Európai Közösségek statisztikai programbizottságának létrehozásáról szóló 89/382/EGK, Euratom tanácsi határozat hatályon kívül helyezéséről szóló 2009. március 11-i 223/2009/EK európai parlamenti és tanácsi rendelet (a továbbiakban: 223/2009/EK rendelet), illetve az ENSZ Közgyűlésének a Hivatalos Statisztika Alapelveiről szóló határozata és az Európai Statisztika Gyakorlati Kódexében foglalt alapelvek határozzák meg.

A Központi Statisztikai Hivatal (KSH) a hatályos szabályozás szerint szakmailag független kormányhivatal, amelynek felügyeletét a Miniszterelnökséget vezető miniszter látja el. A Stt. a KSH szakmai függetlenségét deklarálja, azonban a pártatlanság, objektivitás és semlegesség gyakorlati érvényesüléséhez, valamint a hivatalos statisztikai szolgálat koordinálásához szükséges intézményi függetlenséget a kormányhivatalok jogállását szabályozó jogszabályok (a felügyeleti jogkör létéből adódóan, például a szervezetalakítás tekintetében) jelenleg korlátozzák.

A KSH a hivatalos statisztikai szolgálat egészének koordinálásával összefüggő kötelezettségének megfelelő jogi eszközök hiánya miatt nem tud eleget tenni. A Stt. a KSH feladatai közé sorolja az Országos Statisztikai Adatgyűjtési Program (a továbbiakban: OSAP) végrehajtásának figyelemmel kísérését a Hivatalos Statisztikai Szolgálat tagjainál, a statisztikai tevékenység összehangolását, szakmai koordinációját, melynek keretében a KSH tájékoztatást kérhet e szervek statisztikai tevékenységéről. Sem a Stt., sem a statisztikáról szóló 1993. évi XLVI. törvény végrehajtásáról szóló 170/1993. (XII. 3.) Korm. rendelet nem rendelkezik ugyanakkor konkrétan arról, hogy e feladatait a KSH a Hivatalos Statisztikai Szolgálathoz tartozó szervezeteket illetően hogyan, milyen szabályozási és egyéb eszközökkel tudja ellátni. Erre a problémára az Állami Számvevőszék V-5-32/2003. számú jelentése már 2003-ban felhívta a figyelmet, azonban nem történt érdemi előrelépés ezen a területen.

2015. április 29-én megjelent az Európai Unió Hivatalos Lapjában az európai statisztikákról szóló 223/2009/EK rendelet módosításáról szóló, Európai parlament és a Tanács 2015. április 29-i (EU) 2015/759 rendelete (a továbbiakban: 2015/759 európai parlamenti és tanácsi rendelet), amelynek legfontosabb célja az Európai Statisztikai Rendszer iránti bizalom erősítése. Az Európai Statisztikai Rendszerbe a tagállamok nemzeti statisztikai hivatalai, köztük a KSH, valamint egyéb, az európai statisztikák fejlesztésében, előállításában, nyilvánosságra hozatalában részt vevő nemzeti hatóságai és az Európai Unió statisztikai hivatala, az Eurostat tartoznak. Az Eurostat maga nem végez statisztikai adatgyűjtést vagy adatfeldolgozást. Ez, valamint a nemzeti szintű tájékoztatás a nemzeti statisztikai hivatalok feladata, amelyek megküldik adataikat az Eurostatnak, utóbbi pedig jellemzően a tagországi adatokat összesíti és az európai szintű adatokat teszi közzé. Az Európai Statisztikai Rendszer erősítése ezért elsődlegesen a nemzeti statisztikai hivatalok szakmai és szervezeti erősítését igényli.

A 223/2009/EK rendelet módosítására azért kerül sor, mert mind az európai intézmények, mind a nemzeti hatóságok fokozni kívánják a nemzeti statisztikai hivatalok szakmai és intézményi függetlenségét annak érdekében, hogy az európai szintű statisztikák megbízhatósága megkérdőjelezhetetlen legyen, és a valós gazdasági, társadalmi folyamatokra vonatkozó adatokat Európa-szerte garantáltan független, semleges és az objektivitás alapján működő statisztikai hivatalok állítsák elő. Ez a célkitűzés összhangban áll a magyar EU-elnökség alatt elfogadott „hatos csomagban” a statisztikai adatok megbízhatósága iránt megfogalmazott követelményekkel is. Fontos célja az új európai szintű szabályozásnak, hogy az esetleges torzító kormányzati szándékot (lásd Görögország) a jövőben el lehessen kerülni. Emellett a Tanácsnak a gazdasági szereplők adminisztratív terheinek csökkentésére vonatkozó kezdeményezését is támogatja az új szabályozás.

A 223/2009/EK rendelet módosítása ennek megfelelően a nemzeti statisztikai hivatalok szakmai és intézményi függetlenségére fókuszál. Előírja a nemzeti statisztikai hivatalok vezetői kinevezésének és felmentésének egyértelmű törvényi szabályozását, a nemzeti statisztikai hivatalok függetlenségének biztosítását szakmai, intézményi, költségvetési és a szervezeten belüli vezetési és irányítási kérdésekben, ugyanakkor azt is megkívánja, hogy a nemzeti statisztikai hivatalok a megnövekedett felelősség mellett rendszeresen beszámoljanak a legmagasabb nemzeti szintű intézményeknek (Országgyűlés, Kormány) a hivatal tevékenységéről és a költségvetés felhasználásáról. Az új európai szabályozás megköveteli, hogy a nemzeti statisztikai hivatalok az országon belül működő Hivatalos Statisztikai Szolgálatot koordinálják, és azzal kapcsolatban minőségbiztosítási feladatokat is ellássanak. Ezzel összefüggésben a KSH elnökének szerepe is átalakul, és a KSH vezetése mellett az ország főstatisztikusaként kell a szakmai irányítói, minőségbiztosítói szerepkört is betöltenie a Hivatalos Statisztikai Szolgálat vonatkozásában.

Az adatszolgáltatók terheinek csökkentése érdekében az európai szabályozás előírja, hogy a nemzeti statisztikai szolgálatok az adminisztratív és hatósági adatforrásokhoz, nyilvántartásokhoz azonnal és ingyenesen hozzáférjenek statisztikai feldolgozás céljából, mivel ezzel potenciálisan kiválthatók a gazdálkodó szervezeteket és természetes személyeket közvetlenül terhelő adatgyűjtések. Emellett a jogszabály arról is rendelkezik, hogy a nemzeti statisztikai hivatalokat be kell vonni az adminisztratív nyilvántartások kialakításának, módosításának és megszüntetésének folyamatába, valamint a nyilvántartásokkal kapcsolatos standardizációs tevékenységekbe. Mindez azt szolgálja, hogy a statisztikai adatátvétel szempontjából érintett adminisztratív adatok alkalmasak legyenek a statisztikai állományokkal való egyedi, rekordszintű összekapcsolásra és a rájuk vonatkozó részletes metaadatokkal együtt kerüljenek átadásra.

A 223/2009/EK rendelet mellett fontos kiemelni a 2005-ben született, majd 2011 novemberében módosult Európai Statisztika Gyakorlati Kódexét, amelynek alkalmazását a 223/2009/EK rendelet előírja.

Az Európai Statisztika Gyakorlati Kódexe alapelveinek megvalósulását az Európai Statisztikai Rendszer valamennyi tagja esetében (így Magyarország tekintetében is) átvilágítás, audit útján vizsgálták 2014-2015 folyamán.

Az auditorok a helyszíni látogatás, az önértékelő kérdőívben foglaltak, a KSH működését érintő jogszabályok, belső szabályozások és alapdokumentumok tanulmányozása és saját kutatásaik alapján állították össze országjelentésüket, illetve fogalmazták meg ajánlásaikat.

Az ajánlások tartalma összhangban van a 2015/759 európai parlamenti és tanácsi rendeletben foglalt rendelkezésekből fakadó jogharmonizációs kötelezettséggel, amely szükségessé teszi a statisztika jogi környezetének felülvizsgálatát.

A jelentésnek a statisztikai irányításra, intézményi környezetre vonatkozó ajánlásai közül többnek a közvetlen címzettje Magyarország hatáskörrel és illetékességgel bíró szervezete, külön nevesítés nélkül a jogszabályalkotásra jogosult Országgyűlés és Kormány. A többi ajánlás címzettje a KSH.

Az auditorok ajánlásai között hangsúlyos szerepe van az új statisztikai törvény megalkotásának, amely törvény - az európai jogszabályokkal összhangban megerősíti a KSH függetlenségét, autonómiáját a közigazgatáson belül és megfelelő eszközöket biztosít a statisztikai tevékenység nemzeti szintű koordinációjához. Az ajánlások alapján a Hivatalos Statisztikai Szolgálaton belüli hatékony koordináció érdekében elsőként világosan definiálni kell a hivatalos statisztikai tevékenységet, majd a törvényben fel kell hatalmazni a KSH-t a más szervezetek által végzett összes statisztikai tevékenység irányítására és koordinálására. A Hivatalos Statisztikai Szolgálat tagjainak egységes kritériumrendszernek kell megfelelniük, amelyet a KSH rendszeresen felül kell, vizsgáljon. A koordináció kérdése mellett az ajánlások megerősítették a 223/2009/EK rendeletben foglalt adminisztratív adatokhoz való hozzáféréssel kapcsolatos követelményeket is. A nyilvántartások kialakításával, módosításával és megszüntetésével összefüggésben pedig egyetértési jog rögzítése kerül előírásra az új statisztikai törvényben. Külön ajánlás rögzíti azt is, hogy az új statisztikai törvényben részletesen rendelkezni szükséges a KSH elnökének kinevezésével és felmentésével összefüggő szabályokról, azzal, hogy mind a kinevezésre, mind pedig a felmentésre kizárólag jogszabályban rögzített szakmai indokok alapján kerülhet sor.

Az új európai szabályozás mellett a hazai jogszabályi környezet is a KSH függetlenségének és hivatalos statisztikai szolgálaton belüli szakmai irányító, felügyelő szerepének megerősítése mellett szól.

Az Alaptörvény a közjogi berendezkedés hosszú távú stabilitásának biztosítása mellett nagy hangsúlyt fektet a jövő nemzedékek viszonylagos biztonságának megteremtése érdekében az államadósság mértékének korlátozására. Az Alaptörvénybe beépített normatív követelmény törvényszerűen maga után vonja, hogy a normatív érték betartásának mérése csak független, pontos, sztenderd módszertani és szakmai alapon nyugvó folyamat eredménye lehet. Ezt maga az Alaptörvény is rögzíti, amikor nemcsak az adósság mértékét korlátozza, hanem az államadósság és a teljes hazai össztermék számítási módját törvényben rendeli szabályozni.

A közigazgatás különböző szervei által számított adatok, vagy a makrostatisztikai mutatók számításához a KSH rendelkezésére bocsátott alapadatok (pl. adósságállomány, költségvetési egyenleg, fizetési mérleg egyenlege) előállítási folyamatának KSH általi ellenőrzésének lehetősége KSH oldalán a megfelelő szakmai koordinációs és ellenőrzési hatáskör, szabályozási jogkör hiányában erősen korlátozott.

Ahhoz, hogy a Hivatalos Statisztikai Szolgálaton belül biztosítható legyen a megfelelő minőségű statisztikák előállítása, szükséges egy egységes kritériumrendszer kidolgozása, mely Nemzeti Statisztika Gyakorlati Kódexként határozza meg a hazai hivatalos statisztikák fejlesztésével, előállításával és nyilvánosságra hozatalával kapcsolatos alapelveket és gyakorlati szabályokat. A Nemzeti Statisztika Gyakorlati Kódexnek kidolgozását, illetve egyes, részletesebb szakmai szabályokat tartalmazó módszertani, tájékoztatási és egyéb iránymutatások kialakítását a KSH, mint a hivatalos statisztika koordinációjáért felelős szervezet - a Hivatalos Statisztikai Szolgálat tagjainak együttműködésével - tudja elvégezni, míg azok kiadásáért a KSH elnöke felelős.

Az egységes szabályrendszernek való megfelelést folyamatosan figyelemmel kell kísérni, és a hivatalos statisztikákba vetett bizalom megőrzésének érdekében biztosítani kell az abban foglaltak végrehajtását a Hivatalos Statisztikai Szolgálat valamennyi tagja tekintetében. Ennek a monitorozási folyamatnak a felelőse a koordinációs feladatköréhez kapcsolódóan szintén a KSH.

Mindezek alapján - a 223/2009/EK rendelet módosításának végrehajtásából eredő jogharmonizációs kötelezettség teljesítése, valamint az Európai Statisztika Gyakorlati Kódexének auditja kapcsán tett ajánlások megvalósítása érdekében - szükséges a hivatalos statisztikára vonatkozó törvény megalkotása és a KSH jogállására vonatkozó rendelkezések kiegészítése.

A KSH jogállás tekintetében továbbra is kormányhivatal marad, ugyanakkor a miniszteri felügyelet, illetve a szakmai önállóság biztosítása érdekében a törvény további garanciális szabályokat tartalmaz.

Ennek megfelelően a törvény kimondja, hogy jogszabály vagy közjogi szervezetszabályozó eszköz nem sértheti a KSH szakmai függetlenségét.

Az új törvény tartalmazza a KSH elnökének kinevezésével, felmentésével kapcsolatos részletes szabályokat, a KSH Hivatalos Statisztikai Szolgálaton belüli koordinációs hatáskörét és eljárásrendjét, beleértve a Nemzeti Statisztika Gyakorlati Kódexének kidolgozását, a Hivatalos Statisztikai Szolgálat tagjaival kapcsolatos akkreditációs és ahhoz kapcsolódó felülvizsgálati jogkör megállapítását és a hivatalos statisztikai szolgálaton belüli koordinációval kapcsolatos kérdések megvitatásához a Nemzeti Statisztikai Koordinációs testület létrehozását.

A fentieken túlmenően a Stt. számos egyéb helyen szorult felülvizsgálatra, átalakításra.

Ezen módosítások pontosan meghatározzák a statisztikai adatfelvételek rendszerét, azokon belül az elsődleges és másodlagos adatforrások szerepét, különös tekintettel a statisztikai adatátvételekre. Az OSAP a törvény szerint már nem a Kormány rendeletében elrendelt közvetlen adatgyűjtéseket és néhány statisztikai adatátvételt takar, hanem a Hivatalos Statisztikai Szolgálat valamennyi elsődleges és másodlagos adatforrását.

A Kormány rendeletben történő szabályozás a törvény szerint csak azon statisztikai adatgyűjtések és egyes adatátvételek esetén indokolt, ahol szükséges a tényleges adatszolgáltatási kötelezettség kimondása. Ez ugyanakkor az adminisztratív adatforrásból történő statisztikai adatátvételek esetében nem indokolt, hiszen az ezekhez való közvetlen hozzáférés jogalapját maga a törvény biztosítja, annak részleteit - beleértve az átadandó metaadatok körét is - pedig az adatátadó és az adatátvevő szerv együttműködési megállapodásban rendezik.

Az adatvédelemre és az adatok adatnyilvánosságára vonatkozó rendelkezések a továbbiakban is teljes körűen biztosítják az egyedi statisztikai adatok védelmét, külön hangsúlyozva a hivatalos statisztikai cél kizárólagosságát és az egyedi statisztikai adatok hatósági, nyomozási, bírósági és egyéb, nem statisztikai célra történő felhasználásának tiltását.

A törvény - az európai uniós szabályozással és gyakorlattal összhangban, megfelelő garanciák mellett - kifejezetten rendelkezik a közvetett azonosítást lehetővé tevő adatokhoz történő, tudományos célú hozzáférés lehetőségéről.

-----STARTING---POINT---RESZLETES---

Az 1. §-hoz

A törvény tárgyi hatálya a hivatalos statisztikai tevékenységre terjed ki, amely folytatásának alapvető feltétele a Hivatalos Statisztikai Szolgálat tagjaként történő akkreditáció, amelyet a KSH rendszeresen felülvizsgál. Hivatalos statisztikai tevékenységet csak a Hivatalos Statisztikai Szolgálat tagjai végezhetnek. A hivatalos statisztikai tevékenység magában foglal minden, a statisztikai adatelőállítási folyamathoz tartozó tevékenységet.

A törvény hatálya kiterjed minden olyan személyre, szervezetre, aki, vagy amely a hivatalos statisztikai tevékenységben adatgyűjtőként, adatszolgáltatóként, adatátadóként, felhasználóként érintett.

A 2. §-hoz

A törvényben szereplő fogalmak értelmezésének megkönnyítése érdekében értelmező rendelkezéseket határoz meg.

A 3. §-hoz

A Hivatalos Statisztikai Szolgálat tagjai által végzett hivatalos statisztikai tevékenységet az európai uniós jogszabályokkal - különös tekintettel a 223/2009/EK európai parlamenti és tanácsi rendeletre, az Európai Statisztika Gyakorlati Kódexére -, valamint egyéb nemzetközi ajánlásokban megfogalmazottakkal összhangban kell ellátni.

Mindezek mellett a törvény meghatározza a hivatalos statisztikai tevékenység legfontosabb alapelveit is, melyeknek részletes tartalmát és azok ismérveit a KSH elnöke által kiadott Nemzeti Statisztika Gyakorlati Kódexe állapítja meg.

A 4-5. §-hoz

Meghatározza, mely szervezetek lehetnek a Hivatalos Statisztikai Szolgálat tagjai.

A KSH a Hivatalos Statisztikai Szolgálat tagja, elnöke főstatisztikusi feladatkörében ellátja a Hivatalos Statisztikai Szolgálat koordinációját. A főstatisztikus megjelölést a világ és Európa számos statisztikai hivatalára vonatkozó jogszabály alkalmazza a hivatal elnöke esetén. A főstatisztikusi feladatok elsődleges célja annak kifejezése, hogy a statisztikai hivatal elnöke nem csupán a statisztikai hivatal, mint szervezet vezetője, hanem az egész nemzeti statisztikai szolgálat tevékenységének összehangolásáért, szakmai koordinációjáért egy személyben felel.

A Nemzeti Statisztika Gyakorlati Kódexe tartalmazza azokat az alapvető és egységes kritériumokat, amelyeknek valamennyi hivatalos statisztikát előállító szervezet meg kell, hogy feleljen.

A megfelelés megállapítása a KSH által lefolytatott akkreditációs eljárás keretében történik, melynek során a megfelelés szintjének megállapítása mellett intézkedési javaslatok megfogalmazására is sor kerül, a hivatalos statisztikai tevékenység folyamatos fejlesztését célozva.

A Hivatalos Statisztikai Szolgálat tagjainak folyamatosan meg kell felelniük a törvényben és a Nemzeti Statisztika Gyakorlati Kódexében megfogalmazott előírásoknak, ezért a kezdeti akkreditációt követően a megfelelést 5 évente felülvizsgálni szükséges.

A 6. §-hoz

A Magyar Nemzeti Bank (a továbbiakban: MNB) fontos szerepet tölt be a hazai hivatalos statisztikák és az európai statisztikák előállítása terén, szorosan együttműködve a KSH-val, valamint a Hivatalos Statisztikai Szolgálat többi tagjával. Az MNB a Hivatalos Statisztikai Szolgálat tagja, ugyanakkor e tevékenysége és a KSH koordinációs szerepe nem érinti a jegybanki függetlenséget, melyet a Magyar Nemzeti Bankról szóló törvény rögzít. Az MNB a Központi Bankok Európai Rendszerének tagjaként az Európai Statisztikai Rendszertől elkülönülten is részt vesz statisztikák előállításában, mindemellett a 223/2009/EK európai parlamenti és tanácsi rendelet alapján jelentős szerepe van a rendelet szerinti európai statisztikákkal kapcsolatos tevékenységekben is.

A 7. §-hoz

A törvény meghatározza a KSH jogállását, mely - az ebben a törvényben foglalt eltérésekkel - a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény szerinti kormányhivatal.

A rendelkezések biztosítják a KSH számára azt a szakmai és intézményi függetlenséget, melyet az európai uniós jogszabály elvár, illetve lehetővé teszi, hogy a KSH hatékonyan el tudja látni koordinációs tevékenységét a Hivatalos Statisztikai Szolgálaton belül. A törvény kimondja, hogy jogszabály, valamint közjogi szervezetszabályozó eszköz nem sértheti a KSH szakmai függetlenségét.

A 8. §-hoz

A KSH alapfeladata statisztikai adatok gyűjtése, feldolgozása, tárolása, elemzése, közlése és az adatok védelme. A statisztikai módszerekkel kezelt adatok képet adnak a tárgyév vagy valamely kiválasztott időszak társadalmi, gazdasági, népesedési, valamint környezeti helyzetének és folyamatainak alakulásáról, a folyamatok irányáról.

Mind az állami és közigazgatási feladatok ellátásához, mind a társadalmi, gazdasági élet szereplői tevékenységéhez nélkülözhetetlenek az ezt megalapozó információk, adatok. Ezen információk biztosítása érdekében kiemelkedő feladat az OSAP tervezetének összeállítása és végrehajtása.

Ugyancsak jelentős feladata a KSH-nak a hivatalos statisztikai tevékenységben általánosan alkalmazásra kerülő módszerek, fogalmak és osztályozások kialakítása.

A hivatalos statisztikai tevékenység minőségének folyamatos javítása érdekében a KSH-nak ellenőrző, hitelesítő, auditáló funkcióval kell rendelkeznie, így a törvény rögzíti, hogy a KSH joga és feladata, illetve felelőssége a hivatalos statisztikai tevékenységek koordinációja, ellenőrzése, összehangolása, a Hivatalos Statisztikai Szolgálat tagjainak akkreditációja, akkreditációjának felülvizsgálata.

A 9-20. §-hoz

A KSH vezetői az elnök és az elnökhelyettesek. Az elnök fő feladata a hivatalos statisztika hazai tevékenységének a belső és az európai uniós szabályrendszernek megfelelő irányítása, a hivatal legfelsőbb szintű képviselete, emellett egyszemélyi felelős vezetőként vezeti a KSH szervezetét. Fontos kritérium a szakmai függetlenség szempontjából, hogy a törvény rögzíti, a KSH elnöke feladatainak ellátása során nem utasítható.

A KSH szakmai függetlenségének másik biztosítéka a költségvetési önállóság, melyhez kapcsolódóan a törvény felsorolja a KSH elnöke, mint a költségvetési fejezetet irányító szerv vezetőjének jogosítványait, a szervezetalakítási jogkört, valamint a munkáltatói jogok gyakorlására vonatkozó előírásokat. A kormányzati működéshez való hozzájárulást, a Kormány munkájának elősegítését szolgálja az a rendelkezés, miszerint a KSH elnöke állandó meghívottként részt vesz a Kormány ülését megelőző döntés-előkészítő fórum ülésén, illetve, hogy a Kormány ülésén a KSH-t érintő napirendi pont tárgyalásához meg kell hívni.

Az elnökhelyettesek - az elnök szakmai irányítása mellett - a hivatalos statisztikai tevékenység egy-egy részterületének szakmai vezetését látják el, a közvetlen alárendeltségükbe tartozó szervezeti egységek közreműködésével.

A 223/2009/EK európai parlamenti és tanácsi rendelet 5a. cikkének (4) bekezdése szerint a tagállamoknak biztosítani kell, hogy a nemzeti statisztikai hivatalok vezetőire vonatkozó személyzeti felvételi és kinevezési eljárások átláthatóak legyenek, és kizárólag szakmai kritériumokon alapuljanak. A rendelet kimondja, hogy a nemzeti statisztikai hivatalok vezetői csak olyan indokkal bocsáthatóak el vagy helyezhetőek át más beosztásba, amely nem veszélyezteti a szakmai függetlenséget.

A fenti rendelkezések figyelembevételével a törvény részletesen meghatározza a KSH elnökének kinevezésére és felmentésére vonatkozó szabályokat.

A KSH elnökét a miniszterelnök nevezi ki hét évre, amely kinevezés kétszer megújítható. Az elnökhelyettest az elnök nevezi ki, mely kinevezés a közszolgálati tisztviselőkre vonatkozó törvény szerinti határozatlan idejű vezetői kinevezés.

Az elnök kinevezéséhez a törvény szakmai és személyi, vezetői alkalmassági feltételeket határoz meg. Meghatározza a képesítési követelményeket, valamint vezetői gyakorlat meglétét írja elő.

A törvény megerősíti a tisztségviselők pártatlan, befolyástól mentes tevékenységét biztosító alapvető összeférhetetlenségi szabályokat.

A törvény a kinevezés feltételei mellett részletesen meghatározza azt is, milyen esetekben kerülhet sor az elnök, elnökhelyettesek felmentésére.

A KSH függetlenségét biztosító fontos garanciális szabály, hogy az elnök megbízatásának megszűnésére, illetve megszüntetésére csak e törvényben felsorolt okból kerülhet sor a megbízatás időtartamának lejárta előtt.

A KSH elnöke államtitkári díjazásra és juttatásokra, az elnökhelyettesek a helyettes államtitkáréval megegyező illetményre és juttatásokra jogosultak.

A 21. §-hoz

A törvény alapján az Országos Statisztikai Tanács (a továbbiakban: OST) a KSH elnökének az adatszolgáltatók és felhasználók képviselőiből álló tanácsadó, véleményező testületévé alakul át.

Tekintettel arra, hogy a Hivatalos Statisztikai Szolgálat működésével kapcsolatos kérdések megvitatására egy külön testületet hoz létre a törvény (Nemzeti Statisztikai Koordinációs Testület), az OST tevékenységének fókusza az adatelőállítók oldaláról az adatszolgáltatók és felhasználó felé helyeződik át.

Az OST feladatköre kiegészül a Nemzeti Statisztika Gyakorlati Kódexének véleményezésével és az abban foglaltak végrehajtásának figyelemmel kísérésével, a Hivatalos Statisztikai Szolgálat tájékoztatási programjának megvitatásával, valamint kiemelt jelentőségére tekintettel a tudományos célú adathozzáférés feltételeinek véleményezésévelés a felhasználói igényekről szóló elemzések megvitatásával.

Az új szerepre és feladatkörre tekintettel az OST tagsága is átalakul, a testületnek a Hivatalos Statisztikai Szolgálat képviselői nem tagjai, de a szoros együttműködésre tekintettel az üléseken állandó meghívottként részt vesznek.

A minisztériumok az OST tagságában, mint adatfelhasználók, illetve adott esetben, mint adminisztratív adatforrást kezelő szervek jelennek majd meg, nem pedig adatelőállítókként, adatelőállítói minőségükben azonban állandó meghívottként lesznek jelen az OST-ben.

Az OST tagok kinevezésére, mandátumuk megszűnésére vonatkozó szabályok nem változnak, őket továbbra is a miniszterelnök nevezi ki, a KSH elnökének a javaslatára, 3 éves határozott időtartamra.

A 22. §-hoz

A törvény létrehozza a Nemzeti Statisztikai Koordinációs Testületet (a továbbiakban: Koordinációs Testület), amelynek célja, hogy a Hivatalos Statisztikai Szolgálat tagjai a hivatalos statisztikai tevékenységgel kapcsolatos kérdéseket megvitassák.

A Koordinációs Testület tagjait a Hivatalos Statisztikai Szolgálat tagjai jelölik, őket a jelölés alapján határozatlan időre a KSH elnöke bízza meg. A Koordinációs Testület elnöke a KSH elnöke.

A Koordinációs Testület döntéshozatali jogkörrel nem bír, megvitat minden olyan kérdést, amely kapcsolódik a hivatalos statisztika fejlesztésére, előállítására és nyilvánosságra hozatalához, így különösen az egyes prioritásokat, stratégiai kérdéseket, szükséges erőforrásokat.

A Koordinációs Testület véleményezi az OSAP és a különböző statisztikai osztályozások tervezetét, javaslatot tesz a hivatalos statisztikai tevékenységen belüli párhuzamosságok kiküszöbölésére, illetve megvitat egyéb módszertani kérdéseket.

A törvény meghatározza a tagok kinevezésére, mandátumuk megszűnésére vonatkozó szabályokat.

A 23-29. §-hoz

A hivatalos statisztikai célra felhasznált, illetve felhasználható adatforrások az utóbbi években jelentősen átalakultak, illetve jelenleg is átalakulóban vannak a KSH és a Hivatalos Statisztikai Szolgálat egyéb tagjainak gyakorlatában is. Egyre jellemzőbb az adminisztratív adatok statisztikai célú felhasználásában rejlő hivatalos statisztikai potenciál kinyerése és így a statisztikai adatgyűjtések számának csökkenése, egyben pedig a statisztikai adatátvételek számának növekedése.

Ez a változás szükségessé tette a korábbi statisztikai adatgyűjtésekre vonatkozó szabályrendszer új struktúrába rendezését, és a nemzetközi gyakorlatoknak is megfelelő módon való különválasztását a statisztikai adatgyűjtések keretében előálló adatállományok (ún. elsődleges adatforrások), illetve a statisztikai adatátvételek keretében előálló adatállományokétól (ún. másodlagos adatforrások). A szétválasztásnak számos statisztikai módszertani oka van, többek között az adatgyűjtési módszertanok, illetve az adatelőkészítés eltérő megoldásai, technikái. Ezzel összhangban a törvény külön szól a statisztikai adatgyűjtések, illetve a statisztikai adatátvételek kezeléséről.

Az egyik legfontosabb különbség, hogy a statisztikai adatgyűjtések esetén keletkeztetett adatszolgáltatói kötelezettséget jogszabálynak kell kimondania, ennek megfelelően a törvény rendelkezik ezen adatforrások esetén a megfelelő elrendelés jogalapjának előállításáról (a jogi személy, valamint a gazdasági tevékenységére vonatkozóan a gazdasági tevékenységet folytató természetes személy és személyiségi joga szerint jogképes szervezet statisztikai adatszolgáltatási kötelezettségét minden év november 30-ig a Kormány rendelete állapítja meg). A statisztikai adatátvételek részét képző adminisztratív adatátvételek esetén az uniós szabályozással összhangban a törvény teremti meg azt az általános jogalapot, amelyre hivatkozva az adminisztratív adatok hivatalos statisztikák céljára történő hasznosítása megvalósul. Az adminisztratív adatátvételek esetén beépítésre kerültek a törvénybe azok az adminisztratív adatok hivatalos statisztikai célú hasznosítására vonatkozó kulcselemek, amelyek 2015/759 európai parlamenti és tanácsi rendelet elfogadásával az európai jogszabályba kerültek. Ezek az új rendelkezések teremtik meg azokat az általános jogi garanciákat, amelyek az adminisztratív adatok statisztikai célú felhasználásának jelenlegi megoldásait és gyakorlatát jelentősen bővítik, egységesítik és alkalmazásukkal a hivatalos statisztikák minősége tovább javítható, az adatszolgáltatói terhek tovább csökkenthetők.

A 30. §-hoz

A népmozgalmi statisztika keretében felmérésre kerülnek olyan jelenségek, amelyek megfigyeléséhez személyes adatok felvétele szükséges. Természetes személy személyes adatát csak törvény felhatalmazása alapján lehet gyűjteni, ezért a törvény meghatározza azokat az adatköröket, amelyeket az adatszolgáltató szerveken keresztül a KSH népmozgalmi statisztikai célra jogosult gyűjteni.

A 31. §-hoz

A statisztikai adatfelvételek logikai vázát alkotó statisztikai adatgyűjtések, illetve statisztikai adatátvételek rendszerét az OSAP tartalmazza, amely felváltja a korábbi adatgyűjtési programot. Az adatfelhasználók jobb eligazodását szolgálja, hogy a nemzeti statisztikai rendszerek ún. statisztikai munkatervvel rendelkezzenek. A korábbi OSAP teljes egészében egy kormányrendeletre épült, amely az adott évi statisztikai adatszolgáltatásokat és egyes adatátvételeket rendelte el. A statisztikai adatfelvételek logikája alapján az új OSAP és a kormányrendelet elválnak egymástól. A kormányrendelet csupán a statisztikai adatgyűjtésekhez kapcsolódó adatszolgáltatási kötelezettségek, illetve egyes egyéb statisztikai adatátvételek jogalapját teremti meg, míg az OSAP egységesen tartalmazza mindazon statisztikai adatfelvételeket, amelyeket a Hivatalos Statisztikai Szolgálat a hivatalos statisztikák előállítási érdekében felhasznál, így az összes statisztikai adatgyűjtést és adatátvételt. Ennek köszönhetően az új OSAP egyben statisztikai munkatervnek is tekinthető, egyúttal pedig tisztán elválik egymástól a statisztikai adatgyűjtések, illetve a statisztikai adatátvételek kezelése, teljes összhangban a törvény 23-29. §-ainak rendelkezéseivel.

A 32-34. §-hoz

A statisztikai adatszolgáltatási kötelezettségek megsértése súlyosan veszélyeztetheti a hivatalos statisztikák minőségét, megbízhatóságát, ezen keresztül pedig a statisztikai adatokra alapozott döntések helytállóságát. Mindezekre tekintettel a törvény megállapítja az ilyen esetekben alkalmazható jogkövetkezményeket és az ahhoz kapcsolódó bírság mértékét.

A bírság kiszabására közigazgatási hatósági eljárás keretében kerülhet sor, melyet az illetékességgel rendelkező kormányhivatal folytat le a Hivatalos Statisztikai Szolgálat statisztikai adatfelvételt végrehajtó tagja kezdeményezésére.

A bírság mértéke természetes személyek esetén nem tartalmaz alsó korlátot, míg jogi személyek esetében mérlegelési jogot hagy a kormányhivatal számára a legalacsonyabb és a legmagasabb lehetséges összeg közötti döntésre.

Tekintettel arra, hogy a hivatalos statisztikának nem célja és nem elsődleges érdeke a bírság kiszabása, hanem a cél a minél teljesebb körű adatszolgáltatás és a lehető legjobb minőségű hivatalos statisztikai adat előállítása, ezért a nyilvánosságnak kiemelt jelentősége van a visszatartó erő szempontjából. Ennek alapján a törvény lehetővé teszi, hogy a Hivatalos Statisztikai Szolgálat statisztikai adatfelvétel végrehajtásáért felelős tagja saját honlapján nyilvánosságra hozza a jogerősen lezárt hatósági eljárásban bírsággal sújtott jogi személy és személyes joga szerint jogképes szervezet nevét, székhelyét, telephelyét, adószámát és a kiszabott bírság összegét.

A 35-37. §-hoz

A hivatalos statisztikák előállítása céljából a Hivatalos Statisztikai Szolgálat tagjai ún. felvételi kereteket (listákat) használnak az adatszolgáltatók kijelölése céljából. Ezek a listák jellemző módon rendszeresen karbantartott statisztikai nyilvántartásokra épülnek, ezeket különböztetjük meg statisztikai regiszterekként.

A Hivatalos Statisztikai Szolgálat tagjai közötti információcsere, illetve az adatszolgáltatói kijelölések módszertani összhangjának megteremtése érdekében fontos, hogy az elérhető statisztikai regiszterek ismertek és dokumentáltak legyenek a Hivatalos Statisztikai Szolgálat tagjai és általában a felhasználók számára. Ennek érdekében a törvény általánosan meghatározza a statisztikai regiszterek adatköreinek tartalmát.

A 38. §-hoz

A jogi személyek, valamint a gazdasági tevékenységet folytató természetes személyek és személyes joga szerint jogképes szervezetek nyilvántartását szolgálja a statisztikai számjel, amelyet nem csupán a KSH, hanem egyéb, adminisztratív nyilvántartások is használnak. A törvény szabályozza a statisztikai számjel kiadásának folyamatát, ami az adminisztratív terhek csökkentése érdekében a szervezetet nyilvántartásba vevő szerven keresztül, egyablakos rendszer keretében történik.

A 39-44. §-hoz

A hivatalos statisztika célja, hogy a lehető legjobb minőségű hivatalos statisztikai adatok előállítása útján tájékoztassa a társadalom, a gazdaság, a környezet állapotáról és annak változásairól a közvéleményt, az állami szerveket, a gazdasági szervezeteket - beleértve a pénzügyi piacokat -, a civil szervezeteket, a tudományos tevékenységet végzőket vagy a média szereplőit.

A hivatalos statisztikai adatok nyilvánosságát az adatszolgáltatók adatainak védelméhez fűződő érdek korlátozhatja.

Mindezek alapján a korábbi szabályozással összhangban nem hozható nyilvánosságra az egyedi statisztikai adat, azaz olyan adat vagy adatok olyan együttese, amely - a mindenkori legjobb technikai lehetőségek igénybevételével - lehetővé teszi a statisztikai egység közvetlen vagy közvetett azonosítását, valamint azon keresztül új, eddig nem ismert információ felfedését.

A fenti szabály alól rendkívül szűk körben a törvény kivételt tesz. Ezen kivételek az adatszolgáltató saját adataival való rendelkezési jogának gyakorlását, az Európai Statisztikai Rendszer, illetve a Központi Bankok Európai Rendszere és a Hivatalos Statisztikai Szolgálat egymás közötti adatcseréit foglalják magukban, melyet a hivatalos statisztikák költséghatékony és jobb minőségű előállítása tesz indokolttá.

Kivételt tesz a törvény a KSH által vezetett néhány statisztikai regiszter esetén a korábbi rendelkezésekkel összhangban, szűk körben és meghatározott adatok, valamint az adatszolgáltató kezelésében lévő közérdekű, illetve közérdekből nyilvános adatok tekintetében.

Nagyon fontos garancia, hogy a törvény egyértelműen kimondja, hogy tilos a statisztikai adatfelvétel keretében kezelt egyedi adat nem statisztikai célú felhasználása, különös tekintettel az egyedi adat büntető-, polgári peres, nemperes eljárás, hatósági, adóigazgatási eljárás során történő felhasználására, illetve belföldi jogsegély keretében történő átadására.

A személyes adatok kezelésére a törvény a korábbi szabályozással összhangban, de azt pontosítva külön rendelkezéseket tartalmaz, melyek alapján a személyazonosító adatokat az adatállománytól leválasztva kell kezelni, és azok az adatállománnyal csak statisztikai célra, a cél eléréséhez szükséges ideig kapcsolhatóak össze. Ilyen cél lehet a felvételi keret kijelölése, újabb adatállományok meglévőhöz történő kapcsolása, állomány validálása, editálása.

A törvény az európai uniós szabályozási gyakorlattal összhangban külön rendelkezik a hivatalos statisztikai adatokhoz való tudományos célú hozzáférés szabályairól.

A tudományos kutatások céljához sok esetben szükséges felfedés elleni védelemmel ellátott táblázatos adatoknál részletesebb adatokra van szükség, melyek esetében fennállhat a közvetett azonosítás kockázata. A törvény - megfelelő biztosítékok mellett - lehetővé teszi ezeknek az adatoknak a tudományos célú megismerését, elismerve a tudományos célhoz fűződő kiemelt érdeket.

A megfelelő biztosítékot, amely garantálja az adatszolgáltatók érdekeinek védelmét, egyrészt a biztonságos fizikai környezet jelenti, melyet az adatkezelő ellenőrzése alatt tart, és amelyből csak felfedés elleni védelemmel ellátott eredmény vihető ki, amely esetében a statisztikai egységek felfedési kockázata a mindenkori legjobb eljárásokkal összhangban minimális.

A biztonságos környezet mellett megfelelő felfedés elleni védelmi módszerek alkalmazásával az adatállományok is hozzáférhetővé tehetők előzetesen igazolt tudományos célból.

A törvény előírja, hogy a hivatalos statisztikai adatok kezelésének részletes szabályait a Hivatalos Statisztikai Szolgálat tagjai belső szabályzatban állapítsák meg, mely szabályzat kiadásához a KSH elnökének az egyetértése szükséges.

A 45. §-hoz

A KSH koordinációs feladatai, jogköre a tájékoztatás területére is kiterjednek, így különösen az Európai Unió statisztikai hivatala, az Eurostat részére történő adatküldésekre. Ilyen adatküldést kizárólag az Európai Statisztikai Rendelet szerinti, KSH elnöke által megjelölt nemzeti statisztikai hatóság, illetve az MNB teljesíthet.

A 46. §-hoz

Az előállított és nyilvánosságra hozott hivatalos statisztikai adatok közfeladat ellátásához kapcsolódóan keletkeznek, és mint ilyenek közérdekű adatnak minősülnek.

Az egyedi kérésre összeállított adatállományok - különös tekintettel a tudományos célú adathozzáférésre - ugyanakkor a kért tartalomban és formában nem szükségszerűen állnak közvetlenül rendelkezésre a Hivatalos Statisztikai Szolgálat tagjainál, ezek előállítása sokszor jelentős többletmunkával és közvetett költségekkel (pl. biztonságos környezet üzemeltetése) jár. A törvény lehetővé teszi, hogy ezekben az esetekben a Hivatalos Statisztikai Szolgálat tagjai az önköltségszámítás szabályai szerint a költségek fedezésére térítési díjat számoljanak fel az adatkérővel szemben.

Az adathozzáférés és a térítés szabályait belső szabályzatban kell rögzíteni, és az abban foglaltakat nyilvánosságra kell hozni.

-----STARTING---POINT---VEGE---

A 47-53. §-hoz

A Záró rendelkezések körében a törvény tartalmazza a felhatalmazó rendelkezéseket a Kormány és a KSH felügyeletét ellátó miniszter számára, a jogharmonizációs záradékot, valamint azokat hatályon kívül helyező és módosító rendelkezéseket.