2015. évi CL. törvény indokolása

a Magyarország és a Liechtensteini Hercegség között a jövedelem- és a vagyonadók területén a kettős adóztatás elkerüléséről és az adóztatás kijátszásának megakadályozásáról szóló Egyezmény kihirdetéséről

-----STARTING---POINT---ALTALANOS---

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az új adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára.

Magyarország és Liechtenstein között megkötendő kettős adóztatás elkerüléséről szóló Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban. Az Egyezmény hatálya a jövedelem- és a vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását oly módon, hogy meghatározza, az egyes jövedelemfajták és vagyontípusok tekintetében melyik szerződő félnek milyen körben van adóztatási joga.

Az Egyezmény a szerződő felek illetékes hatóságai számára teljes körű információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

-----STARTING---POINT---RESZLETES---

Részletes indokolás

A Liechtensteini Hercegséggel megkötésre kerülő kettős adóztatás elkerüléséről szóló egyezmény alapvetően az OECD Modellegyezmény szabályait követi és megfelel a magyar szerződéskötési gyakorlatnak.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles angol nyelvű szövegét és hivatalos magyar nyelvű fordítását tartalmazza.

Az Egyezmény főbb rendelkezései a következők:

- Az Egyezmény hatálya a jövedelem- és a vagyonadókra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. cikk: Építkezési tevékenység esetében 12 hónap után keletkezik telephely.

- 8. cikk: Hajók vagy légi járművek nemzetközi forgalomban történő üzemeltetéséből szerzett nyereség a vállalkozás tényleges üzletvezetési helyének államában adózik.

- 10. cikk: Az osztalékra a forrásadó mértéke 0%, amennyiben a haszonhúzó egy olyan társaság, amely az osztalékot fizető társaság tőkéjében legalább 10 százalékos közvetlen részesedéssel bír, illetve 10% minden más esetben.

- 11. cikk: A kamatra nincs forrásadó.

- 12. cikk: A jogdíjra nincs forrásadó.

- 13. cikk 4. bekezdés: Az egyik Szerződő Állam belföldi illetőségű személyének olyan részvények elidegenítéséből származó nyeresége, amely értékének több mint 50 százaléka a másik Szerződő Államban fekvő ingatlan vagyonból származik, csak ebben a másik államban adóztatható.

- 16. cikk 3. bekezdés: Amennyiben az egyik szerződő államban belföldi illetőségű előadóművész vagy sportoló a másik szerződő államban kifejtett tevékenységét döntően a szerződő államok közalapjaiból finanszírozzák, a jövedelem a tevékenység kifejtésének államában mentes lesz az adó alól.

- 20. cikk 1. bekezdés: A vendégtanár nem adóztatható a fogadó államban kapott díjazás után, ha tanítás céljából két évet meg nem haladó időtartamra utazik a fogadó államba.

- 23. cikk 2. bekezdés: A kettős adóztatás elkerülésére liechtensteini részről a mentesítés módszerét alkalmazzák.

- 26. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 28. cikk: az egyik Szerződő Államban belföldi illetőségű személy nem részesülhet az Egyezmény alapján a másik Szerződő Állam által nyújtott adómérséklésben vagy adómentességben, ha a másik állam megállapítja, hogy az ilyen belföldi illetőségű személy elsődleges céljainak egyike az Egyezmény kedvezményeinek megszerzése volt.

- 30. cikk: Az Egyezmény hatálybalépéséről rendelkezik.

A Jegyzőkönyv rendelkezései a következők:

- 1. bekezdés: Az Egyezmény hatálya alá eső adókat pontosítja.

- 2. bekezdés: A személy fogalmát pontosítja.

- 3. bekezdés: Meghatározza a befektetési alap és a nyugdíjalap fogalmát, továbbá a tröszt és más szerveződések Egyezmény szerinti minősítését. A 3. bekezdés c) pontjának (ii) alpontja a magánnyugdíjpénztárakra, az önkéntes pénztárakra és a foglalkoztatói nyugdíjszolgáltató intézményekre való utalást tartalmaz. A 3. bekezdés e) pontja továbbá a Polgári Törvénykönyvre és a társasági adóról és az osztalékadóról szóló törvényre való utalást tartalmaz.

- 4. bekezdés: A választottbíróságról szóló rendelkezés jövőbeni Egyezménybe iktatási lehetőségéről rendelkezik.

A 4. §-hoz

Az Egyezmény aláírásával egyidőben tett közös nyilatkozat szövegét tartalmazza. A közös nyilatkozat utal egyrészt Magyarországnak az Európai Unió tagjaként meglévő kötelezettségeire, másrészt Liechtenstein tagságára az Európai Gazdasági Térségben.

Az 5. §-hoz

Az első három bekezdés a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.