2015. évi CXXXIII. törvény indokolása

egyes szociális és gyermekvédelmi tárgyú törvények módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), valamint a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény (a továbbiakban: Mmtv.) módosításait tartalmazza.

A szociális és gyermekjóléti szolgáltatások terén a tavalyi évben megkezdett intézkedések és átalakítási folyamatok folytatódnak a célzottabb szolgáltatásnyújtás érdekében. A módosítások közül kiemelendő a házi segítségnyújtás szolgáltatás átalakítása annak érdekében, hogy az igénylő szükséglete alapján célzottabb szolgáltatásnyújtásra kerüljön sor, és az állami szerepvállalás erősödjön a nagyobb ellátási szükséglettel rendelkező személyek irányában. Hangsúlyos eleme a törvénynek továbbá, hogy a pályázati úton, finanszírozási szerződéssel finanszírozott szolgáltatások - a hosszú távú fenntarthatóság tervezését jobban szolgáló - „normatív” támogatási rendszerbe visszakerülnek. A pályázati rendszer megszüntetésével az érintett szolgáltatások fenntartói ismételten a költségvetési törvény által meghatározott feltételek szerint fognak támogatásban részesülni. A módosítás az említetteken túl több, a jogkövető magatartást ösztönző módosítást is tartalmaz.

A Gyvt. módosításának további célja, hogy a kapcsolati erőszak áldozatait segítő ellátórendszer speciális eleme, a titkos menedékház nevesítetten megjelenítésre kerüljön a törvényben. Ezáltal lehetőség nyílik arra, hogy jogszabályi szinten meghatározásra kerüljenek a titkos menedékház azon egyedi jellemzői, melyek a szakmai tevékenység és működés szempontjából is megkülönböztetik a szintén kapcsolati erőszak áldozatait segítő ún. krízisközpontoktól.

Az Mmtv. módosítása a megváltozott munkaképességű személyek felülvizsgálatában egyes, az öregségi nyugdíjkorhatárt 5 éven belül elérő személyek mentesítését célzó változtatásokat tartalmazza.

-----STARTING---POINT---RESZLETES---

Az 1. §-hoz

Az Szt. jövedelemfogalmának módosítását az indokolja, hogy a 2015. március 1-jén bevezetett települési támogatás keretében nyújtott támogatási formák közül a hatályos törvényszöveg kizárólag a rendkívüli települési támogatás formájában nyújtott ellátást zárja ki a jövedelemfogalom alól. A módosítás célja, hogy a szabályozást összhangba hozza a szociális törvény által korábban alkalmazott logikával, miszerint a lakhatási célokra, adósságkezelési célra valamint az egészségügyi kiadásokhoz nyújtott támogatások sem tekintendőek jövedelemnek az egyéb ellátásokra való jogosultság megállapítása során.

A 2‒3. §-hoz

A hatályos szabályok alapján családsegítés esetén nem kell jelenteni az igénybevevői nyilvántartásba, ha a szakmai tevékenység az első interjú kapcsán tett intézkedéssel lezárható. Indokolt a jelentéstételi kötelezettséget kiterjeszteni erre az esetre is, mert így teljes körűen biztosított lesz az igénybevevők számának nyomon követhetősége, amely az ellenőrzést is megkönnyíti. A szolgáltatást egy alkalommal igénybe vevők esetében azonban nem kell valamennyi adatot rögzíteni a nyilvántartásban, csak a természetes személyazonosító adatokat és a TAJ-számot.

A rendelkezés kiegészíti az igénybevevői nyilvántartás adattartalmát házi segítségnyújtás esetén, mivel a szolgáltatás átalakítására tekintettel szükséges, hogy a szakmai irányítás információkkal rendelkezzen a megállapított gondozási szükségletről és a nyújtott szolgáltatásról.

A 4. §-hoz

A rendelkezés rögzíti, hogy a Nemzeti Rehabilitációs és Szociális Hivatal Szociális Ágazati Portált működtet. Ez az internetes felület széleskörű információk elérési helye mind a szakma, mind az érdeklődő állampolgárok számára.

Az 5. §-hoz

A módosítás a korábban is fennálló feladat szövegezésének pontosítását szolgálja.

A 6. §-hoz

A támogató szolgáltatás és a közösségi ellátások esetében a 2009. évtől pályázati finanszírozási rendszer került bevezetésre. A kör később bővült az utcai szociális munkával. A pályázati úton történő finanszírozás elősegítette a területi kiegyenlítődést, a nem valós szolgáltatók kiszűrését, és megakadályozta az indokolatlan forráskiáramlást. Ugyanakkor a feladatmutató alapján finanszírozott támogató szolgáltatás és közösségi alapellátások esetén a rendszer bizonytalansággal és adminisztratív többletteherrel járt. Erre tekintettel a pályázati rendszer e három szolgáltatás esetében 2016. január 1-jétől megszüntetésre kerül, és a fenntartók ismételten a költségvetési törvény által meghatározott feltételek szerint fognak támogatásban részesülni. A már működő és támogatásban részesülő szolgáltatások a törvény erejénél fogva befogadásra kerülnek a finanszírozási rendszerbe, új kapacitások létrehozására vagy bővítésre azonban már csak befogadással lesz mód.

A 7. §-hoz

A házi segítségnyújtás terén az elmúlt évek tapasztalatai azt tükrözik, hogy számos esetben olyan igénybevevői kör számára, olyan tevékenységek végzése és finanszírozása történik, amelyek nem tartoznak az állami támogatással működtetett szociális szolgáltatás szakmai feladatai közé. Több esetben tárta fel a hatósági ellenőrzés, hogy szakmailag megkérdőjelezhető tartalmú szolgáltatásnyújtás történik: a szolgáltatások nem felelnek meg az igénybevevők szükségleteinek, illetőleg olyan tevékenységek végzése történik, amelyek nem a szociális gondozó kompetenciájába tartoznak, hanem sokkal inkább komfortérzet javító vagy egyéb lakossági szolgáltatások.

A finanszírozási rendszerbe bekerülő kapacitások - nem feltétlenül az igények növekedésével párhuzamban álló mértékű - növekedése indokolatlan költségvetési kiadást eredményez, sokszor tényleges szolgáltatási tartalom nélkül. A jelenlegi finanszírozási elvek mentén nem érvényesül a differenciáltság a szolgáltatásnyújtás tartalmához igazodva. Az ellátotti létszám alapú finanszírozási mód minél több személy minél kevesebb ráfordítással járó ellátását ösztönzi, ugyanakkor hátrányosan érinti azokat a szolgáltatókat, akik a magasabb gondozási szükségletű ellátottakról gondoskodnak, és a házi segítségnyújtás ténylegesen elvárható szakmai tartalmának megfelelő szolgáltatásokat nyújtják.

Az előbbiekre tekintettel a rendelkezésre álló szolgáltatási kapacitások olyan irányú átszervezése szükséges, amely hatékonyabb szolgáltatásnyújtást és célzottabb finanszírozást tesz lehetővé, annak szem előtt tartásával, hogy a szolgáltatásnyújtás biztosítása mellett minél tovább az otthonukban maradhassanak a segítségre szoruló személyek. Ennek érdekében a házi segítségnyújtás szolgáltatáson belül két tevékenységi kör kerül kialakításra: a szociális segítés, amelyhez az alacsony szükséglet kielégítését szolgáló, szakképzettség nélkül is ellátható tevékenységek tartoznak, és a személyi gondozás, amelynek keretében „intenzív” szükségletet kielégítő gondozási tevékenységek és az ápolói kompetenciának megfelelő ápolási feladatok végezhetőek a megfelelő szakképesítés birtokában.

A szociális segítést társadalmi gondozói megbízással rendelkező szakképzetlen személy, önkéntes, továbbá szociális szövetkezet is végezheti. A személyi gondozást csak szociális vagy egészségügyi szakképesítéssel rendelkező személy végezheti, társadalmi gondozói, illetve foglalkoztatásra irányuló jogviszonynak nem minősülő jogviszonyban nem végezhető ez a tevékenység. A személyi gondozás mellett a szociális gondozó a szociális segítés körébe tartozó tevékenységeket is elvégezheti.

A gondozási szükségletet a továbbiakban is vizsgálni kell, a korábbiakhoz képest azzal a változással, hogy annak megállapítására is sor kerül, hogy az igénylő számára a szociális segítés vagy a személyi gondozás indokolt-e. Az intézményvezetői hatáskörben megállapított gondozási szükséglet felülvizsgálatára és módosítására a rendelkezés jogkört biztosít a működést engedélyező szervek számára, amellyel ellenőrzési feladatkörükben eljárva élhetnek.

A 8. §-hoz

A családsegítő szolgálatok és a gyermekjóléti szolgálatok integrációjával létrejövő család- és gyermekjóléti szolgálatok általános segítő feladatokat látnak el mind a családsegítés, mind a gyermekjóléti szolgáltatás tekintetében. A családsegítés feladatai pontosításra kerülnek, mivel egyes feladatok a járásszékhely településeken létrejövő család- és gyermekjóléti központokhoz kerülnek.

A módosítás eredményeképpen a menekült státuszú személyek társadalmi beilleszkedésének elősegítésével összefüggő feladatot, nem minden szolgálatnak kell ellátnia, hanem csak a miniszter által kijelölt egyes szolgálatoknak, melynél fogva a szükségletekre jobban reagáló, az erőforrások koncentrációja révén hatékonyabb szolgáltatásnyújtás alakítható ki.

A család- és gyermekjóléti központoknál új feladatként jelenik meg a szociális diagnózis készítése, melynek elvégzéséhez bevonhatják a nem járásszékhelyen működő család- és gyermekjóléti szolgálatokat is. A férőhelykiváltás eredményeként létrejövő támogatott lakhatás szolgáltatással összefüggő esetmenedzseri feladatok ellátása szintén új feladata lesz központoknak, de csak 2017. január 1-jétől.

A 9. §-hoz

Jelenleg pályázat útján történik a regionális illetékességű diszpécserközpontok kijelölése az utcai szociális munkát végző, külön jogszabályban meghatározott feltételeknek megfelelő szervezetek közül. A kijelölés öt évre szól, amelynek leteltét megelőzően három hónappal új pályázat kiírására kerül sor. Tekintettel a jogszabályban megfogalmazott szakmai feltételekre, viszonylag szűk a feladatellátásra alkalmas szervezetek száma, ezért a pályázati rendszer fenntartása nem indokolt. A módosítás a pályáztatás helyett miniszteri kijelölést vezet be, amely nem öt évre, hanem visszavonásig szól, ezzel biztosítva a szolgáltatás folytonosságát és a működtetés finanszírozását.

A 10. §-hoz

A rendelkezés átalakítja a feladatellátási kötelezettséget az Szt.-ben. Jelenleg csak 2000 fő lakosságszám felett kötelező családsegítés szolgáltatást működtetnie a településeknek. Az új struktúrában azoknak a településeknek kell családsegítés szolgáltatást nyújtaniuk, amelyek polgármesteri hivatalt működtetnek, vagy a közös önkormányzati hivatal székhelye a településen van.

A 11. §-hoz

A Nemzeti Rehabilitációs és Szociális Hivatal által üzemeltetett Szociális Ágazati Portálon közzétett adatok révén a nyilvánosság számára is megismerhetőek lesznek azok a fenntartók, amelyek - a törvényben meghatározott - jogsértést követtek el, valamint azok, akik a szolgáltatói nyilvántartásba való bejegyzés nélkül nyújtanak jogsértő módon szolgáltatást. Az így hozzáférhető információk segítséget nyújthatnak egy szolgáltatás igénybevétele iránti döntés meghozatala során a potenciális igénybevevőknek, egyszerre lehetnek alkalmasak a tájékoztatásra és a jogsértő cselekmények elkövetésétől való visszatartásra.

A 12. §-hoz

Az önkéntes jogkövetés ösztönzése érdekében a rendelkezés új bírságtényállást határoz meg, amely legfeljebb 200 ezer Ft összegű bírság kiszabását helyezi kilátásba, ha az intézményvezető nem a valóságnak megfelelően állapítja meg, hogy az ellátott számára szociális segítés vagy személyi gondozás indokolt-e, vagy nem a valóságnak megfelelően állapítja meg a gondozási szükséglet mértékét.

A 13. §-hoz

Tapasztalatok szerint a szolgáltatói nyilvántartásba történő bejegyzés nélkül működő szolgáltatók száma nem csökkent az utóbbi években, ezért emelni kell a szociális igazgatási bírság jelenleg 500 ezer Ft-ban maximált összegét. Erre tekintettel a rendelkezés a bejegyzés nélküli szolgáltatásnyújtás esetén a bírság felső összeghatárát 1.000.000 Ft-ra emeli, és 250.000 Ft-ban határozza meg annak legalacsonyabb összegét.

A 14. §-hoz

A támogatott lakhatás térítési díjára a tartós bentlakásos intézmények térítési díjára vonatkozó szabályokat kell alkalmazni. Azon személyek esetében, akik a fogyatékos személyek, pszichiátriai és szenvedélybetegek ápoló-gondozó otthonainak kiváltása miatt költöznek támogatott lakhatásba, nem indokolt a belépési hozzájárulás megfizettetése a már létező jogviszonyukra tekintettel, ezért ez az eset kivételként kerül meghatározásra.

A 15. §-hoz

A törvény az 5. §-ban foglaltakkal összhangban módosítja a pályázati finanszírozású szolgáltatásokra vonatkozó szabályokat. A finanszírozás biztonsága érdekében a pályázati finanszírozású szolgáltatások fajlagos támogatási összegeit a költségvetési törvény tartalmazza.

A 16. §-hoz

A rendelkezés a módosításokkal összefüggő átmeneti szabályokat tartalmazza.

Átmeneti rendelkezés rögzíti, hogy az egészségkárosodási és gyermekfelügyeleti támogatásra vonatkozó, a közfoglalkoztatásba vonással összefüggésben (az ún. szövegcserés módosítások között) módosuló szünetelési szabályt a törvény hatályba lépését követően kezdődő közfoglalkoztatás esetében kell alkalmazni.

A házi segítségnyújtás átalakításával összefüggésben az intézményvezetőknek felül kell vizsgálniuk a házi segítségnyújtásban részesülők szükségletét, és az új kategóriák szerint meg kell határozniuk, hogy szociális segítésre vagy személyi gondozásra van szükségük; másfelől a fenntartóknak rögzíteniük kell a megállapított pontszámot és gondozási óraszámot az igénybevevői nyilvántartásban.

Átmeneti szabályban kerül rögzítésre, hogy 2016. január 1-jétől a finanszírozási rendszerbe be lesz fogadva az a támogató szolgáltatás ás közösségi alapellátás, valamint az a feladatmutató, amely után a fenntartó 2015. október 1-jén hatályos finanszírozási szerződés alapján támogatásra jogosult.

Az átmeneti szabályok rendezik, hogy 2016. január 1-jétől családsegítés és gyermekjóléti szolgáltatás kizárólag egy szolgáltató keretében működtethető. Ennek megvalósítása érdekében a települési önkormányzatnak 2015. október 31-éig felül kell vizsgálnia a családsegítési, illetve gyermekjóléti szolgáltatási feladatok ellátásának módját, szervezeti kereteit és az e feladatok biztosítására kötött ellátási szerződést, és 2015. november 30-áig döntenie kell az új szabályoknak megfelelő feladatellátásról. A szolgáltatói nyilvántartásba bejegyzett adatoknak az átalakítás miatt szükséges módosítását a fenntartónak 2015. november 30-áig kell kérelmeznie. Ha a fenntartó a kérelmet határidőben benyújtja, az eljárás befejezéséig úgy kell tekinteni, mintha a kérelmezett adatmódosítás jogerősen be lenne jegyezve a szolgáltatói nyilvántartásba.

A 17. §-hoz

A rendelkezés a módosításokkal összefüggő szövegrészes korrekciókat tartalmazza.

A 18. §-hoz

A hatályon kívül helyező rendelkezéseket tartalmazza.

A 19. §-hoz

A gyermekjóléti szolgáltatás feladatai között szerepel a válsághelyzetben lévő várandós anya támogatása, melynek keretében azzal egészül ki a feladat, hogy mind a gyermekjóléti alapellátásokhoz, mind a szociális szolgáltatásokhoz való hozzájutást meg kell szervezni. Továbbra is kiemelten fontos feladat a válsághelyzetben lévő várandós anya számára a családok átmeneti otthonában igénybe vehető ellátáshoz való hozzájutás elősegítése, megszervezése.

A 20. §-hoz

A Gyvt. szabályai között is rögzítésre kerül, hogy a gyermekjóléti szolgáltatás a családsegítéssel egy szolgáltató keretében működtethető. A család- és gyermekjóléti szolgálat ellátja a családsegítés és a gyermekjóléti szolgáltatás feladatait is.

A 21. §-hoz

Az új feladatmegosztás szerint a feladatellátási kötelezettséggel bíró települési önkormányzatok feladatkörében marad a lakóhely szintű minimumszolgáltatások biztosítása. A járásszékhely települési önkormányzata által működtetett család- és gyermekjóléti központhoz kerül telepítésre a hatósági tevékenységhez kapcsolódó feladatkör, továbbá azon speciális feladatok, amelyek speciális szaktudással rendelkező szakember bevonását igénylik (pl. jogi tájékoztatásnyújtás és pszichológiai tanácsadás, családkonzultáció, családterápia), vagy olyan problémák kezelésére irányulnak, amelyek nagyobb lakosságszámú településen láthatók el hatékonyan, vagy ott van relevanciájuk. A szintek közötti együttműködés megteremtése és a szakmai munka elősegítése érdekében a család- és gyermekjóléti központoknak szakmai támogatást kell nyújtaniuk az ellátási területükön működő család- és gyermekjóléti szolgálatok számára.

A család- és gyermekjóléti központ esetében a feladatok ellátására ellátási szerződés nem állami vagy egyházi fenntartóval nem köthető, tekintettel a hatósági feladatokhoz kapcsolódó tevékenységekre. A család- és gyermekjóléti központ a járás egész területére kiterjedően látja el feladatát.

2015. január 1-jével a Gyvt. módosítása folytán a gyermekjóléti szolgálatok tevékenysége kiegészült, mely szerint a gyermekjóléti szolgálat a gyermekek veszélyeztetettségének megelőzése, illetve a veszélyeztetettség feltárása és megszüntetése érdekében iskolai szociális munkát biztosíthat. Az iskolai szociális munka keretében a nevelési-oktatási intézménybe járó gyermeknek, családjának és a nevelési-oktatási intézmény pedagógusainak is támogatást, segítséget nyújt a szolgálat a felmerült problémák kezelésében, a veszélyeztetettség megelőzésében, a már kialakult veszélyeztetettség megszüntetésében. Ezzel a jogszabályi változással szabad mérlegelést, döntést biztosít a jogalkotó, hogy a feladatot fel tudja, kívánja-e vállalni a szolgálat, illetve a fenntartó. A következő lépés az óvodai és iskolai szociális segítés feladatának a járásszékhely család- és gyermekjóléti központjához történő telepítése 2018. január 1. napjától.

A 22. §-hoz

A kapcsolati erőszak áldozatai számára komplex ellátást biztosító titkos menedékház működése jelenleg a családok átmeneti otthonainak rendszerére épül, hasonlóan a krízisközpontok működéséhez. Míg a családok átmeneti otthona a család komplex problémájának megoldására fókuszál; a krízisközpontokban és a titkos menedékházban a kapcsolati erőszak (bántalmazás) miatt kialakult krízishelyzet mérséklése, megszüntetése a cél.

A titkos menedékház a kapcsolati erőszak áldozatait segítő ellátórendszer kiemelt, a működés tekintetében speciális intézménye. A titkos menedékház 29 férőhelyes, míg a krízisközpontok egyszerre 4-6 fő bántalmazott ellátását tudják megoldani. A titkos menedékház fogadja elsősorban a közvetlen életveszély elől menekülő áldozatokat; ezen személyek esetében a védelem és a titkosság biztosítása kiemelt követelmény. A titkos menedékházba kerülő - legsúlyosabb krízishelyzetben lévő - áldozatok esetében a bántalmazottak helyzetéből, jellemző egészségügyi és mentálhigiénés állapotukból kifolyólag hosszabb ellátási időre van szükség, mint amit a krízisközpontok biztosítani tudnak. Az eredményes krízisintervenció érdekében indokolt a maximum 6 hónapos ellátás lehetővé tétele.

A titkos menedékház célja, hogy krízishelyzetben azonnali segítséget, lakhatást és szükség szerinti teljes körű ellátást biztosítson a bántalmazottaknak. Fontos, hogy az intézmény mindig rendelkezzen betölthető férőhellyel. A titkos menedékház a krízisközpontokhoz hasonlóan kötelező szakmai protokoll alapján működik, mely a működés ellenőrzésének és a feladat-finanszírozásnak is az alapja egyben.

A 23. §-hoz

A rendelkezés az Szt. módosító rendelkezésével párhuzamosan átalakítja a feladatellátási kötelezettséget a Gyvt.-ben. A rendelkezés értelmében család- és gyermekjóléti szolgálatot a polgármesteri hivatallal rendelkező települések mellett a közös önkormányzati hivatal székhelye szerinti települési önkormányzat köteles biztosítani. Család- és gyermekjóléti központot már nem a negyvenezernél több lakosú településeken lesz kötelező működtetni, hanem minden járásszékhely településen.

A 24. §-hoz

A rendelkezés biztosítja a nyilvánosság kizárását a krízisközpont és a félutas ház címe, valamint a titkos menedékház valamennyi adata vonatkozásában.

Az Szt. módosításával egyező elvek mentén a Gyvt.-ben is kialakításra kerül a meghatározott jogsértést elkövetők, valamint a szolgáltatói nyilvántartásba való bejegyzés nélkül jogsértő módon szolgáltatást nyújtók listájának közzétételére vonatkozó szabályozás.

A 25. §-hoz

Az Szt. módosításával egyezően az Gyvt.-ben is megemelkedik a bejegyzés nélkül működő szolgáltatókra kiszabható bírság.

A 26. §-hoz

A jelenlegi szabályok alapján nem kell jelenteni az igénybevevői nyilvántartásba gyermekjóléti szolgáltatás esetében, ha a gyermekjóléti szolgáltatás nyújtása az első találkozást követően tett intézkedéssel lezárható. Indokolt a jelentéstételi kötelezettséget kiterjeszteni erre az esetre is a családsegítéshez hasonlóan, mert így teljes körűen biztosított lesz az igénybevevők számának nyomon követhetősége, amely az ellenőrzést is megkönnyíti. A szolgáltatást egy alkalommal igénybe vevők esetében nem kell valamennyi adatot rögzíteni a nyilvántartásban, csak a természetes személyazonosító adatokat és a TAJ-számot.

A 27. §-hoz

Jelenleg az országos jelentési rendszer csak a szociális szolgáltatást nyújtókra terjed ki, és számos, a szakmai irányításhoz és tervezéshez szükséges, kormányrendeletben meghatározott adatot tartalmaz a szolgáltatások vonatkozásban. Indokolt e kört a jövőben kibővíteni a gyermekjóléti, gyermekvédelmi ellátásokkal is.

A 28. §-hoz

A rendelkezés pontosítja a krízisközpontok, a félutas házak, a titkos menedékházak és a Biztos Kezdet Gyerekházak finanszírozására vonatkozó szabályokat. A finanszírozás biztonsága érdekében a pályázati finanszírozású szolgáltatások fajlagos támogatási összegeit a költségvetési törvény fogja tartalmazni.

A 29. §-hoz

A rendelkezés a módosításokkal összefüggő átmeneti szabályokat tartalmazza.

A fenntartó 2016. február 1-jéig köteles kérelmezni a 2015. december 31-én működő Gyerekházának bejegyzését a szolgáltatói nyilvántartásba. Ha a fenntartó a kérelmet határidőben benyújtja, a Gyerekházat az eljárás befejezéséig úgy kell tekinteni, mintha jogerősen be lenne jegyezve a szolgáltatói nyilvántartásba.

Az átmeneti szabályok biztosítják, hogy ha egy településen a kötelezettséget előíró új szabály hatálybalépésekor már működik családsegítés és gyermekjóléti szolgáltatás külön szervezeti, illetve szakmai egységben, akkor a fenntartóknak meg kell valósítaniuk az integrációt, és egy közös intézményben kell továbbműködtetniük a két szolgáltatást. Az Szt.-hez hasonlóan itt is előírásra kerülnek az átalakítás miatt szükséges, elvégzendő fenntartói feladatok, valamint a hatósági feladatokhoz kapcsolódó tevékenységek család- és gyermekjóléti központokhoz történő telepítése miatt szükséges iratanyag átadási kötelezettség

A 30. §-hoz

A rendelkezés a módosításokkal összefüggő szövegrészes korrekciókat tartalmazza.

A 31. §-hoz

A szakasz a hatályon kívül helyező rendelkezéseket tartalmazza. A módosítással a Biztos Kezdet Gyerekházak a gyermekjóléti alapellátás rendszerének részeivé válnak.

A 32. §-hoz

A szabály az Mmtv. módosításával, az egységes jogértelmezés érdekében egyértelművé teszi, hogy a rokkantsági ellátásban részesülő személyeknek - a rehabilitációs ellátásban részesülőkhöz hasonlóan - az egészségi állapotukban bekövetkezett tartós változásról értesíteniük kell a rehabilitációs hatóságot.

A 33-35. §-hoz

A rendelkezések értelmében azon rokkantsági ellátásban részesülők, akik legkésőbb a felülvizsgálat időpontjáig, vagy az azt követő 5 éven belül betöltik az öregségi nyugdíjkorhatárt, mentesülnek a felülvizsgálati kötelezettség alól.

Azon személyek körében, akik részére 2012. január 1-jét megelőzően folyósított korábbi ellátásuk rehabilitációs ellátásként került továbbfolyósításra, szintén nem kerül sor a komplex minősítésre akkor, ha legkésőbb a felülvizsgálat időpontjában a nyugdíjkorhatár betöltéséig legfeljebb öt év van hátra. Esetükben a felülvizsgálat során az életkorukra tekintettel csak rokkantsági ellátást lehet megállapítani, az állapotjavulás kivételével a korábban folyósított rehabilitációs ellátással azonos összegben.

A rendelkezések az érintett személyi kör vonatkozásában az automatikus felülvizsgálati kötelezettséget szüntetik meg, nem zárják ki azonban az ügyfél bejelentésére, kérelmére állapotváltozás esetén induló felülvizsgálat lehetőségét, melyeket ezt követően is el kell végezni.

A módosítás rögzíti továbbá, hogy a felülvizsgálat alól mentesülő személyeket a rokkantsági ellátásuk időtartama alatt - a törvényben meghatározott feltételekkel - megváltozott munkaképességű személynek kell tekinteni a rehabilitációs hozzájárulás megfizetésére vonatkozó kötelezettség, továbbá az öregségi nyugdíjkorhatár betöltéséig az akkreditált munkáltatóknak pályázati úton nyújtott támogatások szempontjából.

A 36. §-hoz

A módosítás értelmében a rehabilitációs ellátásban részesülők esetén a korábbi 30 nap helyett legalább 60 nap egybefüggő keresőképtelenség esetén keletkezne felülvizsgálati kötelezettség. A tapasztalatok alapján megállapítható, hogy a rehabilitációs ellátásban részesülő, keresőtevékenységet folytató személyeknél számos esetben előfordul 30 nap egybefüggő keresőképtelenség. Ez az állapot a megváltozott munkaképességű személyek vonatkozásában gyakran összekapcsolódik a már meglévő egészségi problémával, illetve a szükséges kivizsgálásokkal. A gyakorlati tapasztalatok alapján megállapítható, hogy a 30 napig tartó keresőképtelenség nem feltétlenül jelenti az állapot tartós rosszabbodását, ezért indokolt ennek az időszaknak a 60 napra történő emelése. A rendelkezés további technikai pontosításokat tartalmaz.

-----STARTING---POINT---VEGE---

A 37. §-hoz

A törvény hatályba léptető rendelkezéseit tartalmazza.