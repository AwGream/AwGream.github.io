2016. évi LXXX. törvény indokolása

az oktatás szabályozására vonatkozó és egyes kapcsolódó törvények módosításáról

-----STARTING---POINT---ALTALANOS--- 

A törvény célja elsődlegesen a nemzeti köznevelési és a szakképzési rendszer megújítása során szerzett tapasztalatok, az állami intézményfenntartó működésének hatékonyabbá tétele, továbbá mindezen célok elérése érdekében létrehozott, a köznevelés területén tevékenykedő szakmai szervezetek, a köznevelés szereplőinek képviselői részvételével működő Köznevelési Kerekasztal tárgyalásai során beazonosított megoldandó feladatok.

Ezen kívül, mind a köznevelés, mind a felsőoktatás tekintetében számos, korábban megkezdett folyamat továbbvitele, illetve a jogalkalmazási tapasztalatok alapján szükségessé vált, szövegpontosító, értelmezést és alkalmazást, végrehajtást könnyítő módosításra is szükség van.

A szakképzésről szóló törvény módosítása:

A társadalmi visszajelzések alapján, a Köznevelési Kerekasztal által is megerősítetten indokolttá vált annak lehetővé tétele, hogy a 2017-től bevezetésre kerülő ágazati szakmai érettségi vizsgát a tanulók 2017 májusától középszinten is letehessék. A szakképzésről szóló 2011. évi CLXXXVII. törvény (a továbbiakban: Szt.) módosítása erre lehetőséget nyújt.

Az Szt. rögzíti a szakképzési centrumok tagintézményeiben a vezetők döntési jogköreinek kiterjesztését, a centrumok költségvetése összeállításának alapelveit, a szakképzési centrum szervezeti egységeiben a dolgozókat érintő kérdésekben a szakszervezeti egyeztetés formáit, valamint egyes fenntartói jogkörökkel kapcsolatos feladatokat.

Pontosítja az első és a második szakképesítés fogalmát, megjelölve, hogy az állam által támogatott képzésekben megszerzett szakképesítések képezik a számítás alapját.

Az Szt. a korábbi rendelkezéseket pontosítva mondja ki az iskolai rendszerű szakképzésben a szakmai vizsgák ingyenességét a harmadiknak nem számító szakképesítések tanulása esetén.

Előírja, hogy a 9. évfolyamon megkötött tanulószerződés a tanév végén hatályát veszti, így lehetőséget biztosít a tanulónak, hogy a kizárólag gyakorlati képzési célt szolgáló tanműhelyből más gazdálkodó szervezethez menjen a további gyakorlati képzésre.

Pontosításra kerül, hogy a tanuló számára pénzbeli juttatás kizárólag a tanulószerződéses formában vagy együttműködési megállapodás alapján folyó gyakorlati képzés esetén jár.

A törvény lehetőséget ad egyes gyakorlati tananyagtartalmak kizárólag szakképző iskolai teljesíthetőségére a kerettantervi előírások alapján, illetve további esetben, tanulói/szülői kezdeményezésre a gyakorlati képzési idő 5%-ában. Ez utóbbi elsősorban a tanulók - szakképző iskolai körülmények közötti - szakmai vizsgára felkészítését segítheti.

A gyakorlati tapasztalatok azt mutatják, hogy egyes szakképesítések esetén a gyakorlati oktatást végző gazdálkodó szervezeteknél jellemzően nincsenek meg a gyakorlati oktatás teljes körű feltételei, így ezen esetekben indokolt a kötelező tanműhelyi képzés előírása, amelynek finanszírozási hátterét teremti meg a jelen módosítás.

A nemzeti köznevelésről szóló törvény módosítása:

A Köznevelési Kerekasztal alakuló ülésén az I. prioritás csoportba került a 2016. szeptember 1-jével megoldandó feladatok közé:

- KLIK működésének átalakítása, finanszírozás, decentralizáció, szervezeti rugalmasság, folyamatok, menedzsment szemléletű működés,

- Hatáskörök (KLIK -iskola) újraszabályozása,

- KLIK -Önkormányzatok - működés/fenntartás rendezése.

Jelen törvény tartalmazza a fenti célkitűzéseknek megfelelő törvényi szintű módosításokat a következők szerint:

1. Az állami intézményfenntartó központ - a Klebelsberg Intézményfenntartó Központ - helyébe állami fenntartóként önálló költségvetési szervekként működő tankerületi központok lépnek, amelyek szervezeti egységeiként működnek tovább OM azonosítóval és keretgazdálkodással rendelkező jogi személyekként az egyes állami fenntartású köznevelési intézmények Ezáltal közelebb kerülnek az érintettekhez a döntéshozatali szintek (szubszidiaritás). A tankerületi központ által fenntartott köznevelési intézmény vezetője költségvetésének keretei között gazdálkodási továbbá - a kinevezés és felmentés kivételével - munkáltatói jogokkal fog rendelkezni.

2. A tankerületi központok és az oktatásért felelős miniszter, mint irányító közé belép egy középirányító szervezet az oktatási központ. Mivel egyrészt a köznevelési szervezet méretéből, másrészt az országosan egységes irányítás és működés biztosítása miatt továbbra is szükséges egy központi szervezet fenntartása.

3. A Klebelsberg Intézményfenntartó Központ létrejötte és a működtetői szerepkör (települési önkormányzati feladat) megjelenése óta folyamatos problémákat okozott a fenntartó és a működtető feladatainak elhatárolása. A törvény szerint a fenntartói és működtetői feladatok összevonásra kerülnek az állami fenntartónál, tehát ismét egységes fenntartói irányítás jön létre, mivel a heterogén rendszerben nem alakítható ki olyan működés, melyben az egyes szervezetek felelősség- és feladatköre teljesen egyértelmű lenne.

Fontos eleme a nemzeti köznevelésről szóló 2011. évi CXC. törvény (a továbbiakban: Nkt.) módosításának, hogy a pedagógusok előmeneteli rendszere kiterjesztésre került a pedagógiai szakszolgálati intézményekben pedagógus szakképzettséggel rendelkező nevelő-oktató munkát közvetlenül segítő alkalmazottakra, mivel ez jelenleg csak a nevelési-oktatási intézményekben érvényesül.

A módosítás érinti a készségfejlesztő speciális szakiskolákat is. A készségfejlesztő speciális szakiskola a középsúlyos értelmi fogyatékos (IQ 50-30) tanulók gyakorlati jellegű jártasságot, életviteli ismereteket átadó középfokú iskolája. A készségfejlesztő speciális szakiskolákban tanulók száma kb. 1 400 fő. A képzés nem szakképzés. A készségfejlesztő speciális szakiskolai képzés megreformálására még 2013-ban munkacsoport jött létre az érintett szakmai szervezetek és minisztériumok, állami szervek részvételével. A munkacsoport által elkészített koncepció törvénymódosítást igénylő elemeit is tartalmazza jelen módosítás. A módosítások lényege, hogy az iskola megnevezése készségfejlesztő iskolára változik, illetve tevékenysége bővül a szakképzésből kiszorult, de diagnosztikailag még az enyhe értelmi fogyatékos kategóriába tartozó tanulók gyakorlati jellegű oktatásával. A bevezetés felmenő rendszerben, 2016. szeptember 1. napjától még lehetőségként, 2017. szeptember 1. napjától pedig kötelezően történik meg, hogy a kellő felkészülési idő biztosított legyen.

Ugyancsak külön munkacsoport foglalkozott az utazó gyógypedagógusi, utazó konduktori hálózatok jogszabályi normáinak kidolgozásával, amelynek eredményeire tekintettel különösen utazó gyógypedagógusi, utazó konduktori hálózatok rendszertani helye, a munkakör megnevezése, az intézményvezető óraszáma indokol törvénymódosítást. Jelen pillanatban a sajátos nevelési igény gyermekek, tanulók 69%-a integrált keretek közt részesül ellátásban. A sajátos nevelési igényű gyermekek, tanulók neveléséhez, neveléséhez-oktatásához az Nkt.-ban meghatározott feltételek szükségesek, többek közt - az Nkt.-ban meghatározott ellátási formáknál és tanóráknál - gyógypedagógus, konduktor biztosítása. A szükséges gyógypedagógus, konduktor biztosítása megtörténhet úgy is, hogy maga az adott nevelési-oktatási intézmény foglalkoztatja (ez a főkötelezettség), vagy úgy is, hogy az utazó gyógypedagógusi, utazó konduktori hálózat szakemberei révén biztosítja. Az utazó gyógypedagógusi, utazó konduktori hálózatok túlnyomórészt az EGYMI-k szervezeti keretein belül működnek, és főképp az állami intézményfenntartó központ fenntartásában. Az utazó gyógypedagógusi, utazó konduktori hálózatok működése szabályozásának előkészítésére az Nkt. felhatalmazása alapján, a szakmai szervezetek és a kormányzati szereplők bevonásával munkacsoportot hívtunk össze, illetve a munkacsoport tevékenységét háttérkutatás segítette. A háttérkutatás megtörtént, az utazó gyógypedagógusi, utazó konduktori hálózatok szabályozását célzó kodifikációs javaslatok elkészültek.

A módosítás további indoka, hogy két szakszolgálati feladat

- a gyógypedagógiai tanácsadás, korai fejlesztés, oktatás és gondozás,

- továbbá a fejlesztő nevelés

külön feladatonként való fenntartása szakmailag nem indokolt. A két feladat csupán a célcsoport életkorában tér el, a módszerek, a célcsoport problémája ugyanaz.

A nemzeti felsőoktatásról szóló 2011. évi CCIV. törvény (a továbbiakban: Nftv.) módosításának célja:

- a már hatályban lévő ágazati jogintézmények, így az állami felsőoktatási intézmények gazdasági irányítását szolgáló kancellári rendszer, valamint a konzisztóriumok működtetésével kapcsolatos, a gyakorlat által felvetett szabályozási kérdések kezelése,

- a felsőoktatási intézmény Nftv. 2. § (1) bekezdése szerinti alaptevékenysége körébe nem tartozó olyan közfeladat-ellátása kereteinek megteremtése, amely nem sorolható a köznevelési intézmény, egészségügyi szolgáltató működésére vonatkozó az Nftv.-ben meghatározott rendelkezések fogalmi körébe, ugyanakkor mind irányítási, mind gazdálkodási, mind szervezeti szempontból megalapozott az igény a működtetés sajátos rendjének a biztosítására,

- a felsőoktatásban folytatott képzés megszervezésének módozatai keretében a teljes idejű képzésre vonatkozó törvényi szabályozás olyan tartalmú módosítása, amely alapján a képzési és kimeneti követelményekben meghatározott óraszám minimális mértéke félévenként legalább kettőszáz tanóra lehessen, amely így, a rugalmasabb szabályozás útján, a magasabb óraszám lehetőségét nem zárja ki, de az oktató személyes közreműködését nem igénylő foglalkozás időkeretének a biztosítását is lehetővé teszi,

- a módosítás célja továbbá, hogy törvényes lehetőséget biztosítson az Nftv.-ben meghatározott feltételeket teljesítő Zsigmond Király Főiskolának, hogy 2016. augusztus 1-jétől alkalmazott tudományok egyetemeként működjön.

-----STARTING---POINT---RESZLETES---

Az 1. §-hoz

A gyakorlati tapasztalatok azt mutatják, hogy egyes szakképesítések esetén a gyakorlati oktatást végző gazdálkodó szervezeteknél jellemzően nincsenek meg a gyakorlati oktatás teljes körű feltételei (pl. villanyszerelő képzés esetén van informatikai blokk és a gazdálkodók általában nem rendelkeznek informatikai oktatóteremmel), így ezen esetekben indokolt a kötelező tanműhelyi képzés előírása, amelynek finanszírozási hátterét teremti meg a jelen rendelkezés.

A 2. §-hoz

A társadalmi visszajelzések alapján, a Köznevelési Kerekasztal által is megerősítetten szükségessé vált annak lehetővé tétele, hogy a 2017-től bevezetésre kerülő ágazati szakmai érettségi vizsgát a tanulók 2017 májusától középszinten is letehessék. Jelenleg ez a fajta érettségi vizsga a szakképzési törvény szerint emelt szintűnek minősül, így középszinten nem tehető le. Az Szt. értelmező rendelkezéseit módosítás célja, hogy megszűnjön az emelt szint kizárólagossága, így 2017 májusától mind közép, mind emelt szinten letehetővé válik az ágazati szakmai érettségi vizsga.

A 3. §-hoz

Az egy éve fennálló szakképzési centrumok működését segíti - a szakszervezetek jelzéseivel összhangban - a szakképzési centrumok működését szabályozó törvényi háttér jelenleginél részletesebb, pontosabb szabályozása. Ennek megfelelően a törvény rögzíti a centrumok tagintézményeiben a vezetők döntési jogköreinek kiterjedését, a centrumok költségvetése összeállításának alapelveit, a szakképzési centrum szervezeti egységeiben a dolgozókat érintő kérdésekben a szakszervezeti egyeztetés formáit, valamint egyes fenntartói jogkörökkel kapcsolatos feladatokat.

A 4. §-hoz

Lehetőséget ad tanulószerződés alapján folyó gyakorlati képzés esetén tananyagtartalmak kizárólag szakképző iskolai teljesíthetőségére a tanulói/szülői vagy a gyakorlati képzést folytató szervezet kezdeményezésre a gyakorlati képzési idő 5%-ában. Erre az utolsó tanulmányi félévben egybefüggően kerülhet sor.

Az 5. §-hoz

A korábbi rendelkezéseket pontosítva mondja ki az iskolai rendszerű szakképzésben a szakmai vizsgák ingyenességét a harmadiknak nem számító szakképesítések tanulása esetén, továbbá az Szt. 29. § (1b) bekezdése utolsó mondatának törlésével az érintett tanulók esetén megszünteti a második szakképesítés ingyenességével összefüggő duplikált szabályozást.

A 6. §-hoz

A felnőttoktatási rendszer munkaerő-piaci igényekre történő gyorsabb reagálását segíti elő azzal, hogy - az előírt szakmai tartalmak maradéktalan teljesítése mellett - intenzívebb formában, rövidebb idő alatt teszi lehetővé állam által elismert szakképesítés megszerzését.

A 7. §-hoz

Esélyegyenlőséget elősegítő intézkedést tartalmaz, és azt kívánja lehetővé tenni, hogy kizárólag a halmozottan hátrányos helyzetű és a sajátos nevelési igényű tanulók esetén a második szakképesítés megszerzése is történhessen nappali rendszerű oktatásban. A felnőttoktatás jellemzően esti, levelező formában történő megvalósulása e tanulók esetén jelentősen nehezíti a tanulmányok eredményes elvégzését.

A 8. §-hoz

A második szakképesítés ingyenessé tétele, és ezáltal a felnőttoktatásban részt vevők számának jelentős bővülése a szakképzési centrumokban oktatásszervezési, humánerőforrás-politikai problémákat vet fel a jelenlegi szabályozási környezetben. A törvény ennek orvoslására, a szakképzési centrumok oktatóinak szakképzési törvény keretei belüli szabályai között indokolt bevezetni, hogy a rendkívüli munkaidő Mt. szerinti éves felső korlátja tekintetében a szakképzésben oktató tanárok kivételt képezzenek.

A 9-10. §-hoz

A törvény előírja, hogy a 9. évfolyamon megkötött tanulószerződés a tanév végén hatályát veszti, így lehetőséget biztosít a tanulónak, hogy a kizárólag gyakorlati képzési célt szolgáló tanműhelyből más gazdálkodó szervezethez menjen a további gyakorlati képzésre. Ezzel összhangban pontosítja, hogy a gazdálkodó szervezet csak megkötött tanulószerződés időtartama alatti gyakorlati felkészítésért felelős.

Pontosítja, hogy a tanulószerződések megszűnésére vonatkozó rendelkezés a gyakorlati képzést végzők mely körére vonatkozik, valamint a tanulószerződés megszűnési idejének meghatározását. Elő kívánja segíteni továbbá, hogy a tanulószerződéseket először a gyakorlati képzést nem főtevékenységként folytató gazdálkodó szervezetek köthessék meg.

A 11. §-hoz

A jelenlegi nyilvántartás adatai alapján nem állapítható meg, hogy a duális képzési rendszerben részt vevő szervezetek közül milyen arányú a főtevékenységként gyakorlati képzést végző szervezetek köre. A módosítás célja, hogy a duális képzésben részt vevő gazdálkodó szervezetek köréről teljes körű információ álljon rendelkezésre annak érdekében, hogy elősegítse a valós és hatékony duális képzési rendszer továbbfejlesztési törekvéseit.

A 12. §-hoz

Pontosítja, hogy a tanuló számára pénzbeli juttatás kizárólag a tanulószerződéses formában vagy együttműködési megállapodás alapján folyó gyakorlati képzés esetén jár.

A 13-15. §-hoz

A szakmaszerkezeti döntésről szóló szabályozást egészíti ki annak előírásával, hogy a megállapított keretszámokat a nappali rendszerű oktatásra és a felnőttoktatásra elkülönülten kell megállapítani. Előírásra kerül továbbá, hogy a szakközépiskolában folyó érettségi vizsgára felkészítő kétéves képzések keretszámait is meg kell határozni. Ezzel összhangban kiegészítésre kerülnek a szakmaszerkezeti döntéssel összefüggő felhatalmazó rendelkezések, valamint beépítésre kerülnek a keretszámok átadásának lehetőségét és szabályait rögzítő rendelkezések is.

A 16. §-hoz

Pontosítja az első és a második szakképesítés fogalmát, megjelölve, hogy az állam által támogatott képzésekben megszerzett szakképesítések képezik a számítás alapját. Pontosítja továbbá az ingyenesen tanulható szakképzési évfolyamokra vonatkozó rendelkezéseket, valamint a szakképzési intézménystruktúra változásához kapcsolódó technikai módosítást tartalmaz.

A 17. §-hoz

A 2. §-hoz kapcsolódóan a 2017-től bevezetésre kerülő ágazati szakmai érettségi vizsga esetén szünteti meg az emelt szint kizárólagosságát.

A 18. §-hoz

A készségfejlesztő speciális szakiskola megnevezésében és tevékenységében is változik, illetve a szakképzéstől elkülönül, így önálló alapfeladatként szükséges megjeleníteni.

A terminológiai bizonytalanság kiküszöbölése és az értelmezés egységesítése, egyértelműsítése érdekében szükséges definiálni az utazó gyógypedagógusi, utazó konduktori hálózatokat, az integrált nevelésben részt vevő intézmények vonatkozásában a munkaköröket, illetve az Nkt. más pontján már használt „egyéni előrehaladású nevelés és oktatás” fogalmat.

A 19. §-hoz

A készségfejlesztő speciális szakiskola készségfejlesztő iskolává válása, valamint a szakképzés rendszeréből történő kikerülése miatt szükséges a köznevelési intézmények típusait meghatározó törvényi rendelkezést ennek megfelelően módosítani.

A 20. §-hoz

Az eddig nem önállóan, hanem a szakképzési rendszer részeként említett készségfejlesztő speciális szakiskolák (a módosítás után: készségfejlesztő iskolák) során szerezhető végzettséget rendszertanilag el kell helyezni.

Teljes körűen felsorolja azon kimeneti lehetőségeket - összhangban a szakképzésről szóló törvénnyel is - amelyek a megváltozó képzési, oktatási struktúrában középfokú végzettséget tanúsíthatnak. A módosítás lefedi a gimnázium, szakgimnázium, szakközépiskola, szakiskola és készségfejlesztő iskola - 2016. szeptember 1. napja után hatályos - képzési szerkezete szerinti végzettségeket.

A 21-22. §-hoz

A szakiskolák és a készségfejlesztő speciális szakiskolák (a módosítás után: készségfejlesztő iskolák) rendszertani elhatárolásából következően az adott intézménytípusok meghatározását újra kell fogalmazni.

A 23. §-hoz

Szövegpontosítást tartalmaz, amely az alcímben foglalt kifejezést hozza összhangba az Nkt. főszabályaival.

A 24. §-hoz

Két pedagógiai szakszolgálati feladat, a „gyógypedagógiai tanácsadás, korai fejlesztés, oktatás és gondozás”, valamint a „fejlesztő nevelés” összeolvadásából következő szövegmódosítás. A tevékenységet végrehajtási rendelet szabályozza.

A 25-26. §-hoz

Az integrált nevelésben, nevelés-oktatásban részt vevő gyermekek, tanulók ellátását végző utazó gyógypedagógusi, utazó konduktori hálózatok fő szabályainak megjelenítése, a részletszabályok az Nkt. felhatalmazása alapján végrehajtási rendelet szintjén jelennek meg.

A 27. §-hoz

Két pedagógiai szakszolgálati feladat, a „gyógypedagógiai tanácsadás, korai fejlesztés, oktatás és gondozás”, valamint a „fejlesztő nevelés” összeolvadásából következő szövegmódosítás. A „fejlesztő nevelés” önálló fenntartása nem indokolt, beolvad a „gyógypedagógiai tanácsadás, korai fejlesztés és gondozás” feladatába (melyhez módszertanában és célcsoportjában is illeszkedik), melynek részleteit végrehajtási rendelet szabályozza.

A 28. §-hoz

Hiányszakképesítések megszerzésére felkészítő szakképző iskolai osztályokban az elérni kívánt cél - miszerint a hiányszakmákban el tudják indítani, le tudják folytatni a képzést kevés jelentkező esetén is - indokolt a minimális osztálylétszámoktól való eltérés lehetőségének megadása. A módosítás nélkül, ha nincs elég jelentkező egy hiány-szakképesítés megszerzésére egyáltalán nem lehetne elindítani, megszervezni a képzést, tehát a munkaerőpiaci igényeket nem lehetne kielégíteni, még a szükségesnél kevesebb szakember kiképzésével sem.

A módosítás másik eleme a művészeti felsőoktatási intézmény által fenntartott nyolc évfolyamos gimnáziummal kapcsolatos. Ezen intézmény művészeti felkészítő tevékenysége megkívánja az egyedi foglalkozást a tanulókkal, ezért indokolt az általános gimnáziumokhoz képest alacsonyabb osztálylétszámok előírása a képzés színvonalának magasan tartásához, ezzel a tanulók művészeti felsőoktatási intézménybe való továbblépési esélyének megteremtéséhez.

A 29. §-hoz

A művészeti felsőoktatási intézmény által fenntartott nyolc évfolyamos gimnáziumban a művészeti képzésre való felkészítés folyamán a tanulók kiemelkedően magas óraszámban részesülnek táncművészeti oktatásban, amely többszöröse a heti kötelező öt testnevelésórának. A módosítás lehetőséget biztosít a művészeti szakmai képzésnek a testnevelés órákba való beépítésére.

A 30. §-hoz

A gyógypedagógus, konduktor fogalomhasználat bevezetésére tekintettel egyszerűsítésre került a szöveg.

A 31. §-hoz

Szövegpontosítást tartalmaz, valamint a készségfejlesztő iskolák tekintetében a nappali oktatás munkarendje szerinti oktatás tekintetében fogalmaz meg szabályt.

A 32. §-hoz

A rendelkezésben foglaltak erősítik és bővítik több ponton a tankerületi központ által fenntartott köznevelési intézmény vezetőjének munkáltatói jogait.

A 33. §-hoz

Az (1)-(2) bekezdés:

Több fórumon - Köznevelési Kerekasztal, szakszervezeti tárgyalások stb. - több ízben felmerült a minőségi munkavégzés anyagi elismerése lehetőségének megteremtése a pedagógusok esetében. A pedagógus előmeneteli rendszer ugyanis - bár kétségkívül növeli a pedagógusok megbecsülését, társadalmi presztízsét - nem ad lehetőséget érdemben az illetmények, munkabérek differenciált meghatározására. Bár jelenleg is szerepel a törvényben a kereset-kiegészítésben és a jutalomban részesítés lehetősége, ám ezek biztosítása a fenntartó anyagi lehetőségeinek függvénye. Annak érdekében, hogy a központi költségvetés adta keretlehetőségek figyelembevétel a lehető legnagyobb arányú generális, minden pedagógust érintő béremelés és a pedagógus egyéni teljesítménye alapján történő differenciálás is megtörténjen, a 2016. szeptember 1-jei és a 2017. szeptember 1-jei pedagógus illetményemelés fedezetének különbözetét az intézményvezető teljesítmény alapon, az egyes pedagógusok között különbséget téve, eltérő mértékben is juttathatja a pedagógusoknak. Az illetmények, munkabérek eltérő mértékben történő megállapítása nem történhet kizárólag az intézményvezető diszkrecionális jogkörében, ezért - kizárandó a túlzott szubjektivitást - garanciális szabályként egy kompetencia és teljesítményalapú értékelési rendszer bevezetését és a pedagógusok ez alapján történő értékelését írja elő a törvény. A rendszer részletszabályait végrehajtási rendelet fogja meghatározni.

A (3) bekezdése

Az Nkt. 65. § (9) bekezdés jelenleg hatályos rendelkezése alapján a nevelő-oktató munkát közvetlenül segítő, pedagógus szakképzettségű szakemberek belépése az előmeneteli rendszerbe csak a nevelési-oktatási intézményekre terjed ki, a pedagógiai szakszolgálati intézményekre nem. Az egyenlő bánásmód követelményének maradéktalan érvényesülés érdekében a törvény kiterjeszti ezt a kedvezményt a pedagógiai szakszolgálati intézményekben foglalkoztatott nevelő-oktató munkát segítő alkalmazottakra is, akik pedagógus szakképzettséggel rendelkeznek.

A (4) bekezdés:

A módosítás következő eleme a minősítő, továbbá tanfelügyeleti szakértői és a szaktanácsadói feladatokat ellátó köznevelési szakértőket ezen tevékenység ideje alatt esetlegesen érő baleset üzemi balesetté nyilvánítása. Mint ismeretes, a felsorolt feladatokat ellátó köznevelési szakértők, szaktanácsadók a „főállású” munkaviszonyukban meghatározott munkaidőben, de annak egy részében a munkavégzés alóli mentesítés ideje alatt látják el. Ebben az időben a munkaviszony alanyai, a munkáltató (köznevelési intézmény vezetője vagy a fenntartó), továbbá a munkavállaló (pedagógus) jogai és kötelezettségei szünetelnek. Mindezek miatt nem egyértelmű, hogy amennyiben a pedagógussal ezen szakértői, szaktanácsadói tevékenysége ellátásának ideje alatt történik baleset, azt minek kell minősíteni. Emiatt szükséges az Nkt.-ban az ilyen eseteket üzemi balesetnek minősíteni, mivel törvény szabályozza az üzemi baleset fogalmát, ezért ettől eltérni, speciális szabályt meghatározni, szintén csak törvényi szinten lehet.

A 34. §-hoz

Ezen rendelkezéssel részben egységessé válik a köznevelési intézményvezetői megbízási feltételrendszer, mivel a gyógypedagógiai intézmények vezetői megbízására is kiterjeszti pedagógus-szakvizsga keretében szerzett intézményvezetői szakképzettség követelményét.

A 35. §-hoz

A rendelkezés meghatározza az intézményvezetői megbízásra és a megbízás visszavonására vonatkozó törvényi szintű rendezést igénylő szabályokat a tankerületi központok által fenntartott köznevelési intézményekben. A nem a tankerületi központ által fenntartott köznevelési intézmények vezetői megbízásához szükséges, az oktatásért felelős miniszter egyetértési jogára vonatkozó szabályban az állami intézményfenntartó központ kifejezést kell tankerületi központra cserélni, tehát csupán koherenciát megteremtő szövegpontosításról van szó.

A 36-37. §-hoz

A módosítás a működtetői szerepkör megszüntetésével függ össze. Ha 2017. január 1-jétől a tankerületi központok látják el a korábban települési önkormányzati működtetői feladatokat - tehát visszaáll a fenntartói jogok és kötelezettségek egységes, egy kézben összpontosuló rendszere - biztosítani szükséges a vagyonkezelő jogot a köznevelési intézmény feladatainak ellátását szolgáló települési önkormányzati tulajdonú ingatlanon az illetékes tankerületi központ részére. A korábbiakban is vagyonkezelői joga volt az állami intézményfenntartónak azon intézmények esetében, ahol nem volt működtető.

A 38-39. §-hoz

Az oktatásért felelős miniszter és az oktatási központ irányítási hatásköreit szabályozza.

A 40. §-hoz

A fenntartóváltások zökkenőmentes lebonyolítása, a megalapozott döntéshozatalt biztosító előkészítés időigényére figyelemmel - a korábbi évek tapasztalatai alapján - indokolt egy fenntartóváltásra vonatkozó igénybenyújtási határidő meghatározása az Nkt.-ban. A szóban forgó határidő február utolsó munkanapja, tehát eddig kezdeményezheti egy köznevelési intézményfenntartó egy másik fenntartónál, hogy az általa fenntartott intézmény fenntartói jogait és kötelezettségeit a következő tanévtől adja át.

A 41. §-hoz

Az Nkt. új 85/A. §-a azokban az esetekben alkalmazandó, amikor az alapítványi, egyházi stb. fenntartó az általa fenntartott köznevelési intézmény további fenntartását nem képes vagy nem kívánja ellátni, és e feladatot állami vagy önkormányzati fenntartó veszi át, költségvetési intézménnyel láttatja el. Ennek legfőbb munkajogi jogkövetkezménye, hogy az érintett foglalkoztatottakra a Munka Törvénykönyve helyett a közalkalmazotti törvény hatálya terjed ki. Az államháztartásról szóló törvényben az állami feladatot ellátó gazdasági társaságoknál foglalkoztatottak munkaviszonyának - állami feladat központi költségvetési szerv általi átvétele miatti - közalkalmazotti jogviszonnyá történő átalakulására vonatkozó szabályban alkalmazott megoldás alapul vételével a köznevelési törvény az ágazati sajátosságokat is figyelembe véve szabályozza a munkajogi jogkövetkezményeket, illetve a jogviszony átalakulásának eljárási szabályait.

A 42. §-hoz

Az oktatási központ kijelöléséhez szükséges felhatalmazó rendelkezés megjelenítése.

A 43. §-hoz

Az új állami fenntartó létrejöttével, a működtetői feladatkör megszűnésével és a készségfejlesztő speciális szakiskola készségfejlesztő iskolává történő átalakításával kapcsolatos átmeneti rendelkezéseket határozza meg.

A 44. §-hoz

A pedagógus munkakörök betöltéséhez szükséges végzettségek és szakképzettségek módosítása egyrészt az új szakképző iskola típusok, másrészt a készségfejlesztő iskola létrejöttével függ össze, meghatározza az itt szükséges végzettségeket és szakképzettségeket az egyes munkakörök betöltéséhez.

Az intézményvezetői és egyéb vezetői óraszámokat meghatározó 5. melléklet módosítása egyes gyógypedagógiai feladatellátások hiányzó szabályait alkotja meg.

A 45. §-hoz

Az új állami intézményfenntartó létrejöttével, illetve a törvény többi módosításával összefüggő szövegcserés módosításokat tartalmaz.

A 46. §-hoz

Az állami köznevelési intézményi kör működtetésének önkormányzati kötelezettsége megszűnik és a fenntartásuk állami feladattá válik, erre tekintettel a működtetés fogalomköre kivezetésre kerül a törvényből.

A 47. §-hoz

Jogtechnikai módosítás.

A 48. §-hoz

A 10. §-ra vonatkozó módosító indítvánnyal összefüggésben a „kutató” minősítés és az „alkalmazott tudományok főiskolája” minősítés kivezetését kezdeményezi. Emlékeztetni szükséges, hogy 2015. szeptember 1-jétől hatályos a törvénynek az alkalmazott tudományok egyetemére vonatkozó szabályrendszere, amelyre tekintettel a párhuzamos szabályozás fenntartása már nem indokolt.

A 49-50. §-hoz

A kancellári rendszer, valamint a konzisztóriumi működés tapasztalatai indokolják olyan részletszabályok törvényi rögzítését, amelyek az állami felsőoktatási intézmény működését esetleges személyi, testületi akadályoztatás egyedi körülményei között is biztosítják.

Az 51. §-hoz

A felsőoktatási intézmény 2. § (1) bekezdés szerinti alaptevékenysége körébe nem tartozó olyan közfeladat-ellátásának kereteit teremti meg, amely nem sorolható a köznevelési intézmény, egészségügyi szolgáltató működésére vonatkozó az Nftv.-ben meghatározott rendelkezések fogalmi körébe, ugyanakkor mind irányítási, mind gazdálkodási, mind szervezeti szempontból megalapozott az igény a működtetés sajátos rendjének a biztosítására. Figyelemmel arra, hogy a felsőoktatási intézmény szervezete, működtetése törvényben meghatározott, így az általános működési rendtől eltérő sajátos szabályok megalkotása is csak törvényi szinten lehetséges.

Az 52. §-hoz

Az Nftv. 45. § (2) bekezdés c) pontjára vonatkozó kiegészítés a jogalkalmazói gyakorlat által igényelt pontosítás.

Az 53. §-hoz

A tanárképzés sajátos rendszerére tekintettel indokolt a támogatási idő szabályozásának a kiegészítése.

Az 54. §-hoz

Az Nftv. 67/A. § megállapításával, az Nftv. 3. és 5. mellékletének kiegészítésével állapítja meg a felsőoktatási információs rendszerben, valamint a magyar állami ösztöndíj feltételei teljesítésének nyilvántartásáért felelős szerv nyilvántartásában szereplő személyes adatokhoz való miniszteri hozzáférésnek a részletszabályait. Szükséges megjegyezni, hogy mind a felsőoktatási felvételi eljárásban, mind a magyar állami (rész)ösztöndíjjal támogatott képzés sajátos feltételei teljesítésével összefüggésben számos, szoros határidővel gyakorolt hatósági jogkört telepít jogszabály az oktatásért felelős miniszterre. E hatáskörök gyakorlásának alapját e közhiteles nyilvántartások személyes adatnak minősülő adatai képezik.

Az 55-56. §-hoz

A Magyar Felsőoktatási Akkreditációs Bizottság (MAB), az Országos Doktori Tanács (ODT) jogalanyként való működésének feltételeit, pontosítja, teremti meg. A hatályos rendelkezések szerint a MAB jogi személyisége, közhasznúsága jelenleg is adott, ugyanakkor a szabályozást törvényi szintre szükséges emelni. Az ODT jogalanyiságát jelen módosítás állapítja meg.

Az 57. §-hoz

Az Nftv. 78. § (3) bekezdés c) pontjára vonatkozó pontosítás a magyar felsőoktatás nemzetköziesítése céljából, a külföldi felsőoktatási intézménnyel folytatott közös képzés indításának feltételeit rendezi. Az eltérő oktatási rendszerek tartalmi adottságaiból kifolyólag a korábbi formális szabályozás helyett tartalmi vizsgálatnak is teret engedő megfogalmazás indokolt.

Az 58. §-hoz

A 84/C. §-ra vonatkozó módosító indítvánnyal összefüggésben a „kutató” minősítés és az „alkalmazott tudományok főiskolája” minősítés kivezetését kezdeményezi. Emlékeztetni szükséges, hogy 2015. szeptember 1-jétől hatályos a törvénynek az alkalmazott tudományok egyetemére vonatkozó szabályrendszere, amelyre tekintettel a párhuzamos szabályozás fenntartása már nem indokolt.

Az 59-64. §-hoz

Az állami felsőoktatási intézmény gazdálkodására vonatkozó törvényi rendelkezések egységes megállapítását kezdeményezi. A módosítás szoros összefüggést mutat az Nftv. 115. § (9)-(12) bekezdésének hatályon kívül helyezésére, az Nftv. 117/C. § módosítására vonatkozó kezdeményezéssel. A módosítást az előbbiek mellett intézményi társaságban folytatható tevékenységek pontos szabályozása mellett, az elektronikus árverési rendszerre vonatkozó szabályok bevezetése indokolja.

A 65. §-hoz

A közhasznú szervezetként működtetett nem állami felsőoktatási intézmény működésével, nyilvántartásával kapcsolatos részletszabályok egyszerűsítése.

A 66. §-hoz

Az indítvány a Pető András Főiskola sajátos működési kereteit határozza meg az Nftv. általános szabályrendszerétől való eltérés lehetőségének és az általános rendtől való eltérés mértékének törvényi megállapítása útján.

A 67. §-hoz

Jogtechnikai pontosítás.

A 68. §-hoz

A módosított rendelkezések alkalmazásához szükséges átmeneti szabályozás.

A 69. §-hoz

Az Nftv. 116. § (2) bekezdése szerint, az egyes, a felsőoktatás szabályozására vonatkozó törvények módosításáról szóló 2015. évi CXXXI. törvénnyel megállapított, 2015. augusztus 1-jétől hatályos, az alkalmazott tudományok egyetemére vonatkozó feltételrendszer intézményi vizsgálata az Oktatási Hivatal feladata. Az Oktatási Hivatal megállapította, hogy a Zsigmond Király Főiskola kezdeményezésére lefolytatott vizsgálat szerint nevezett magán felsőoktatási intézmény megfelel az alkalmazott tudományok egyetemével szemben támasztott törvényi feltételeknek.

Az Nftv. 115. § (17)-(19) bekezdéséhez kapcsolódó az újonnan alakuló felsőoktatási intézmények kezdeti működését segítő átmeneti rendelkezést az intézményi szervezet felállításához szükséges feltételek biztosítása indokolja.

A 70. §-hoz

Az Nftv. az egyes, a felsőoktatás szabályozására vonatkozó törvények módosításáról szóló 2015. évi CXXXI. törvénnyel módosított 48. § (2) bekezdéséhez fűzött átmeneti szabályozás szerint nem állapítható meg, hogy a 2015/2016-os tanévben tanulmányait megkezdő, magyar állami ösztöndíjjal támogatott képzésben részt vevő hallgató átsorolására mely rendelkezés szerint kell, hogy sor kerüljön. Jelen módosítással ennek az átmeneti rendelkezésnek a kiegészítése történik meg, olyan formában, hogy - megfelelve az alkotmányos követelményeknek - az nem eredményez visszamenőleges hatályú szabályozást, tekintve, hogy a megállapított feltételek nem terhesebbek a képzés megkezdésekor a hallgató által megismert átsorolási feltételrendszernél.

A 71. §-hoz

Az Nftv. 67/A. §-ának módosításához, 115. § (20) bekezdésének beillesztéséhez kapcsolódó az Nftv. 1., 3. és 5. mellékletére vonatkozó jogtechnikai rendelkezés.

A 72. §-hoz

Indokolt a felsőoktatásban folytatott képzés megszervezésére vonatkozó törvényi szabályozás olyan tartalmú módosítása, amely alapján a képzési és kimeneti követelményekben meghatározott teljes idejű képzésre vonatkozó óraszám minimális mértéke félévenként legalább kettőszáz tanóra lehessen. Mindez - tekintettel a felső korlát hiányára - a rugalmasabb szabályozás útján a magasabb óraszám lehetőségét nem zárja ki, de az oktató személyes közreműködését nem igénylő foglalkozás időkeretének a biztosítását is lehetővé teszi.

Megalapozott az igény, hogy amennyiben a fegyelmi eljárásra vonatkozó alapvető követelményeket az Nftv. meghatározza, úgy az eljárás részletszabályait, ahogy a felsőoktatási intézmény más belső működési rendjére vonatkozó rendelkezéseket is, az Nftv. 2. melléklet II. fejezet 3. e) pontjával összhangban a felsőoktatási intézmény szervezeti és működési szabályzatának hallgatói követelményrendszere állapítsa meg. E vonatkozásban az Nftv. 55. § (5) bekezdésének módosítása deregulációs természetű.

Az Nftv. 73. § (3) bekezdése pontosítása, kiegészítése az Nftv. 114/B. §-ban található átmeneti rendelkezéshez kapcsolódik.

A megváltozatott rendelkezésekkel összefüggő, jogszabályi koherenciát biztosító további szövegpontosító rendelkezések.

A 73. §-hoz

Az Nftv. 51. § (5) bekezdésére tekintettel nem indokolt, hogy felsőoktatási intézményenként eltérő nyelvi követelmények teljesítésére legyen a hallgató köteles. A módosítás eredményeképpen a jogszabályban meghatározott nyelvi követelmények általános, egységes teljesítési kötelezettsége valósul meg.

Az Nftv. 64. § (6) bekezdés elhagyását az Nftv. 52/A. §-ban található, az intézmény által kiállított oklevél megsemmisítésére vonatkozó szabályrendszer, a párhuzamos szabályozás felszámolása indokolja.

A megváltoztatott törvényi rendelkezések hatályosulását, az Nftv. belső koherenciáját biztosító hatályon kívül helyező rendelkezések.

A 74. §-hoz

A köznevelési feladatot ellátó egyes önkormányzati fenntartású intézmények állami fenntartásba vételéről szóló 2012. évi CLXXXVIII. törvény (a továbbiakban: Törvény) szerint 2013. január 1-jétől a Törvény 1. § 3. pontja szerinti intézmények a Klebelsberg Intézményfenntartó Központba (a továbbiakban: KLIK) történő beolvadással állami fenntartásba kerültek. Ezzel együtt a Törvény 6. § (4) bekezdése szerint az intézmény működtetésével kapcsolatos jogviszonyokból származó jogok és kötelezettségek a KLIK-et illetik és terhelik.

A „Szemünk fénye” iskolavilágítási és fűtéskorszerűsítési Program megvalósításával kapcsolatos közbeszerzési eljárás feltételeiről szóló 190/2005. (IX. 17.) Korm. rendelet szerinti központosított közbeszerzési eljárás nyertes ajánlattevője az iskolavilágítási program megvalósításával összefüggésben keletkezett követeléseit több ízben érvényesítette a KLIK-kel szemben.

Az érintett intézményi kör és az annak alapjául szolgáló ingatlanok tulajdoni helyzete meglehetősen heterogén. Az ingatlanok egy része állami tulajdon tárgyát képezik törvényen alapuló vagyonkezelési joggal, másik részük korlátozottan forgalomképes önkormányzati törzsvagyonban áll, ahol szerződésen alapul a KLIK vagyonkezelése és ahhoz kapcsolódó jogai és kötelezettségei, hármadik részüknél pedig továbbra is az önkormányzat a vagyonkezelő.

A módosítás célja meghatározni, hogy a különböző tulajdonosi és vagyonkezelési csoportokhoz tartozó ingatlanok tekintetében - figyelemmel a 2013. január 1-jén bekövetkezett fenntartóváltásra - kit terhelnek az iskolavilágítási program megvalósításával összefüggésben keletkezett fenti követelések.

A 75-80. §-hoz

Az állami köznevelési intézmények fenntartói körére vonatkozó módosítások következtében az egyes hatályos törvényekben meghatározott fenntartóra vonatkozó rendelkezések is módosításra kerülnek az új fenntartó megnevezésével.

A tankerületi központban alkalmazottak kormánytisztviselői jogviszonyban vannak.

-----STARTING---POINT---VEGE---

A 81. §-hoz

Hatályba léptető rendelkezés.