2007. évi XIII. törvény indokolása

a nemzetközi bűnügyi jogsegélyről szóló 1996. évi XXXVIII. törvény és az Európai Unió tagállamaival folytatott bűnügyi együttműködésről szóló 2003. évi CXXX. törvény módosításáról

-----STARTING---POINT---ALTALANOS--- 

1. A külföldi ítélet érvénye, illetve annak elismerése mind a szabadságvesztés büntetés, mind pedig a vagyonelkobzás, elkobzás végrehajtása átvételének az előfeltétele. Az elszórt, néhány helyen túl általánosan fogalmazó szabályozás az egységes jogértelmezést és jogalkalmazást kezdte veszélyeztetni. Erre tekintettel a törvény, a Büntető Törvénykönyvről szóló 1978. évi IV. törvény (a továbbiakban: Btk.) és a büntetőeljárásról szóló 1998. évi XIX. törvény (a továbbiakban: Be.) külföldi ítélet érvényére és annak elismerésére vonatkozó rendelkezéseinek hatályon kívül helyezésével egyidejűleg újraszabályozza a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjt.) különböző büntetőjogi szankciók végrehajtásának átvételét és átadását szabályozó IV. Fejezetét, kiegészítve azt a külföldi ítélet érvényének elismerését szabályozó anyagi jogi és eljárásjogi rendelkezésekkel.

2. Az 1999-ben elfogadott tamperei és 2004-ben elfogadott hágai program meghatározta az európai bűnügyi együttműködés feltételeinek javításához szükséges feladatokat. Ezek között jelölték meg a pénzbüntetések kölcsönös elismerésére vonatkozó jogi aktus elfogadását. A tamperei program céljait követve az Európai Unió Tanácsa 2005. február 24-én fogadta el a kölcsönös elismerés elvének a pénzbüntetésekre való alkalmazásáról szóló 2005/214/IB kerethatározatát (a továbbiakban: kerethatározat).

A kerethatározat a kölcsönös elismerés elvének részletes szabályait tartalmazza az igazságügyi és közigazgatási hatóságok által kiszabott pénzbüntetésre, pénzbírságra, eljárási költségre, illetőleg a sértett vagy a köz javára rendelt jóvátételre vonatkozóan, ha a büntetés kiszabása szerinti tagállamtól eltérő tagállamban van lehetőség a végrehajtásra. Ez az eset áll fenn, ha a pénzbüntetéssel, illetőleg pénzbírsággal sújtott személy lakóhelye, tartózkodási helye (jogi személy esetén a székhelye, telephelye) nem abban a tagállamban található, amelyben a joghátrány alkalmazására sor került, illetőleg a terhelt, vagy az érintett jogi személy más tagállamban rendelkezik vagyonnal, jövedelemmel.

A kerethatározat alapján Magyarországnak e szabályokat át kell ültetnie. A kerethatározat büntetőeljárásban hozott határozatokra vonatkozó része az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: Törvény) szabályozási körét érinti.

3. A törvény a büntetőeljárás tekintetében lehetővé teszi a Magyarországon kiszabott pénzbüntetés, pénzmellékbüntetés, jogi személlyel szemben alkalmazott pénzbírság, bűnügyi költség végrehajtását az Európai Unió tagállamaiban. Ugyanakkor Magyarország a jövőben képes lesz az Európai Unió tagállamaiból érkező megkereséseket fogadni, amelyek a büntetőeljárás keretében kiszabott pénzbüntetés, pénzbírság, bűnügyi költség, jóvátétel végrehajtására irányulnak. A kerethatározat rendelkezik a kölcsönös elismerés és végrehajtás esetéről egyes szabálysértések esetére is, ám a szabálysértési jogsegély és együttműködés nem tartozik a törvény hatálya alá, ezért ennek szabályait a törvény nem tartalmazza.

-----STARTING---POINT---RESZLETES---

I. A nemzetközi bűnügyi jogsegélyről szóló 1996. évi XXXVIII. törvény módosítása

1. Az Nbjt. hatálybalépéséig a nemzetközi bűnügyi jogsegéllyel kapcsolatos rendelkezések a Btk.-ban és a Be.-ben voltak megtalálhatók. Az Nbjt. e szabályok nagymérvű kiszélesítésével és jelentős tartalmi módosításával egy önálló törvényben foglalta össze a nemzetközi büntetőjogi együttműködés során rendezést igénylő kérdéseket.

2. Az Nbjt. hatályba lépésével egyidejűleg a Btk.-nak a büntetés végrehajtásának átvételéről és átengedéséről, a büntetőeljárás felajánlásáról, a kiadatásról és a menedékjogról, továbbá a büntetőeljárásról szóló, akkor hatályos 1973. évi I. törvény kiadatásra, bűnügyi jogsegélyre, a büntetőeljárás felajánlására vonatkozó szabályai hatályukat vesztették. A külföldi ítélet érvényére, illetve annak elismerésére vonatkozó anyagi jogi és eljárásjogi szabályok azonban változatlanul a Btk.-ban, illetve a Be.-ben maradtak. Ezzel nem valósult meg teljes körűen a nemzetközi bűnügyi együttműködéssel kapcsolatos szabályok átfogó, egy törvényben történő, egységes szabályozása.

A külföldi ítélet érvénye, illetve annak elismerése mindenképpen előfeltétele, mind a szabadságvesztés büntetés, mind a vagyonelkobzás, elkobzás végrehajtása átvételének. Az elszórt, néhány helyen túl általánosan fogalmazó szabályozás az egységes, koherens jogértelmezést és jogalkalmazást veszélyezteti. Erre tekintettel a törvény a Btk. és a Be. külföldi ítélet érvényére és annak elismerésére vonatkozó rendelkezéseinek hatályon kívül helyezésével egyidejűleg az Nbjt. különböző büntetőjogi szankciók végrehajtásának átvételéről és átadásáról rendelkező IV. Fejezetét újraszabályozta, és kiegészítette azt a külföldi ítélet érvényének elismerését szabályozó anyagi jogi és eljárásjogi rendelkezésekkel.

A külföldi ítélet érvénye elismerésének feltételeiről és az eljárás mikéntjéről szóló újonnan beiktatott rendelkezések nem jelentenek koncepcionális változást, azonban a pontosabb, néhol részletesebb szabályok elősegíthetik a törvény egységesebb, könnyebb, és gyorsabb, alkalmazhatóságát. A törvény azzal, hogy a külföldi ítélet érvényére vonatkozó szabályokat az Nbjt. IV. Fejezetében új 1. Címként helyezi el, egyértelművé teszi azt, hogy minden külföldi ítéletben megállapított büntetőjogi szankció hazai végrehajtásának előfeltétele a külföldi ítélet érvényének elismerése, ami azonban egy eljárásban történhet, ha a végrehajtásra vonatkozó kérelem a külföldi ítélet elismerésre vonatkozó eljárásban már ismert volt.

3. Általánosságban megjegyzendő, hogy a közjogi mentességet, illetőleg a nemzetközi jogon alapuló mentességet élvező személyek esetében a végrehajtás átvételére vonatkozó eljárást meg kell előznie a mentelmi jog felfüggesztésére irányuló eljárásnak. Ennek, az alapja az, hogy az Nbjt. háttérjogszabálya a büntetőeljárásról szóló törvény, amelynek rendelkezései e követelményt világosan kimondják. A közjogi tisztség betöltésén alapuló mentesség esetében tehát a bíróságoknak le kell folytatniuk a Be. 552. §-ában szabályozott eljárást, kezdeményezni kell a mentelmi jog felfüggesztését.

Az 1. §-hoz

A nemzetközi bűnügyi jogsegélyre vonatkozó rendelkezések lex specialisként viszonyulnak a büntetőjog és a büntetőeljárás szabályaihoz. A büntetőeljárás szabályaira való utalást a törvény korábban is tartalmazta. Az Nbjt. 10. §-át szükséges kiegészíteni úgy, hogy az Nbjt.-ből is kitűnjön, hogy a nemzetközi bűnügyi jogsegélyforgalomban a Be. mellett a Btk. is háttérjogszabályként alkalmazandó.

A törvény ezzel orvosolja azt a gyakorlatban felmerült problémát, amely alapján a Btk. általános szabályai, így például a visszaható hatályról szóló rendelkezések alkalmazása a bűnügyi jogsegéllyel összefüggő ügyekben vitatott volt.

A 2. §-hoz

1. A törvény a kizárólagos hatásköri és illetékességi szabályokat az egész fejezetre vonatkozóan a IV. Fejezet elején helyezi el, ezzel ezek későbbi megismétlése feleslegessé válik. Így mivel az eddigi gyakorlat során jónak bizonyult, változatlan marad a Fővárosi Bíróság kizárólagos hatásköre és illetékessége, illetve megmarad az igazságügyért felelős miniszter mérlegelési joga a szabadságvesztés büntetés végrehajtásának átvételéről történő döntésben, amennyiben annak jogszabályi feltételei a bíróság döntése alapján adottak.

A törvény elhagyja az Nbjt. 51. §-ában található egyes eljárási jogi rendelkezéseket, mivel az Nbjt. új 46. §-ának (2) bekezdése általános jelleggel utal a Be. különleges eljárásokról szóló XXIX. Fejezetének általános szabályaira. E rendelkezések alapján egyértelmű, hogy a bíróság egyesbíróként jár el, valamint a Be. szabályai szerint van helye fellebbezésnek, azonban harmadfokú bírósági eljárásnak nincs helye.

2. A törvény egyértelművé teszi a külföldi ítélet érvényének feltételeinél azt - a gyakorlatban az egyértelmű indokolás és kommentárok ellenére több problémát okozó - rendelkezést, amely szerint a külföldi ítélet érvénye akkor ismerhető el, ha a külföldön folyamatban volt eljárás, valamint a kiszabott büntetés, illetve alkalmazott intézkedés nem ellentétes a magyar jogrenddel, azaz a magyar jogállami alapelvekkel.

A törvény a korábbi „összhangban van a magyar joggal” megfogalmazás helyett a „nem ellentétes a magyar jogrenddel” kifejezést iktatja az Nbjt. új 47. §-ába. A magyar joggal való összhang - a jogalkotó szándékai szerint - eddig is azt jelentette, hogy a külföldi ítélet nem lehetett ellentétes a magyar jogállami elvekkel, különösen nem sérthette a tisztességes eljárás követelményeit, vagy nem sérthette az emberi jogokat. Ennek ellenére a gyakorlatban több esetben is problémát jelentett, ha a magyar jogban kifejezetten nem nevesített, ugyanakkor a magyar joggal, annak jogelveivel összhangban álló büntetés érvényének elismeréséről volt szó. Ilyen volt például a részben felfüggesztett szabadságvesztés, amely nem nevesített büntetési nem a magyar jogban, ennek ellenére ezen az alapon nem tagadható meg a külföldi ítélet érvényének elismerése. Azonban a magyar jogrenddel össze nem egyeztethető például az olyan eljárás vagy büntetés, amely a kínzás tilalmába ütközik. Erre tekintettel a törvény a korábbi szöveg tartalmával azonosan, azonban pontosabban fogalmazza meg a külföldi ítélet elismerésének feltételeit.

A külföldi ítélet érvényének elismerésére vonatkozó, a Btk. 6. §-ában található rendelkezéseknek a törvény szerinti, az Nbjt. IV. fejezetében történő elhelyezése egyben azzal jár, hogy az Nbjt. I. Fejezetében található általános szabályok a külföldi ítélet elismerésére is vonatkoznak. Erre tekintettel a törvény a Btk. 6. §-ának azokat a rendelkezéseit, amelyek ezen általános szabályok valamelyikét ismételnék meg, nem veszi át. Így felesleges lenne itt rendelkezni a kettős büntethetőségről, mint az elismerés feltételéről, illetve a politikai bűncselekményekkel kapcsolatos szabályokról, mivel azokat az Nbjt. 5. §-a tartalmazza.

Az Nbjt. módosítása feleslegessé, teszi a Be. 190. § (1) bekezdésének h) pontjában és 267. §-a (1) bekezdésének d) pontjában található, az eljárás megszüntetését alapozó okok között a külföldi ítélet érvényének elismerésére való utalást. Az a külföldi ítélet, amelynek érvényét a magyar bíróság elismerte, ugyanúgy megalapozza a res iudicata esetét, mint a magyar büntetőítéletek, így ezek az ítéletek ítélt dologként kifejezett rendelkezés hiányában is az eljárás megszüntetését alapozzák meg.

A magyar jog szempontjából külföldi ítéletnek számít a nemzetközi bíróságok által meghozott ítélet is.

3. Az Nbjt. törvény szerinti új 48. §-a a korábbi szabályozást megismételve kimondja a magyar bíróság tényálláshoz való kötöttségét. E § tisztázza azt is, hogy ha a külföldi bíróság által kiszabott szabadságvesztés nemét vagy tartamát illetően nem egyeztethető össze a magyar törvénnyel, a bíróság a magyar törvény szerint az ítélet alapjául szolgáló tényállás szerinti bűncselekményre előírt büntetési tétel keretein belül, a büntetés kiszabására vonatkozó szabályok figyelembe vételével állapítja meg a büntetést. Ez jelentheti adott esetben az enyhítő szakasz alkalmazását is. Ha azonban még a büntetés enyhítésével sem állapítható meg olyan rövid taralmú szabadságvesztés a magyar jog szerint, mint ami az ítéletben szerepel, akkor a szabadságvesztés tartama megegyezik a külföldi bíróság által kiszabott tartammal. Ellenkező esetben az elismerés nem történhetne meg, mivel a Strasbourgban, 1983. március 23-án kelt, az elítélt személyek átszállításáról szóló - az 1994. évi XX. törvénnyel kihirdetett - egyezmény 11. cikke 1. bekezdésének d) pontja szerint az ítélet átalakításakor az illetékes hatóság nem súlyosbíthatja az elítélt büntetőjogi helyzetét. Erre tekintettel a büntetés nem lehet hosszabb tartamú vagy súlyosabb mértékű a külföldi bíróság által kiszabott büntetés tartamánál, illetve mértékénél.

A törvény egyértelművé teszi, hogy a Btk. egyes alapelvi rendelkezései, így a visszaható hatályról szóló szabályok a külföldi ítélet érvényének elismerésénél is alkalmazandóak. A jogalkotó szándéka szerint a külföldi ítélet érvényének elismerésénél, amennyiben a jogszabály az elkövetés időpontjához képest megváltozott, a bűncselekmény elkövetésekor hatályos magyar törvényt kell alkalmazni. Ettől akkor kell eltérni, ha a külföldi ítélet érvényének elismerése iránt folytatott eljárás időpontjában hatályos magyar törvény az elkövető számára enyhébb elbírálást eredményez. A szigorúbb elbírálást előíró új törvény alkalmazása ezen eljárásban is kizárt, összhangban az alkotmányos alapelvekkel.

A törvény az egységes joggyakorlat kialakítása érdekében pontosan meghatározza az egyes külföldi államokban ismert részben felfüggesztett szabadságvesztés büntetés magyar jog szerinti elismerését. A törvény értelmében a bíróság ezt úgy ismeri el, mintha a végrehajtandó szabadságvesztésből az elítéltet feltételes szabadságra bocsátották volna. Ebben az esetben a fettételes szabadság tartama azonos a külföldi bíróság ítéletében megállapított felfüggesztés tartamával, a büntetést pedig a feltételes szabadság így megállapított utolsó napjával kell kitöltöttnek tekinteni. Annak érdekében, hogy az így átalakított hazai büntetés a lehető legnagyobb mértékben hasonlíthasson a külföldi bíróság által kiszabott részben felfüggesztett szabadságvesztéshez, azaz a magyar jogszabályoknak megfelelő átalakítás során a feltételes szabadság tartama minél inkább megegyezhessen a külföldi bíróság ítéletében megállapított felfüggesztés tartamával, a törvény úgy rendelkezik, hogyha ennek érdekében az szükséges, akkor el lehet tekinteni a Btk. 47. §-ának (2) bekezdésében meghatározott arányoktól, illetve a feltételes szabadság tartamát legalább egy évben meghatározó Btk. 48. §-a (1) bekezdésének e rendelkezésétől.

Példaként említhető az az eset, amikor a külföldi bíróság által három év részben felfüggesztett szabadságvesztés büntetés végrehajtása esetén azt három év tartamú szabadságvesztésként ismeri el, amelyből a felfüggesztéstől számítva az elítéltet feltételes szabadságra bocsátják.

A külföldi ítélet érvényének elismeréséhez kapcsolódó egyik legfontosabb jogkövetkezmény a büntetett előélethez fűződő joghátrány, amelyről a bűnügyi nyilvántartásból szerezhető adat. Ezért a törvény rendelkezik az ilyen ítélet adatainak a bűnügyi nyilvántartásba való felvételéről.

4. Az Nbjt. IV. Fejezetének 2. Címe a külföldi bíróság által kiszabott szabadságvesztés végrehajtása átvételének feltételeit és eljárásrendjét koncepcionálisan nem változtatja meg. Egyes, korábban itt elhelyezett szabályok, amelyeket a külföldi ítélet érvényének elismerésénél is alkalmazni kell, ahogy azt az indokolás az előzőekben kifejtette, a törvény a IV. Fejezet új 1. Címében helyezi el.

A Magyarországra bevándorolt, valamint a menekültként elismert nem magyar állampolgárok mellett az Nbjt. nevesíti a Magyarországon letelepedett külföldi állampolgárokat is, amelyet elsősorban a Magyar Köztársaság Európai Unióhoz való csatlakozása indokol. Magyarországhoz kötődő, az országban letelepedett személyek esetében a külföldi bíróság által kiszabott szabadságvesztés végrehajtását a Magyar Köztársaság ugyanúgy átveheti, mint saját állampolgárai esetében. Ennek megfelelően a végrehajtás átvételéhez való hozzájárulást is vélelmezni kell, ha az ilyen terheit Magyarországra visszatért a büntetés végrehajtása előtt.

E vélelem azonban értelemszerűen nem vonatkozhat azokra a személyekre, akikkel szemben külföldön az eljárást távollétükben folytatták, és azokra a személyekre sem, akik a büntetés végrehajtása előtt tértek vissza Magyarországra, és a felfüggesztett szabadságvesztés végrehajtását ennek következtében rendelte el a külföldi bíróság.

Ha az elismerés és a végrehajtás elkülönül, akkor kizárt a fellebbezés az elismerő határozat ellen a végrehajtás átvehetőségéről döntő eljárásban. A bíróság a korábbi elismerésről szóló döntéshez kötve van, azaz egy jogerősen elismert ítéletről nem mondhatja ki azt, hogy azt nem kellett volna elismerni.

A törvény szerint, ha az elismerés és végrehajtás átvétele iránti kérelem egyszerre érkezik, akkor azok egy eljárásban elbírálhatók, de a ténylegesen végrehajtandó szabadságvesztés megállapítása ekkor is elkülönül, mivel azt csak az igazságügyért felelős miniszternek a szabadságvesztés végrehajtásának átvételéről szóló döntését követően lehet megállapítani. Ebben az eljárásban azonban az elismerés és a végrehajtás átvétele már nem támadható, legfeljebb annak időtartama.

5. Az Nbjt. hatályos IV. fejezetének 2., 3., 4. és 5. Címe tartalmilag nem változik, csak az új 1. Cím beiktatására tekintettei a §-ok számozásának, illetve ott a fejezet egészére vonatkozóan szabályozott rendelkezések technikai jellegű módosítása történik meg.

II. Az Európai Unió tagállamaival folytatott bűnügyi együttműködésről szóló 2003. évi CXXX. törvény módosítása

A 3. §-hoz

Kiegészíti a Törvény 1. §-át, amelyre azért van szükség, mert a hatályos Törvény nem rendelkezik arról, hogy mikor, mely tagállammal szemben kell az alkalmazását mellőzni. Annak ellenére, hogy az Európai Unió tagállamai számára kötelező az Egyezmény aláírása, illetőleg a kötelező hatályának elismerése, számos tagállam még nem tette meg azt. A kötelező hatály elismerése hiányában nincs jogalapja a tagállamok között a megkeresések közvetlen teljesítésének.

A 4. §-hoz

A módosítás tartalmilag nem hoz újat, csak logikai szempontból cseréli meg a tagmondatok sorrendjét. A „bűncselekményre a magyar büntető törvényt kell alkalmazni” fordulat helyett a módosítás a „bűncselekmény magyar joghatóság alá tartozik” kifejezést használja, mert ez felel meg a jogi szaknyelv követelményeinek.

Az 5-6. §-hoz

A Törvény korábbi 37. §-a taxatíve sorolja fel az eljárási jogsegélyfajtákat, e felsorolás azonban a gyakorlatban nem meríti ki a közvetlen együttműködés összes lehetséges formáját. A módosítás következtében a felsorolás elé a „különösen” kifejezés kerül. Ugyanezen okból a törvény elhagyja a Törvény 36. §-ának (1) bekezdéséből a 37. §-ra való utalást, mivel a módosítás következtében a felsorolás példálózóvá válik, és így nem sorolja fel valamennyi, a magyar jogrendszerben létező eljárási jogsegélyfajtát.

E rendelkezések gyakorlati alkalmazását elősegítendő fontos megemlíteni, hogy e területet szabályozza az 1959-ben kelt, a tagállamok közötti kölcsönös bűnügyi jogsegélyről szóló Európa Tanácsi egyezmény, valamint a Schengeni Végrehajtási Egyezmény. Azon tagállamok esetében, amelyek nem részesei a 2000. évi bűnügyi jogsegély egyezménynek, a kapcsolattartást e két másik nemzetközi szerződés tartalmazza, amelyek azonban a közvetlen kapcsolattartást nem teszik lehetővé. Közvetlen megkeresés előterjesztésére tehát - az új 1. §-sal is összhangban - nincs lehetőség azon tagállam irányába, amelyik a 2000. évi jogsegély egyezménynek nem részese mindaddig, amíg e tagállam a közvetlen megkeresések teljesítésének feltételeit a hazai jogrendjében nem teremti meg. Így például Görögország, Írország, Olaszország, Málta és Luxemburg igazságügyi hatóságai mindaddig a központi hatóságokon keresztül, igazságügyért felelős miniszter közreműködésével kereshetőek meg, ameddig a kötelező hatály elismerésére ott nem kerül sor. E kérdésben kétség esetén az igazságügyért felelős miniszter nyilatkozata irányadó, az adatok pedig nyilvánosan hozzáférhetőek az Európai Unió Tanácsának honlapján.

A 7. §-hoz

A Törvény 67/C. §-ának módosítása az egyes törvények mentelmi jogra vonatkozó rendelkezéseinek módosításáról szóló 2006. évi LXXXVII. törvény módosítására tekintettel vált szükségessé, amely a közjogi tisztség betöltésén alapuló mentesség esetén megszüntette az előzetes hozzájárulás megadásának kezdeményezését.

A 8. §-hoz

1.1 A hatályos magyar jogszabályok alapján eddig nem volt lehetőség a külföldön kiszabott pénzbüntetés, pénzbírság Magyarországon történő végrehajtására, illetőleg a magyar határozat külföldi végrehajtására. Ugyanakkor a kerethatározat alapján a Kormány köteles lehetővé tenni, hogy a Magyar Köztársaság területén működő bíróságok az Európai Unió tagállamaiból érkező megkereséseket főszabályként közvetlenül, vagy - szükség esetén - a központi hatóság segítségével közvetve fogadják és végrehajtsák.

A törvény szerinti módosítás hatálya - a kerethatározatnak megfelelően - kiterjed a bűncselekmény elkövetése miatt kiszabott pénzösszeg végrehajtására, amely több típusú fizetési kötelezettséget jelent. Magában foglalja a magyar büntetőjogi joghátrányok közül a természetes személyekkel szemben kiszabott pénzfőbüntetést és a pénzmellékbüntetést, valamint a jogi személyekkel szemben alkalmazott pénzbírságot.

A kerethatározat rendelkezése alapján a törvény tartalmazza továbbá annak a lehetőségét, hogy az Európai Unió tagállamában büntetőeljárásban alkalmazott, a sértettnek vagy valamely közcélú szervezetnek fizetendő jóvátétel esetén a megkeresést teljesítsék. Ennek szükségességét támasztja alá, hogy a kerethatározat az 1. cikk a) pontja alapján a bíróságon kívül más hatóság határozatának végrehajtására is vonatkozik, ha „az érintett személynek lehetősége nyílt arra, hogy valamely, különösen büntetőügyben hatáskörrel rendelkező bíróság elbírálja az ügyét”, illetve az 1. cikk b) pontja alapján a pénzbüntetés fogalmába a „sértett javára megállapított kártérítés”, és a büntetőügyben hozott határozatban kiszabott, „valamely állami alapnak vagy sértetteket segítő szervezetnek fizetendő pénzösszeg” is beletartozik. A törvény által beiktatott 67/L. § a Fejezet hatályát erre is kiterjeszti. Ezeken túlmenően a törvénnyel beiktatott új V. Fejezet a kerethatározat 1. cikkének b) pontja iii) alpontjának megfelelően a büntetőeljárásban felmerült eljárási költség tekintetében is lehetővé teszi a külföldi megkeresés alapján való végrehajtást.

A törvény szerinti eljárásban a külföldi ítélet érvényének külön eljárásban történő elismerésére nem kerül sor. Ennek oka, hogy a kerethatározat 6. cikke előírja: a végrehajtó állam hatáskörrel rendelkező hatóságai minden további alaki követelmény nélkül ismerjék el a részükre továbbított határozatot.

1.2. A hatáskör és az illetékesség szabályainak a törvény szerinti meghatározását célszerűségi szempontok támasztják alá. Ennek megfelelően a végrehajtás érdekében az a megyei bíróság székhelyen működő helyi bíróság jár el, amelynek területén a terhelt lakóhelye, szokásos tartózkodási helye, jogi személy esetén annak székhelye, telephelye található. Ezek hiányában is előfordulhat, hogy a terhelt, vagy az érintett jogi személy Magyarországon jövedelemmel vagy vagyonnal rendelkezik, ilyenkor a végrehajtás alá vonható vagyontárgy helye szerinti megyei bíróság székhelyén működő helyi bíróság jár el. Ha az eljárásra illetékes bíróság nem állapítható meg, a megkeresést a Budai Központi Kerületi Bíróság fogadja.

A kerethatározat lehetővé teszi, hogy a tagállamok központi hatóságot jelöljenek ki a jogsegély-kérelmek fogadására, illetve továbbítására. Magyarország esetében - a bizonyítási eszköz, valamint a lefoglalás alá eső dolog, vagyon biztosítására szolgáló jogsegély-eljáráshoz hasonlóan - ilyen központi hatóság kijelölésére nem került sor. Ennek elsősorban az oka, hogy az Igazságügyi és Rendészeti Minisztériumra mint központi hatóságra súlyos munkateher járulna, amely elsősorban az iratok továbbítására korlátozódna, anélkül azonban, hogy érdemi szerepet kapna az eljárásban. Az adminisztratív terhek ilyen típusú növelése nem célszerű. Különös tekintettel arra is, hogy Magyarországon a megkeresések fogadására magyar nyelven kerül sor, a pénzbüntetés végrehajtására vonatkozó iratokat a törvényben meghatározott illetékességi szabályok szerint, közvetlenül a végrehajtásra illetékes bíróságnak kell megküldeni. Ezek az Európai Unió erre hivatott szervezetei segítségével, illetőleg a kapcsolattartásra kijelölt nemzeti összekötők révén megismerhetők a tagállami bíróságok számára.

A törvény a kerethatározat 4. cikkének (6) bekezdésével összhangban rendelkezik az áttétel szabályairól is.

1.3. A törvény által beiktatott 67/L. § a kerethatározat 5. cikkére támaszkodva rendelkezik arról is, hogy a mellékletben felsorolt bűncselekmények esetén a kettős büntethetőség. elvét nem lehet alkalmazni, hanem a cselekmény büntetendő jellegétől függetlenül a végrehajtás iránt kell intézkedni. A fel nem sorolt bűncselekményeknél azonban az eljáró bíróság köteles megvizsgálni, hogy a határozatban szereplő tényállás a magyar jog szerint bűncselekménynek minősül-e; ennek hiányában a megkeresés teljesítését meg kell tagadni. A 2005/214/EK kerethatározat szélesebb körben határozza meg a kettős büntetendőség elve alól kivételt jelentő bűncselekményeket az európai elfogatóparancsról és a tagállamok közötti átadási eljárásokról szóló 2002/584/IB számú tanácsi kerethatározathoz, valamint a vagyonnal vagy bizonyítékkal kapcsolatos biztosítási intézkedést elrendelő határozatoknak az Európai Unióban történő végrehajtásáról szóló, 2003/577/IB számú tanácsi kerethatározathoz képest. Lényeges különbség, hogy a pénzbüntetések elismerésénél több bűncselekmény-fajtát nevesít a kerethatározat, illetőleg a kettős büntethetőség alóli kivételek nem korlátozódnak a három évnél súlyosabb szabadságvesztéssel fenyegetett bűncselekmények körére. Ezért az új 4. számú mellékletben vétségek is szerepelnek, a felsorolt bűntettek köre pedig tágabb. Ezért e bűncselekmények listájának elhelyezése külön mellékletben indokolt. A megfeleltetési táblázat a jogalkalmazás számára csupán irányadó.

2. A törvény által beiktatott 67/M. § a határozat végrehajtása megtagadásának okait a kerethatározat 7. cikkének megfelelően határozza meg. A végrehajtás megtagadásának okai a vonatkozó kerethatározatok hasonlósága miatt részben megegyeznek az európai elfogatóparancs, illetőleg a bizonyítási eszköz, elkobzás alá eső dolog, vagyonelkobzás alá eső vagyon biztosítása iránti intézkedés végrehajtásával összefüggésben a törvényben felsorolt okokkal. Ha a végrehajtás e §-ban fel nem sorolt okból lehetetlen, az eljáró bíróságnak a megkeresés kiegészítése iránt kell intézkednie, amelynek részletes szabályait a Törvény 67/D. §-a tartalmazza.

A törvény a kerethatározattal egybehangzóan gazdaságossági okokból rendelkezik úgy, hogy a 70 eurót meg nem haladó összeg végrehajtása iránti megkeresést Magyarország nem fogadja. büntetés összege, illetőleg az egy napi tételnek megfelelő összeg forintra való átszámításánál a Magyar Nemzeti Bank által közzétett, a külföldi határozat jogerőre emelkedésének napján alkalmazott hivatalos devizaárfolyam irányadó. Ha a határozatban, illetőleg a tanúsítványban az összeget nem euróban tüntették fel, az átszámításnál az MNB hivatalos árfolyamait kell figyelembe venni azzal, hogy az eredeti összeget először forintra, majd az így meghatározott összeget euróra kell átváltani. Ha tehát a jogerős határozat szlovák koronában tartalmazza a pénzbüntetés összegét, akkor azt az MNB hivatalón árfolyama alapján át kell számítani először forintra, majd euróra, és meg kell vizsgálni, hogy az ilyen módon euróra átszámított összeg meghaladja-e a 70 eurós összeghatárt. Ha a határozatban és a tanúsítványban feltüntetett pénznem eltér, a határozatban megjelölt összeg (pénznem) figyelembe vételére van szükség.

A törvény által beiktatott 67/M. §-ban fel nem sorolt ok alapján a megkeresés megtagadására nem kerülhet sor.

3. A megkeresés végrehajtása érdekében a magyar bíróság megvizsgálja, hogy a törvényben meghatározott feltételek fennállnak-e. Ha a 67/M. §-ban meghatározott okok valamelyike fennáll, az eljáró bíróság ezt végzésben állapítja meg, amelyet a megkeresést kibocsátó hatóságnak kézbesíteni kell. A kerethatározat 12. cikke alapján a 67/N. § rendelkezik az eljárás megszüntetéséről, ha a végrehajtás oka a kibocsátó tagállamban megszűnt, és az eljáró bíróságot erről értesítették.

4. A törvény által beiktatott 67/O. § nem határozza meg a sértett vagy a köz javára rendelt jóvátétel megfizetésére, valamint a bűnügyi költség végrehajtására vonatkozó részletes szabályokat, hanem ehelyett az ilyen összeg végrehajtására vonatkozó külön jogszabályokra utal.

5. A 67/P. § alapján, ha a tagállami pénzbüntetésről rendelkező határozat vagy a tanúsítvány nem tartalmazza a napi tételek számát, illetve egy napi tétel összegét, ezt az eljáró magyar bíróság pótolja a Btk. vonatkozó rendelkezéseiben meghatározott szempontok mérlegelésével. E rendelkezés értelemszerűen nem vonatkozik a bűnügyi költségre, illetve a jóvátétel összegére, ahol összegszerű korlátozást a magyar jog nem ismer. A kerethatározat 8. cikke lehetőséget teremt Magyarország számára, hogy a Btk.-ban meghatározott, a pénzbüntetés, pénzmellékbüntetés mértékére vonatkozó korlátozást alkalmazza, ha a bűncselekményt nem a megkeresést kibocsátó tagállamban követték el, és a cselekmény magyarjoghatóság alá is tartozik.

A kerethatározat 8. cikkére tekintettel a törvény különbséget tesz a magyar joghatóság alá tartozó bűncselekmények és a magyar joghatóság alá nem tartozó bűncselekmények között. Ez utóbbinál a büntetés összege meghaladhatja a Btk.-ban meghatározott maximumot, míg a magyar joghatóság alá tartozó bűncselekmények esetében a bíróság a megkeresésben meghatározott összeget a törvényben meghatározott legmagasabb összegre csökkenti. Ez a napi tételek száma és az egy napi tételnek megfelelő összeg csökkentésével egyaránt történhet.

A magyar bíróság határozza meg a Btk. vonatkozó rendelkezései szerint a napi tételnek megfelelő összeget abban az esetben is, ha azt sem a határozat, sem a tanúsítvány nem tartalmazza. A pénzbüntetés összege akkor haladhatja meg a magyar Btk. alapján meghatározott maximumot, ha a bűncselekmény nem tartozik magyar joghatóság alá. Ilyenkor is korlátot jelent azonban, hogy átváltoztatás esetén a szabadságvesztés tartama nem haladhatja meg a Btk.-ban meghatározott leghosszabb tartamot, ezért a napi tételek száma sem lépheti túl a pénzbüntetésnél meghatározott maximumot. Ebből következően egy napi tétel összege magasabb összegben is megállapítható, mint a Btk. alapján kiszabható összeg.

A büntetés összege, illetőleg az egy napi tételnek megfelelő összeg forintra való átszámításánál az MNB által közzétett hivatalos devizaárfolyam irányadó.

A pénzbüntetés végrehajtása a magyar jogszabályok szerint felnőttkorú elkövető esetén az önkéntességen alapul; ennek hiányában a pénzbüntetés szabadságvesztésre való átváltoztatásának van helye. Fiatalkorú elkövető esetén az átváltoztatásra csak a büntetés behajthatatlansága esetén, azaz a Vht. értelmében sikertelen végrehajtási eljárást követően kerül sor, ekkor a pénzbüntetés végrehajtása iránt a bíróság a bírósági végrehajtót keresi meg. Btk.-n alapuló ilyen különbséget a felnőttkorú és a fiatalkorú elkövető között a törvény is fenntartja azzal, hogy a magyar végrehajtási szabályok alkalmazásáról rendelkezik.

A külföldről érkező megkeresések esetében az átváltoztatásra a fiatalkorú és a felnőtt terheltek esetében is csak akkor kerülhet sor, ha az ehhez való hozzájárulását a kibocsátó hatóság kifejezetten feltüntette. Az átváltoztatáshoz való hozzájárulás megtagadása esetén, önkéntes teljesítés hiányában, a határozatot nem lehet végrehajtani. Ha a tanúsítvány e hozzájárulást nem tartalmazza, a 67/R. § értelmében a végrehajtás akadályáról a kibocsátót értesíteni kell.

A jogi személlyel szemben nem érvényesül az a korlátozás, amely a jogi személy által elért eredménnyel arányosan határozza meg a kiszabható pénzbírság maximumát. Ennek az az oka, hogy az Európai Unió tagállamában a jogi személlyel szemben alkalmazott pénzbüntetés, illetőleg pénzbírság mértékét a természetes személy terheltekhez hasonlóan a bűncselekményhez rendelt büntetési tételek határozzák meg. Ez alapvetően más tényezők mérlegelését kívánja meg az eljáró bíróságtól, mint a bűncselekménnyel elért eredményhez arányos joghátrány alkalmazása. A magyar jogban ismert korlátozás alkalmazása a tagállamban kiszabott pénzbírság felülmérlegelését jelentené, amelyet a kerethatározat nem tesz lehetővé.

A törvény biztosítja jogorvoslathoz való jog mint alkotmányos alapjog érvényesülését, amelyet a bűnügyi jogsegélyhez kapcsolódó eljárásokban is biztosítani kell.

A Magyarországon folytatott eljárás eredményéről a kibocsátó hatóságot értesíteni kell.

6. Ha a büntetőügyben eljáró bíróság Magyarországon kiszabott pénzbüntetés, pénzmellékbüntetés végrehajtását külföldön célszerűnek látja, a külföldi végrehajtása iránti megkeresést az eljáró bíróság közvetlenül külföldre küldi meg. Arról, hogy a megkeresését a hová kell küldenie, a bíróság az Európai Igazságügyi Hálózat kapcsolattartóján keresztül tájékozódik.

A megkereséshez mindig csatolni kell a tanúsítványt, amely a törvény mellékletében található. A megkeresést a kerethatározat 16. cikkére tekintettel a fogadó állam hivatalos nyelvén, illetve az általa megadott más nyelvre lefordítva kell elküldeni. A fordítás költségei az eljáró bíróságot terhelik.

A kerethatározat 4. cikkének (4) bekezdése kizárja, hogy a megkeresést az eljáró magyar bíróság egyszerre több tagállamba is megküldje, ezért az eljáró bíróság mérlegelésén múlik, hogy mely tagállamba küldi meg a határozatát.

Az Európai Unió valamely tagállamában sikeresen végrehajtott pénzbüntetés összege eltérő megállapodás hiányában a kerethatározat 13. cikke alapján a végrehajtó tagállamban marad.

A határozatot a kerethatározat rendelkezésének megfelelően a 4. számú mellékletben szereplő formanyomtatvánnyal együtt kell megküldeni a másik tagállam igazságügyi hatósága részére. A formanyomtatvány megegyezik az Európai Unió Hivatalos Lapjában megjelent tanúsítvánnyal.

A 9. §-hoz

A Törvény 100. §-át kiegészíti azzal, hogy az igazságügyi és rendészeti miniszter nyilatkozata kérhető, ha a jogalkalmazás körében kétség merül fel aziránt, hogy a törvényben szabályozott eljárási jogsegélyformákat szabályozó kerethatározatokat, illetőlég egyezményeket egyes tagállamok alkalmazzák-e, a megfelelő szabályok átültetésére sor került-e, illetőleg hogy a tagállami jogszabályok a megkeresés milyen fogadását teszik lehetővé. Erre azért lehet szükség, mert egyes tagállamok a kerethatározatok egyes rendelkezéseinek alkalmazásától a kerethatározat által is deklaráltan eltérhetnek, így tett például az Egyesült Királyság és Írország a 2003/577/IB kerethatározat 4. cikkében. Ezen országok megkeresésére egyes büntetőeljárási kényszerintézkedések végrehajtása iránt csak központi hatóságon keresztül van lehetőség.

A 10. §-hoz

A Törvény jogharmonizációs klauzulája kiegészül a Tanács 2005/214/IB kerethatározatára való hivatkozással, mivel a módosítást egyebek mellett Magyarországnak az Európai Unió e jogi aktusának való megfelelési kötelezettsége tette szükségessé.

A 11. §-hoz

A bírósági végrehajtásról szóló 1994. évi LIII. törvény végrehajtható okiratainak felsorolását a törvény kiegészíti „az Európai Unió tagállamában büntetőeljárásban bűncselekmény elkövetése miatt kiszabott pénzösszegről” fordulattal. A módosítást a kerethatározatban foglaltak teszik szükségessé. A 10. § d) pontjának felosztását az áttekinthető szabályozás igénye támasztja alá.

A 12. §-hoz

Amennyiben a Fővárosi Bíróság határozata alapján a külföldi ítélet szerinti szabadságvesztés átvehető, az átvételről hozott végső döntés az igazságügyi és rendészeti miniszter diszkrecionális hatáskörébe tartozik. Problémát okozott azonban a gyakorlatban, hogy a külföldi ítéletnek a végrehajtás átvétele nélküli elismerése esetére az Nbjt. nem tartalmazott olyan szabályokat, amelyek arra vonatkoznak, hogy az igazságügyért felelős miniszter a külföldi elítélés tényére vonatkozó, a kölcsönös bűnügyi jogsegélyről szóló egyezmény 22. cikke alapján kapott értesítésekkel mit tegyen.

A Be. korábbi - a törvény által hatályon kívül helyezett és az Nbjt.-be átültetett - 579. §-ából logikusan az következik, hogy a miniszter megküldi a Fővárosi Bíróságnak, de ezt követően, ha nincs szükség a szabadságvesztés végrehajtásának átvételére, a miniszternek nincsen diszkrecionális döntési joga. Ezért teljesen indokolatlan és időelhúzó volt az 1999. évi LXXXV. törvénynek (a továbbiakban: Bnyt.) az az előírása, miszerint az elismerés tényéről a miniszter értesítse a nyilvántartót. Erre tekintettel a törvény úgy módosítja a Bnyt.-t, hogy a bűntettesek nyilvántartása a külföldi elítélés érvényének elismerése esetén nem a miniszter, hanem a bíróság erről szóló értesítését tartalmazza.

-----STARTING---POINT---VEGE---

A 13-14. §-hoz

A törvény jogharmonizációs klauzulája felsorolja mindazon európai uniós jogi aktusokat, amelyek végrehajtásának a törvény eleget tesz. Pontosítja a törvény mellékleteiben szereplő táblázatokat, tekintettel az elmúlt időszakban bekövetkezett, a Btk.-t érintő törvénymódosításokra is. Ugyanakkor a pénzbüntetések átvételéhez a törvény az új 4. számú mellékletben külön felsorolja azokat a bűncselekményeket, amelyekkel összefüggésben nem vizsgálható a kettős büntetendőség feltétele.

A törvény kihirdetésétől számított 15. napon belül való hatálybalépését az indokolja, hogy a kerethatározat átültetésére nyitva álló határidő 2007. március 22. Emellett a törvény a kormányzati szervezetalakítással összefüggő törvénymódosításokról szóló törvénnyel összefüggő módosításokat is tartalmazza.

Az új 5. számú melléklet a vonatkozó kerethatározat mellékletében szereplő formanyomtatványt veszi át szó szerint. E melléklettel kapcsolatban megjegyzendő, hogy a személyes adatok védelméről és a közérdekű adatok nyilvánosságáról szóló 1992. évi LXIII. törvény 5. §-ában kimondott célhoz kötöttség elvével összhangban kell megállapítani a kezelendő adatok körét is. Az érintettek személyes adatai közül csak azok továbbíthatók a külföldi hatóság részére, amelyek a kötelezett természetes személy azonosításához és a végrehajtás foganatosításához elengedhetetlenek. Erre tekintettel a magyar hatóságok az érintett személy személyi azonosító számát (korábbi személyi számát), TAJ számát azoktól az esetektől eltekintve, amelyekben a terhelt azonosítása e számok ismerete nélkül nem lehetséges, a tagállami hatóságokkal nem közölhetik annak ellenére sem, hogy ilyen rovatot a formanyomtatvány tartalmaz.