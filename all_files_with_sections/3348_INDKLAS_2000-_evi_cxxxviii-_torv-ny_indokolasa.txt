2000. évi CXXXVIII. törvény indokolása

a tisztességtelen piaci magatartás és a versenykorlátozás tilalmáról szóló 1996. évi LVII. törvény módosításáról

-----STARTING---POINT---ALTALANOS--- 

A törvény célja a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) rendelkezéseinek módosítása és kiegészítése útján a versenyjogi szabályozás hatékonyságának javítása, a piaci verseny fenntartásának, illetve fejlesztésének lehetőségét biztosító versenyjogi környezet fejlesztése.

A törvény nem kívánja a Tpvt. rendszerét, alapvető szabályait megváltoztatni.

A módosítások - a kitűzött cél jegyében - a következő eszközök révén kívánják továbbfejleszteni a versenyjogot.

Lehetővé válik a Gazdasági Versenyhivatal aktívabb fellépése a jogsértő vállalkozásokkal szemben, a jogsértések felderítésében hatékony eszközökkel bővül az eljárásjogi eszköztár, az eljárási szabályok pontosabbá és rugalmasabbá válnak, a szankciórendszer hatásfoka javul, a Gazdasági Versenyhivatal munkatársaira vonatkozó egyes szabályok megváltoznak.

A törvény - miként a hatályos Tpvt. is - megfelelően figyelembe veszi az Európai Közösségek versenyjogát is. Szűkebb értelemben vett jogharmonizációs kötelezettség azonban nem áll fenn, mivel a közösségi versenyjog a tagállamok közötti kereskedelmet érintő magatartásra vonatkozik, a tisztán belső tagállami versenyviszonyokra nem. E szabályokat főképpen közösségi szervek fogják az Európai Unióhoz való csatlakozásunkat követően a magyar vállalkozásokkal szemben is kikényszeríteni. A belső jog feladata ebből adódóan az, hogy ne állítson akadályokat a közösségi versenyjog érvényesülése útjába. E tekintetben mind a Tpvt., mind a törvény megfelel a közösségi versenyjog által támasztott követelményeknek.

-----STARTING---POINT---RESZLETES---

Az 1. §-hoz

A Tpvt. 11. §-a a versenykorlátozó megállapodások általános tilalmát mondja ki, illetve rendelkezik a tilalom alóli mentesítés feltételeiről. A 12. § szerint nem esik a tilalom alá a megállapodás, ha a) csekély jelentőségű vagy b) egymástól nem független vállalkozások között jön létre. A módosítás egyértelművé teszi, hogy a b) pont szerinti eset azért nem tiltott, mert a gazdasági egységen belüli kapcsolatok nem korlátozhatják a gazdasági egységhez tartozó, egymással irányítási viszonyban levő vállalkozások közötti versenyt - hiszen azok nem versenytársai egymásnak, egy érdekközösséget alkotnak -, az a) pont alá eső megállapodások pedig nem korlátozzák olyan jelentős mértékben a versenyt, hogy a közérdek a versenyhatóság fellépését indokolttá tenné. A b) pontban foglalt kitételt ezért a 11. § (1) bekezdésében, mindjárt a versenykorlátozó megállapodások tilalmának kimondását követően helyezi el a törvény, jelezve, hogy az ilyen megállapodás nem minősül versenykorlátozónak.

A „vállalkozások köztestülete” fordulat helyett a „köztestület" kifejezés használata a vonatkozó jogszabályokkal kívánja az összhangot biztosítani.

A 2. §-hoz

A formálisan ugyan versenykorlátozó, de csekély jelentőségű ügyekkel a versenyhatóságok általában nem foglalkoznak érdemben. Erre lehetőséget többféle jogi megoldás adhat: a jogszabály kivételként kezeli ezeket a csekély jelentőségű eseteket (pl. az Egyesült Királyságban a vertikális versenykorlátozásokat bizonyos piaci részesedés alatt) vagy a gyakorlat alakítja ki, hogy bizonyos piaci részesedést el nem érő vállalkozásokkal szemben a hatóság a közérdek hiánya miatt nem lép fel (pl. EU, Németország).

A Tpvt. jelenleg egy mereven rögzített, 10%-os piaci részesedéshez köti a de minimis kedvezményt (a csekély jelentőségű megállapodásokra vonatkozó kivételt). Nem differenciál vertikális és horizontális megállapodások között (jóllehet ez előbbiek általánosságban kevésbé jelentenek veszélyt a versenyre), másrészt csak mennyiségi, számszerű megközelítést alkalmaz, azaz a „kőkemény” versenykorlátozásoknak is szabad teret enged adott piaci részesedés alatt.

A törvény meghagyja a de minimis kivételt a jelenlegi 10%-kal, de azt tovább differenciálja: a „durva”, céljukban, hatásukban mindig versenykorlátozó, előnyöket nem hozó megállapodásokat kiveszi alóla, következésképpen ezekre vonatkozik a versenykorlátozás tilalma. A leggyakoribb, legnyilvánvalóbb, „kőkemény” versenykorlátozások kiválasztásához alapul szolgált az EU Bizottság vonatkozó közleménye, és az OECD ezzel kapcsolatos ajánlása. A törvény alapján a 13. § (2) bekezdésének a) és b) pontjai a kis piaci súlyú vállalkozásoknak sem engedik meg a vételi vagy az eladási árak közvetlen vagy közvetett meghatározását, illetve a piac felosztását. Hangsúlyozandó, hogy mindkét esetben csak a versenytársak közötti, horizontális ügyletekről van szó. A vertikális típus árrögzítés és piacfelosztás a 10% alatti piaci részesedésű vállalkozások között megengedett. A vertikális típusú korlátozások versenypolitikai szempontból kevésbé kártékonyak, lényegében csak akkor veszélyeztetik a versenyt, amennyiben valamelyik fél piaci hatalommal rendelkezik.

A csekély jelentőségű megállapodások esetében is célszerű egyértelműen szabályozni azt, hogy az együttes piaci részesedés számításakor nem csak a „megállapodást kötő feleket” kell figyelembe venni, hanem az azokhoz irányítási alapon kapcsolódó vállalkozásokat is. Ennek hiányában ugyanis, ha például két alacsony piaci részesedésű „anyavállalat" köti a megállapodást, akkor az a „leányvállalataik”, illetve az azoktól nem független vállalkozások magas piaci részesedése ellenére csekély jelentőségűnek minősülne.

Az általános szabályoktól eltérően tilalom alá esik a megállapodás akkor, ha az érintett piacon érvényesülő hasonló megállapodások együttes hatásaként a verseny jelentősen megakadályozódik, korlátozódik vagy torzul. Ebben az esetben bírság kiszabásának nincs helye.

A 3. §-hoz

A versenyjogban az érintett árupiac meghatározása kulcsfontosságú kérdés, melynek célja az egymással versenyben álló vállalkozások azonosítása révén a versenykorlátozás piaci hatásainak megítélése.

Az érintett árupiacot mind keresleti, mind kínálati helyettesíthetőség szempontjából szokás definiálni. A keresleti oldalú helyettesíthetőség a vevő szempontjából vizsgálja, hogy két áru/szolgáltatás bizonyos szempontok alapján egymással kellő mértékben helyettesíthető-e vagy sem. A kínálati oldali helyettesíthetőség körében a versenyhatóság azt vizsgálja, hogy van-e olyan vállalkozás, amely a szóban forgó árut/szolgáltatást éppen nem termeli/nyújtja, de erre lényegében azonnal, jelentősebb költségek és kockázatok vállalása nélkül képes lenne - ezzel olyan versenynyomást jelentve a vizsgált vállalkozásnak, mint az adott árut/szolgáltatást aktuálisan előállító/nyújtó vállalkozás. A kínálati helyettesíthetőségtől az elmélet megkülönbözteti a potenciális versenyt, amely tényezőt nem a piac meghatározásakor, hanem a megállapodás /magatartás/összefonódás piaci hatásainak értékelésekor vesz számításba.

A Tpvt. jelenlegi szabálya csak a - gyakorlatban kétségtelenül gyakrabban alkalmazott - keresleti helyettesíthetőségről tesz említést. A teljesség kedvéért szükséges a 14. § kiegészítése a kínálati helyettesíthetőség intézményére utalással.

A 4. §-hoz

A 23. § módosulása - a közvetlen és a közvetett irányítás megkülönböztetése - miatt szükséges a hivatkozás módosítása.

Az 5. §-hoz

A magyar versenytörvény általános kartelltilalmat ír elő, a 17. § (1) bekezdése pedig meghatározza a tilalom alóli egyedi mentesítés feltételeit. A versenytörvény egyben feljogosítja a Kormányt, hogy e mentesítő feltételek figyelembevételével - az EK versenyjogának mintájára - csoportmentességi rendeleteket adjon ki. Ha a vizsgált megállapodás a csoportmentességi rendelet feltételeinek megfelel, mentesül a kartelltilalom alól.

Az EK versenyjogában a csoportmentességi rendeleteket a Bizottság adja ki, amely intézmény egyben a versenyhatósági funkciókat is ellátja. A közösségi csoportmentességi rendeletek nyomán a Bizottság - azaz maga a rendeletet kiadója - a csoportmentességek kedvezményét megvonhatja, ha a csoportmentességi rendeletben foglaltaknak ugyan megfelel a vizsgált megállapodás, de az EK Szerződés 81. cikk (3) bekezdésében foglalt általános mentesítő feltételeket adott helyzetben mégsem teljesíti. A mentesség megvonásának ilyen esetben komoly közgazdasági, versenypolitikai indokai vannak. A csoportmentesség megvonása nyilvánvalóan kivételes körülmények között válhat szükségessé. Ilyen körülmény lehet különösen a versenykorlátozások kumulatív hatása. Ezek olyan piaci helyzetek, amikor önmagukban kevésbé jelentős - és ezért például csoportmentességben részesülő - versenykorlátozó megállapodásokat megenged a versenyjog, de ha ezek együttes hatása a gyakorlatban mégis jelentős versenykorlátozást eredményez, akkor más megítélés alá kell, hogy essenek. Ilyenkor kerülhet sor a csoportmentesség megvonásra.

A törvény figyelemmel van a közösségi versenyjog - a vertikális versenykorlátozásokról szóló legújabb csoportmentesítő rendelet - azon fejleményére is, mely alapján a tagállami versenyhatóságnak jogában áll a közösségi csoportmentesség kedvezményének megvonása a tagállam területére vonatkozó hatállyal. Ez is indokolja az új jogintézmény bevezetését, mert egyébként EU tagságunkat követően a Gazdasági Versenyhivatal visszavonhatná az EK csoportmentesítő rendelet adta kedvezményt, de a magyar rendelet kapcsán hasonló joga nem lenne.

Mindez felveti annak a szükségességét, hogy a csoportmentesség megvonásának lehetősége a magyar versenytörvényben is bevezetésre kerüljön.

Magának a törvénynek kell arról rendelkeznie, hogy milyen esetben nem alkalmazható egy csoportmentesítési rendelet. A módosítás szerint a Gazdasági Versenyhivatal - hivatalból indult eljárásban - akkor állapíthatja meg, hogy egy rendeletből eredő kedvezmény nem vonatkozik a megállapodásra, ha az önmagukban, egyenként a csoportmentesség feltételrendszerét kielégítő megállapodások együttes hatásaként a 17. § (1) bekezdésében foglalt négy mentesítési feltétel közül egy, tipikusan annak d) pontja nem teljesül. A vállalkozások jogos várakozásának védelme azt kívánja, hogy ilyenkor ne kerüljön sor velük szemben bírság kiszabására, illetve az ilyen határozatnak ne legyen visszaható hatálya. Az új szabály beillesztése az eljárási szabályok megfelelő módosítását is igényli.

A 6. §-hoz

A versenykorlátozó megállapodást megengedő egyedi mentesítő határozatot a törvényi feltételek fennállása esetén határozott időre célszerű adni. Jelenleg ez csupán lehetősége a Gazdasági Versenyhivatalnak. Ezzel elmosódik a kivétel és az egyedi mentesítés jogintézményei közötti különbség. A cél az, hogy a versenykorlátozás ne kapjon örök időre szóló engedélyt, hanem csak a hatóság által meghatározott időpontig kapjon átmeneti - adott esetben feltételekhez vagy kötelezettségekhez kötött - felmentést a tilalom alól. A jogpolitikai indok e mögött abban keresendő, hogy idővel szükségszerűen változnak az érintett piacon uralkodó viszonyok, a korábban eltűrt versenykorlátozás megítélése idővel változhat.

A Tanács 17/62 rendelete példáját is követő módosítás nyomán a 17. § (3) bekezdése úgy módosul, hogy a mentesítés a Gazdasági Versenyhivatal által megállapított határidőhöz kötött. Ezt követően természetesen újabb mentesítés kérhető és adható, de az érintett vállalkozásoknak akkor ismét bizonyítaniuk kell az ehhez szükséges törvényi feltételek fennálltát.

A versenyhatóságok engedélyezési típusú határozataikban - mind a versenykorlátozó megállapodások tilalma alóli egyedi mentesítés, mind a vállalkozások közötti összefonódások engedélyezése körében - meglehetősen gyakran feltételeket és kötelezettségeket írnak elő. Az esetek jelentős része olyan ügy, amikor a szóbanforgó versenykorlátozó megállapodást vagy összefonódást nem indokolt megtiltani, viszont a hatékony verseny biztosítása érdekében a hatóság bizonyos magatartást joggal vár el a vállalkozásoktól.

E cél elérésére a közigazgatási jogban két jogintézmény szolgál: a feltétel és a kötelezettség.

A Tpvt. használja a feltétel és a kötelezettség fogalmakat, de világos elhatárolás nélkül. Ezért egyértelmű különbséget kell tenni az engedélyező határozatba foglalható feltételek és kötelezettségek között, a joghatásbeli különbségek meghatározásával.

A törvény szerint a kötelezettség előírása nem érinti a határozat hatályosságát. Ha a vállalkozás a kötelezettséget nem teljesíti, az végső soron a határozat visszavonását vonja maga után.

A feltétel lehet előzetes (felfüggesztő) vagy utólagos (felbontó). Az előzetes feltétel teljesítése szükséges a Gazdasági Versenyhivatal engedélyező határozatának. Az utólagos feltételt tartalmazó határozat nyomban hatályos, a feltétel nem teljesülése esetén viszont a mentesítés automatikusan hatályát veszíti. Ha bebizonyosodott, hogy egy feltétel nem teljesült, akkor a mentesség vagy nem hatályosul (előzetes feltétel), vagy automatikusan megszűnik a hatálya (utólagos feltétel), ezért annak visszavonására - ellentétben a kötelezettséget előíró határozattal - nincs is szükség. E jogkövetkezmények beálltát a Gazdasági Versenyhivatal utóvizsgálat során csupán „nyugtázza”, vagyis megállapító határozata nem konstitutív hatályú.

A 7. §-hoz

A törvény világossá teszi, hogy a piaci körülmények olyan típusú változása adhat alapot a határozat visszavonására, amelyek esetén a 17. § (1) bekezdésében foglalt mentesítési feltételek legalább egyike már nem teljesül. A feltétel nem teljesülése esetén a határozat visszavonására nincs szükség.

A kötelezettség nem teljesítése esetén is sor kerülhet a határozat visszavonására. A rugalmasság érdekében lehetővé kell azonban azt is tenni, hogy a Gazdasági Versenyhivatal, különösen a kötelezettségben vagy feltételben foglalt határidő vonatkozásában, indokolt esetben módosíthassa a határozatát, ha a körülmények időközbeni változására tekintettel a kötelezettség teljesítése nem várható el.

A 8. §-hoz

A Tpvt. 22. §-a (1) bekezdésének a) és b) pontja az eladói, illetve a vevői erőfölény szélső esetét, az adott vállalkozás ésszerű (nem „számottevően kedvezőtlenebb”) kikerülési lehetőségének gyakorlatilag teljes hiányát fogalmazza meg. Ezt követően a (2) bekezdésben kerül átfogóan, a közösségi esetjogból átvett módon meghatározásra az erőfölény fogalma - az (1) bekezdés ennek részhalmazát képezi. Ezért a törvény a hatályos (2) bekezdésben foglalt formában határozza meg a a gazdasági erőfölény fogalmát. A jelenlegi (1) bekezdés hatályon kívül helyezése természetesen nem jelenti azt, hogy az abban leírt magatartások a jövőben megengedettek lennének.

A 9. §-hoz

A törvény egyértelműsíti, hogy - az össze- vagy beolvadáshoz hasonlóan - az irányításszerzés csak akkor minősül összefonódásnak, ha az független vállalkozások között valósul meg. Ez egyeztethető össze azzal a versenypolitikai tétellel, hogy az egy gazdasági érdekeltségi körbe tartozó vállalkozások között fogalmilag kizárt a verseny korlátozása. Az EK versenyjogában is ismert tételt egyébként a 15. § a versenykorlátozó megállapodások kapcsán rögzíti, és ezt szükséges a fúziókontroll terén is érvényesíteni. Ezzel a vállalkozás-csoporton belüli átszervezések esetén megszűnik a versenyelméletileg nem indokolható, így fölösleges terhet jelentő hatósági engedélyezési eljárás, továbbá összhangba kerül a fúziós és a kartell-szabály.

A törvény külön nevesítve definiálja az irányítás két változatát, a közvetlen és a közvetett irányítást. Ezért szükséges a 23. § (1) b) pontját kiegészíteni. Ezt követően a szakasz (2) bekezdése határozza meg a közvetlen, a (3) bekezdés pedig a közvetett irányítást.

A módosítás, amely eredményében megfelel a Tanács 4064/89/EGK rendeletének, a jelenleg a 23. § (3) bekezdésében foglalt esetet e szakasz (2) bekezdésének c) pontjába helyezi, továbbá kiegészíti azt egy d) ponttal, amely az előbbiekhez nem sorolható, de facto előállt irányításra vonatkozik. Ez utóbbi eset egyrészt a vezető testületekben való kölcsönös részvételen keresztül realizálódó összefonódásokat, másrészt a kisebbségi részesedéssel megvalósított irányítást öleli fel, amikor pl. egyik vállalkozás a másikat 25%-os részesedéssel is irányítani tudja, mivel a fennmaradó 75% rengeteg kisrészvényes között oszlik meg. Ezen eseteknek az irányítás fogalma alá vonásának célja nem az, hogy az engedélyezendő összefonódások köre szélesedjen, ez ugyanis nehezen lenne kikényszeríthető: nincs olyan konkrét időpont, vagy jogi cselekmény, amihez az engedélyeztetési kötelezettséget kötni lehetne. A fő cél az, hogy figyelembe lehessen venni a de facto irányított vagy irányító vállalkozásokat olyan ügyekben, amikor egy hozzá kötődő másik vállalkozás összefonódását vizsgálja a Gazdasági Versenyhivatal (pl. az engedélykérési kötelezettség kapcsán létező küszöbszámok számolásakor, vagy az összefonódás piaci hatásának értékelésekor).

A gyakorlati tapasztalatok alapján szükséges a közvetett irányítás fogalmának törvényi szintű rendezése és az összefonódásnak minősülő vállalkozásrész-megszerzés definiálása. A közvetett résztvevők köre az irányítási kapcsolat valamennyi releváns lépcsőjében értelmezhető, vagyis irányítási kapcsolat bármelyik láncszemében elegendő a közvetett irányítás létének megállapíthatósága.

A 10-11. §-hoz

A 24. § az összefonódások ellenőrzése szempontjából kulcsfontosságú rendelkezés: itt rögzíti a törvény azokat a küszöbszámokat, amelyek elérése esetén az összefonódáshoz engedélyt kell kérni.

A törvény célja a rendelkezés versenytanácsi gyakorlatot követő egyértelműbbé tétele, továbbá a vállalkozásrész, illetve a közvetlen/közvetett irányítás közötti különbségtétel megjelenése miatt szükséges változások átvezetése.

A 24. § (2) bekezdése és a 25. §-ban foglalt hitelintézeti kört az irányadó külön jogszabályok változása miatt szükséges kiegészíteni. A 25. § pontosítja, hogy az ott megjelölt hitelintézetek által történő átmeneti irányításszerzés mikor nem minősül összefonódásnak. Egyrészt az irányításszerzés átmeneti jellegét annak 1 évben való maximálásával biztosítja, továbbá kiegészül a bekezdés egy olyan kikötéssel, hogy még ez idő alatt sem szabad irányítási jogával élnie, kivéve, ha annak célja a továbbértékesítés előkészítése. Az „átmenetiség”-et kifejező 1 éves időtartam kivételes, indokolt esetben meghosszabbítható. Az új anyagi szabály indokolttá teszi egyes eljárásjogi rendelkezések módosítását is [67. § (2) és 68. § (1) bekezdés].

A 12. §-hoz

A 26. § módosítása a 23. § megváltoztatásának folyománya.

A 13. §-hoz

A 23. § (4) bekezdésében a törvény definiálja a gyakorlatban kialakult vállalkozás-rész fogalmat. Ennek következtében a forgalom számításával kapcsolatos § is kiegészítésre szorul.

A 14. §-hoz

E rendelkezés nevezi meg azokat a vállalkozásokat, amelyeknek az engedély iránti kérelmet be kell nyújtaniuk. A módosítást a vállalkozásrész kodifikálása, illetve a közvetlen/közvetett irányítás fogalmának bevezetése teszi szükségessé.

Az engedély iránti kérelmet a Tpvt. szerint bizonyos körülmények bekövetkezésétől számított nyolc napon belül kell benyújtani. A vállalkozások számos esetben képtelenek voltak a nyolc napot betartani. A határidő harminc napra emelése a Gazdasági Versenyhivatal munkáját is segítheti, ugyanis joggal várható el a vállalkozásoktól, hogy a rendelkezésükre álló idő meghosszabbodását kihasználva alaposabb, hiánytalanabb kérelmeket nyújtsanak be.

A 15. §-hoz

A 30. § (2) bekezdésének módosítása egyértelművé teszi, hogy a fúzió engedélyezéséhez önmagában nem elegendő az, hogy abból jelentős előnyök is származnak. A törvény kimerítő jelleggel felsorolja azokat a vizsgálandó tényezőket, melyek fennállása esetében az engedélyt meg kell adni.

A 30. § (3) bekezdésének módosítása, valamint az új (4) bekezdés - az egyedi mentesítéssel megegyező megoldást alkalmazva - rögzíti a feltétel kétféle típusát.

A törvény világossá teszi, hogy a Gazdasági Versenyhivatal akkor nem tagadhat meg egy összefonódást, ha annak eredményeként nem jön létre vagy nem erősödik meg olyan erőfölényes piaci helyzet, amely akadályozza a verseny hatékonyságát. Ily módon továbbra is mód nyílik a piaci erő növekedését ellensúlyozó hatékonyság-növekedés figyelembe vételére.

Az összefonódások sok esetben tartalmaznak olyan versenykorlátozó kikötéseket, amelyek egyébként a 11. § alá esnének, és mentesítésre szorulnának. E versenykorlátozásokat, amennyiben azok feltétlenül szükségesek az összefonódás megvalósításához, a versenyjogok általában az összefonódásba olvasztva szokták engedélyezni, nem pedig külön kartelleljárás keretében. Erre a lehetőséget a törvény a 30. § (5) bekezdésének beiktatásával adja meg.

A 16. §-hoz

A törvény 6. §-ánál, a 17. § (2)-(3) bekezdése kapcsán írott indokok e helyen is irányadók. Az engedély nélkül létrehozott fúziók esetében az utólagos eljárásban csak kötelezettség írható elő, feltétel nem.

A 17. §-hoz

A törvény az összefonódások engedélyezése körében is következetesen szétválasztja a határozatban előírt feltétel, illetve kötelezettség fogalmát és jogkövetkezményét.

A 18. §-hoz

A Gazdasági Versenyhivatal szervezetének még hatékonyabbá tétele kapcsán szükséges, hogy a Gazdasági Versenyhivatal két elnökhelyettesének kinevezésére a Gazdasági Versenyhivatal elnöke tehessen javaslatot - hasonlóan, mint jelenleg a Versenytanács tagjai esetében történik.

A 19. §-hoz

A törvény pontosítja azon intézkedések és jogszabályok körét, amelyet a Gazdasági Versenyhivatallal egyeztetni kell.

A korábban hatályos versenytörvény szerint az önkormányzatok is kötelesek a Gazdasági Versenyhivatallal egyeztetni minden olyan általuk kibocsátani tervezett jogszabályt, amely a versenyre hatással lehet. Jelenleg az önkormányzatok csak elvétve tartják be ezt a kötelezettséget, és a Gazdasági Versenyhivatal sem rendelkezik a megfelelő erőforrásokkal ahhoz, hogy abban az esetben, ha az önkormányzatok betartanák a törvény e rendelkezését, érdemben véleményezze valamennyi kibocsátani tervezett és a verseny szempontjából releváns jogszabályt.

Az önkormányzatok által kibocsátott rendeletekkel kapcsolatos, a Gazdasági Versenyhivatallal való egyeztetési kötelezettséget a módosítás eltörli, de ennek lehetőségét továbbra is biztosítja a hozzá fordulók számára. A jogosultság alanya a jegyző lesz, mivel a törvényesség feletti őrködés az ő feladata.

A modern versenyjogok törekvése, hogy kevés, általánosan megfogalmazott és így a gazdasági környezet változásaihoz képest rugalmasan értelmezhető anyagi jogi szabállyal védjék a hatékony piaci versenyt. Ezt követően nagy szerep hárul a versenyhatóságra és a bíróságokra, hogy döntéseik révén tartalommal töltsék meg a generálklauzula-szerű rendelkezéseket. Nem véletlen, hogy a legtöbb versenyhatóság közzétesz olyan nem-jogszabály jellegű dokumentumokat, amelyekben a jogalanyok számára jelzi, hogy milyen módon kívánja tartalommal megtölteni a törvényben szereplő egyes fogalmakat (például világossá téve a versenyjogi bírság mértékének megállapításakor irányadó szempontokat), vagy, hogy egy bizonyos fogalmat hogyan értelmezett idáig és milyen alapelveket követve fogja azt ezután alkalmazni. A versenyhatóságok a legtöbb helyen megpróbálják csökkenteni a generális tilalmak okozta jogbizonytalanságot, iránymutatást adva a jó szándékú piaci szereplőknek.

E dokumentumoknak két nagy csoportja létezik: az egyiket olyanok alkotják, amelyekben a versenyhatóság saját és a bíróság esetjogát összefoglalva ismerteti álláspontját (például a piacmeghatározás kérdésében); a másikba azok tartoznak, amelyek - jóllehet nem kizárt, hogy korábbi esetekre, döntésekre hivatkozzanak - jóval absztraktabbak, a hatóság által jövőre nézve alkalmazni kívánt politikát közvetítik a nyilvánosság felé, természetesen a mindenkori jogszabályi keretek között mozogva.

A Versenytanács jelenleg elvi állásfoglalásokat ad ki egyes lényeges megállapításairól, de ezek nem tesznek mást, mint korábbi, egyedi ügyben hozott döntésében mondottakat elszigetelt módon ismételnek meg, tudatosítanak.

Ezek mellett szükségesnek mutatkozik olyan közlemények kibocsátása is, amelyek amellett, hogy a lehetőségek szerint már meghozott döntések tapasztalataira épülnek, akár konkrét ügyektől elszakadva is, koherens módon tükrözik a Gazdasági Versenyhivatal versenyfelfogását, várható jogalkalmazói irányvonalát. Ezek a közlemények hangsúlyozottan nem kötelezőek, de jelzik a joggyakorlat alakulását és szempontjait az egyes versenyjogi témákban.

A törvény szerint a közleményeket a Gazdasági Versenyhivatal elnöke a Versenytanács elnökével együttesen adja ki.

Hangsúlyozandó, hogy sem az elvi állásfoglalások, sem a közlemények nem jogszabályok, kötelező erővel nem bírnak, céljuk a vállalkozóknak támpontokat adni.

A 20. §-hoz

A Tanács 17/62 rendelete szerint az EK versenyhatósága ún. ágazati vizsgálatot kezdeményezhet, ha egyes piacok működéséből arra következtet, hogy ott a vállalatok feltehetően versenyellenes tevékenységeket folytatnak. Ilyenkor az őt a versenyfelügyeleti eljárásban egyébként megillető, széles körű vizsgálati jogosítványokkal is élhet a Bizottság. Ha az ágazati vizsgálat során megerősödik a Bizottság gyanúja, hogy a piaci jelenségek mögött vállalati versenykorlátozások állnak, akkor egyedi jogsértési eljárásokat indíthat.

Ezt az eszközt Magyarországon is indokolt bevezetni. A törvény alapján akkor, ha a Gazdasági Versenyhivatal a piac „rendellenes” működését tapasztalja, az ott működő vállalkozásoktól - határidő megjelölésével, határozattal - felvilágosítást kérhet a piac működésével, az adott vállalkozás piaci tevékenységével kapcsolatos tényről, körülményről.

Ez a módszer megfelelő adatokkal alapozza meg a Gazdasági Versenyhivatal által végzett piacfigyelő munkát.

Az ágazati vizsgálat nem jelent versenyfelügyeleti eljárást. Egy önálló hatósági eljárás, amelyre főszabályként az Áe. előírásait kell alkalmazni.

A határozatban előírt adatszolgáltatás megtagadása napi összegben megállapított bírság kiszabását eredményezi. A valótlan vagy megtévesztő adatszolgáltatás is bírsággal szankcionálandó.

A 21. §-hoz

A módosítás lehetőséget biztosít a Versenytanács elnökének arra, hogy a döntéshozatalban is részt tudjon venni.

A 22. §-hoz

A Gazdasági Versenyhivatal működésének hatékonyabbá tétele miatt szükséges a Versenytanács tagjainak kinevezését - kellő függetlenséget biztosító hosszúságú, a hivatal vezetésével nem egybeeső - határidőhöz kötni (egyszeri újra kinevezés lehetősége mellett), ily módon biztosítani a tagok természetes forgását és azt, hogy adott időszakban a lehető legjobban felkészült szakemberekből álljon az ügyekben érdemi döntést hozó Versenytanács.

A 23-24. §-hoz

A Gazdasági Versenyhivatal jogállása, feladatai, országgyűlési kapcsolatai sok szempontból különböznek a közigazgatás más szerveitől. A köztársasági elnök által kinevezett tisztségviselők helyzetét tekintve, s a munkatársak, a vizsgálók kötelezettségei, jogai körében is számottevők az eltérések, szigorúbbak a kötöttségek. A Tpvt. 40. §-ában meghatározott szigorú - az Állami Számvevőszék számvevőivel, továbbá a vezető megbízású köztisztviselőkkel rokon - összeférhetetlenségi előírások értelmében a Gazdasági Versenyhivatal vizsgálói és vezetői tudományos, oktatói, művészeti, szerzői jogi védelem és iparjogvédelmi jogszabály hatálya alá eső tevékenységen kívül más megbízatást vagy kereső foglalkozást nem folytathatnak, díjazást nem fogadhatnak el, nem lehetnek gazdasági társaság, szövetkezet vezető tisztségviselői, felügyelő bizottsági tagjai.

A köztisztviselők jogállásáról szóló törvény a központi és a helyi államigazgatás körében előírásaival részletekbe menően szabályozza a munkatársak besorolását, előmenetelét, általában a közszolgálati jogviszony teljes körét. E szabályozás bizonyos figyelmet fordít ugyan a Gazdasági Versenyhivatal sajátosságaira is, azonban nem veheti tekintetbe a vizsgálók feladatainak és tevékenységének olyan jellemzőit (meghatározott körben önálló vizsgálói, döntési jogosítványok), amelyekből többek között a köztisztviselőkről szóló törvényben foglalt besorolási és bérezési megoldásoktól - az Állami Számvevőszékhez hasonlóan - számottevően eltérő szabályozás igénye következik.

A köztisztviselők jogállásáról szóló törvény hatálybalépése óta ellentmondásos a helyzet, a Gazdasági Versenyhivatal egyre nehezebb helyzetbe került a munkaerőpiacon a képzett - elsősorban magas szintű speciális közgazdasági-jogi ismeretek és gyakorlat birtokában lévő -, a szigorú összeférhetetlenségi szabályokat vállaló szakemberek megszerzése során. A vázolt ellentmondások áthidalását a törvény módosítása elősegíti.

A javasolt megoldás az Állami Számvevőszéknél alkalmazott megoldást veszi alapul, annak az eltérésnek a figyelembe vételével, hogy a Gazdasági Versenyhivatal szervezete hierarchikusan kevésbé tagolt, így egy középvezetői szint (osztályvezető) hiányzik, ellenben a vizsgálói szinten - tekintettel a versenypolitika és versenyjog specialitásaira - lehetőség van a saját utánpótlás kinevelésére (ezt szolgálja a vizsgáló gyakornoki státusz), s a szakmai tudás és tapasztalat differenciáltabb elismerésére. Egyúttal figyelembe veszi azt a sajátosságot is, hogy a Versenytanács tagjai a közigazgatásban szokatlan státusszal rendelkeznek: a köztársasági elnök nevezi ki őket, és döntéseik során a bíróihoz hasonló függetlenséget élveznek, csak a törvénynek vannak alárendelve.

A 25. §-hoz

A Tpvt. 44. §-a szerint a versenyfelügyeleti eljárásra - e törvény eltérő rendelkezése hiányában - az Áe. rendelkezéseit kell alkalmazni, kivéve az e §-ban felsorolt rendelkezéseket. E felsorolást a tapasztalatok tükrében indokolt kiegészíteni.

A 26. §-hoz

A Versenytanács elnöke a törvény alapján az eljáró tanácsban részt vehet, ezért szükséges a kizárására vonatkozó szabályokat is rögzíteni.

A 27. §-hoz

E rendelkezés az érdekeltek iratbetekintési jogát szabályozza. A szakértő esetében biztosítja a minősített iratok megtekintését is.

A 28. §-hoz

A rendbírságok összegének emelését a nagyobb visszatartó erő kívánalma indokolja.

A 29. §-hoz

A törvény az összefonódások engedélyezése körében az eljárási díjakat megemeli. A jelenleg megállapított ötszázezer forint nincsen arányban e tranzakciók jelentőségével és nagyságrendjével.

A 30. §-hoz

A jelenlegi elintézési határidők kétirányú módosítása szükséges. Egyrészt kevés a jelenleg rendelkezésre álló idő a titkos kartellekkel szembeni eredményes fellépésekhez és az erőfölénnyel való visszaélések kivizsgálásához. A közösségi versenyjogban egyáltalán nem köti ilyenkor eljárási határidő az Európai Bizottságot. A hivatalból indított eljárásoknál, a 11. és 21. §-ba ütköző magatartások vizsgálatakor ezért a Gazdasági Versenyhivatal munkájának minőségét és eredményességét szolgálja a határidők kitolása. A törvény szerint első lépcsőben 180 napig tart az eljárás, amelyet a Versenytanács elnöke indokolt esetben, a 63. § (6) bekezdése alapján két alkalommal, 180-180 nappal meghosszabbíthat. Természetesen a meghosszabbított határidő esetén is alkalmazandó a 63. § (1) bekezdésének alapelvszerű rendelkezése, mely szerint az ügyek ésszerű időn belül történő befejezéséről hivatalból kell gondoskodni.

A kérelmek elintézésénél a jelenlegi szigorú határidők fenntartását az ügyfél jogos érdekének védelme továbbra is indokolja.

A törvény az elintézési határidőt másrészről rövidebbé is teszi. A Tanács 4064/89/EGK rendeletének mintáját részben követve kerül sor a kétlépcsős fúziókontroll bevezetésére. Ez előnyt jelent a vállalkozások számára, mert versenypolitikai aggályokat fel sem vető ügyekben (a kérelmek többségét általában ezek teszik ki) még a jelenleginél is gyorsabban kaphatják meg az engedélyt. A hátrányokkal valószínűsíthetően nem járó összefonódásokat 45 nap alatt kell engedélyezni, a problémákat felvető, és így alaposabb vizsgálatot igénylő ügyekben 120 napon belül születik meg az érdemi döntés.

A 31. §-hoz

A Tpvt. 64. §-ában a hivatkozás módosítását a 67. § (2) bekezdésének változása teszi szükségessé.

A 32. §-hoz

A 65. § sorolja fel azokat a vizsgálati eszközöket, amelyeket a Gazdasági Versenyhivatal a tényállás tisztázása érdekében felhasználhat. Annak érdekében, hogy a Gazdasági Versenyhivatalnak a hatékonyan működő versenyhatóságokkal - ilyen például az Európai Bizottság, az Egyesült Királyság-béli Office of Fair Trading, a német Bundeskartellamt - egyenértékű lehetőségei legyenek, a törvény egyértelműbbé teszi a versenyhatóság bevethető eszközeit.

Ugyanakkor azt is rögzíti a törvény, hogy az eljárás alá vont vállalkozás önmagára nézve terhelő, a jogsértést beismerő nyilatkozatot nem köteles tenni.

A 33-34. §-hoz

A 25. § módosulása miatt szükséges kiegészíteni a kérelemre induló eljárások felsorolását, illetve rendelkezni arról, hogy ki nyújthatja be a kérelmet.

A nem teljes kérelmet a vizsgáló jelenleg csak egy alkalommal adhatja vissza hiánypótlás végett. Ha ezt követően is hiányos a kérelem, akkor az eljárást meg kell szüntetni. A törvény révén rugalmasabbá válik az eljárás - ami különösen az összefonódások ellenőrzésekor fontos követelmény -, mert a hiánypótlásra adott határidőt indokolt esetben egyszer meg lehet hosszabbítani, ezzel lehetővé téve az ügyben az érdemi döntés meghozatalát.

A 35. §-hoz

A törvénybe ütköző magatartást bejelentő személyt az anonimitás joga nem csak a vizsgálat során, hanem az eljárás során mindvégig megilleti.

A 36-37. §-hoz

A Tpvt. 71. §-ának (1) bekezdése és 72. §-a (1) bekezdésének b) pontja tartalmaz a versenyfelügyeleti eljárás lefolytatására rendelkezésre álló idő hivatalon belüli megoszlásáról szabályokat, amikor a vizsgálati jelentés leadásának időpontjáról és annak esetleges meghosszabbításáról, továbbá a vizsgálati jelentés visszaadásáról szól. Tekintettel arra, hogy a 63. §-ban az eljárási határidő számítása a jelenlegihez képest sokrétűbb lett, e rendelkezések módosítása is szükséges. Mivel a sokféle eljárás sokféle belső határidőt és visszaadási határidőt eredményezne, a törvény ezek törvényi szintű szabályozását mellőzi. Az ügyfél számára jelentőséggel elsősorban az eljárás lezárásának (végső) határideje bír, az, hogy eközben a Gazdasági Versenyhivatal melyik része (a vizsgáló vagy az eljáró versenytanács) kezeli ügyét, lényegében közömbös számára.

A törvény egyértelművé teszi, hogy mind az ideiglenes intézkedés elrendelése, mind annak biztosítékadáshoz kötése ellen külön jogorvoslatnak van helye.

A törvény lehetővé teszi, hogy az eljáró versenytanács már a vizsgálati szakaszban javaslatok tételével helyes irányba terelje a versenyfelügyeleti eljárást, optimalizálva ezzel a rendelkezésre álló eljárási határidő kihasználását.

A 38. §-hoz

A törvény egyértelműsíti, hogy az eljárás alá vont vállalkozás védekezéshez való joga érvényesíthetőségének elemi feltétele, hogy az eljáró versenytanács tárgyalását megelőzően értesüljön az ellene felhozott bizonyítékokról, illetve a megállapított tényállásból adódó minősítésről, s a jogkövetkezményekről. A törvény újítása, hogy ennek érdekében az eljáró versenytanács - a tárgyalás előkészítése körében - már előzetesen értékeli a vizsgálói jelentést, s az attól eltérő álláspontját is az ügyfél tudomására hozza, túlmenően a vizsgálói jelentésben foglaltakon. A törvény alapján az eljáró versenytanács egy önálló, összetett tartalmú előkészítő iratot készít, s ezt kézbesíti az ügyfél részére.

A 39. §-hoz

A 75. § (1) bekezdésének b) pontját az időközi jogszabályváltozásokra tekintettel indokolt módosítani: a titoktípusok közé így bekerül az értékpapírtitok és a pénztártitok.

A 40. §-hoz

A versenyfelügyeleti eljárás dinamikusabb felfogásának, a hatékonyabb közigazgatási munka megteremtésének igénye fogalmazódik meg a szünetelés 75. § szerinti elrendelési lehetőségének kiterjesztésében. Az eljárás szüneteltetése szintén eszköz arra, hogy az önkéntesség hatékonysági előnyeit kihasználva érje el a versenyfelügyeleti eljárás azt, hogy a versenytársaknak és a fogyasztóknak előnyösebb helyzet mielőbb megvalósuljon.

A törvény a szűkítő feltételek oldásával lehetőséget teremt az ügyfelek és a hatóság olyan típusú - alkotó - együttműködésére, ami azon alapul, hogy az ügyfelek részletesebb eligazítása, a határozatok végrehajtásának önkéntességet kihasználó megkönnyítése hatékonyabb jogalkalmazást tesz lehetővé, mint ami ezt nélkülözi.

A 41. §-hoz

Az utóvizsgálatról szóló 76. § pontosítása szükséges a vizsgálói jelentés leadásának határideje kapcsán: meg kell jelölni e határidő kezdetét (amely azonos a szünetelési határidő végével). Szükséges továbbá, hogy utóvizsgálatra kerüljön sor annak tisztázása érdekében, hogy a határozatban foglalt feltételek vagy kötelezettségek teljesültek-e vagy sem.

Az utóvizsgálat eredményeként a jövőben az eljáró versenytanács azt is megállapíthatja, hogy a határozatban foglalt feltétel nem teljesült. A kötelezettség teljesülése esetén az utóvizsgálatot megszünteti, nem teljesülése esetén pedig érdemi határozatot hoz, azaz korábbi határozatát visszavonja.

A 42. §-hoz

A 77. § sorolja fel az eljáró versenytanács által hozható határozatok típusait. Ennek új c) és k) pontja az anyagi jogi módosulások miatt válik szükségessé (16/A. §, 25. §).

A g) pont egy új lehetőséget nyit meg. A 77. § alapján jelenleg nincs lehetősége arra, hogy a törvénybe ütköző állapot, tevékenység megszüntetése érdekében bizonyos magatartás tanúsítására kötelezze a határozat címzettjét - szemben pl. az EK versenyhatóságával -, amely rendelkezik ilyen joggal. Léteznek azonban olyan versenykorlátozások, visszaélések, amelyekre a „gyógyír" szinte kizárólag bizonyos magatartásra való kötelezés lehet - pl. korábbi ügyféllel szemben az ügylet folytatásától való visszaélésszerű elzárkózás esetén szerződéskötésre, szállításra kötelezés. A Gazdasági Versenyhivatal határozata természetesen nem jelenti a szerződés létrehozását, arra csak a bíróság jogosult. Valamilyen magatartásra kötelezés megjelenhet egy tiltó határozathoz kapcsolódóan is.

A (2) bekezdésben az egyedi mentesítés határidőhöz kötése, valamint a feltétel és a kötelezettség közötti különbségtétel jelenik meg.

A (3) bekezdés tájékoztatási kötelezettség előírásával a vállalkozások számára előre kiszámítható helyzetet kíván teremteni.

A 43. §-hoz

Az érdemi bírság összegének maximuma jelenleg nincsen meghatározva. Ezt a jogbiztonság érdekében célszerű korlátozni. A bírság felső határának rögzítésével fölöslegessé válik a többszörös törvénysértés esetében halmozott kiszabásról e helyütt rendelkezni. A tíz százalékos mérték összhangban van a nemzetközi gyakorlattal, kellő visszatartó erőt teremt, de nem jár a vállalkozás ellehetetlenítésével.

Számos versenyhatóság alkalmaz olyan politikát, hogy a még nem, vagy nem kellően feltárt versenykorlátozó megállapodást a hatóságnál titokban bejelentő vállalkozást, amennyiben annak versenyjogi felelőssége egyébként megállapítható, a bírság alól vagy felmenti, vagy jelentősen kisebb összegű bírságot szab ki rá. Külföldi tapasztalatok szerint ez a lehetőség számos titkos kartell felszámolását tette és teszi lehetővé.

E politika bevezetéséhez szükséges, hogy a jogsértő feleknek az eljárást megelőzően vagy annak során tanúsított együttműködő magatartását a Gazdasági Versenyhivatal a bírság kiszabásakor figyelembe vehesse.

Miután a visszavonás, illetve módosítás tárgyában bevezetésre került a felróhatóság intézménye, indokolt ezt a bírságolási szempontok között is külön nevesíteni.

A 44. §-hoz

A törvény szerint a Versenytanács érdemi határozatait a Gazdasági Versenyhivatal hivatalos lapjában közzé teszi, továbbá határozatait más formában is nyilvánosságra hozhatja. A hivatalos lapban való közzététel időpontja releváns lehet azon vállalkozások számára, amelyek ugyan nem címzettjei a határozatnak, de annak megtámadásához közvetlen és egyedi jogos érdekük fűződik. Ezek ugyanis elsősorban a Versenyfelügyeleti Értesítőből szerezhetnek tudomást a Versenytanács érdekeiket sértő határozatáról.

A 45. §-hoz

A módosítás alapján a Gazdasági Versenyhivatal határozata végrehajtható, tekintet nélkül a bíróság előtti megtámadásra. A végrehajtás bíróság általi felfüggesztésének lehetőségét a Pp. 332. §-nak (3) bekezdése biztosítja.

A törvény lehetővé teszi, hogy a bíróság előtt a Versenytanács tagja képviselje a Gazdasági Versenyhivatalt, nem kizárva a jelenlegi gyakorlatot sem, mely szerint a hivatalt ügyvéd képviseli a bírósági eljárásban.

A 46. §-hoz

A tisztességtelen piaci magatartást tanúsítókkal szemben alkalmazható jogkövetkezmények körét a törvény bővíti, összhangban az iparjogvédelem területén (szabadalom és védjegybitorlás esetében) alkalmazott megoldással.

A 47. §-hoz

A Tpvt. 89. §-ának (1) bekezdését a 83. § (1) bekezdésének módosítása következtében szükséges pontosítani.

A 48. §-hoz

A törvény a Tpvt. eljárási bírságainak felemelésével összhangban módosítja a kiszabható végrehajtási bírság mértékét is.

-----STARTING---POINT---VEGE---

A 49. §-hoz

A törvény hatályba lépése időpontjának meghatározása kellő időt biztosít a vállalkozások számára a felkészülésre.

A törvény rendelkezéseit csak a hatályba lépés után indult ügyekben kell alkalmazni, a folyamatban lévő ügyekben nem.

Az 50. §-hoz

A törvény szerint a hivatal érdemi döntéseit hozó versenytanács tagok eddigi határozatlan időre szóló kinevezése 6 éves határozott idejű kinevezéssé alakul át. E szabály alapján a versenytanácsi tagság élethivatás jellegű feladatból olyan tisztséggé alakul át, melyet az arra mindig legalkalmasabb szakemberek fognak ellátni, határozott időre szóló kinevezés alapján.

Átmeneti rendelkezésként a jelenleg kinevezett versenytanácstagok jogviszonyát a törvény a kihirdetésétől számított hatodik hónap utolsó napján megszünteti. A jogviszony a törvény erejénél fogva szűnik meg, azonban a kinevezést személyre szólóan is kell visszavonni, ezért szükséges a felmentés egyidejű kezdeményezése.

Az érintett versenytanács tagok méltányolandó érdekeire tekintettel rendelkezik úgy a törvény, hogy a jogviszony megszűnésével a versenytanács tag számára ki kell fizetni azokat a járandóságokat, amelyeket a vonatkozó jogszabályok a felmentés esetére előírnak.

Az új versenytanács tagok egyszeri, eltérő időtartamú kinevezése azért szükséges, hogy a későbbiekben a tagok kinevezése ne egy időpontban járjon le, s ennek következtében ne a Versenytanács egésze cserélődjön ki esetlegesen, hanem csak egy része. Ez folyamatos körforgást biztosít, egyensúlyban tartva az állandóság és a megújulás igényét.

Az 51. §-hoz

A hatályon kívül helyező rendelkezések a 13. és a 22. § módosításához kapcsolódnak.