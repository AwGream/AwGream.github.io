1996. évi LXXVI. törvény indokolása

A földmérési és térképészeti tevékenységről

-----STARTING---POINT---ALTALANOS--- 

A földmérési és térképészeti tevékenység az ország egész területére kiterjed, érinti valamennyi földrészlet tulajdonosát, az állami szervek, az önkormányzatok, a térinformatikai rendszerek térképellátását, az államhatár jeleinek elhelyezését és fenntartását, a műszaki tervezést és sok egyéb tevékenységet.

A szakterületet a 27 évvel ezelőtt kiadott, „A földmérési és térképészeti tevékenységről szóló” 12/1969. (III. 11.) Korm. rendelet szabályozza, amely több ízben módosításra került. Az időközben lényegesen megváltozott gazdasági, politikai, tulajdoni és technikai viszonyok következtében a rendeletben foglaltak túlhaladottá váltak, s miután a földmérési és térképészeti tevékenység az állampolgárok széles körét, valamint honvédelmi érdeket érint, indokolt azt törvényi szintű szabályozással felváltani. A Varsói Szerződés megszűnése következtében lehetővé vált a katonai térképek titkosságának feloldása. A gazdasági szempontok fokozott előtérbe kerülésével és az ország védelmi koncepciójának módosulásával megszűnt a katonai térképészet elszigeteltsége. A polgári és a katonai terület magas szintű együttműködést és egységes törvényi szabályozást igényel, miután a két tevékenység szorosan kötődik egymáshoz.

A törvény elsődleges célja az ország geometriai rendjének és védelmi képességének fenntartásához szükséges térképi alapok biztosítása, illetve az, hogy az ország egész területéről olyan térképek álljanak rendelkezésre, amelyek egyaránt alkalmasak a térképekre épülő hatósági nyilvántartások megalapozására és a térinformatikai rendszerek térképi alapjának megteremtésére.

A javaslat meghatározza az állami alapfeladatok és alapadatok körét. A jogosultság, a munka-bejelentési kötelezettség, a minőségtanúsítás kérdéseit illetően szabályozza az állami alapfeladatok körébe nem tartozó, úgynevezett sajátos célú földmérési és térképészeti tevékenységet is. Meghatározza az állami földmérési alaptérkép, annak nyilvántartási térképe és az állami topográfiai térkép tartalmának, készítésének, felhasználásának alapvető szabályait. Az állami alapfeladatok között az ország térképellátásának biztosítása és a honvédelem térképellátása szerepel, mint elsődleges szabályozási terület.

A törvényjavaslat előírja, hogy az állami földmérési alaptérképeket a továbbiakban digitális formában kell készíteni, amelyek a térinformatikai rendszerek közvetlen alapjaként is szolgálnak.

Külön fejezet tartalmazza a mérés jogát az ingatlanokon, a földmérési jelek elhelyezésének és használatának egyes kérdéseit, valamint e jelek védelmének szabályait is. A földmérési és térképészeti tevékenység végzésének személyi feltételeiről a javaslat úgy rendelkezik, hogy a földmérés és térképészet szakképzettséghez kötött tevékenység. A törvényjavaslat szabályozza a földmérési és térképészeti tevékenységgel összefüggő tulajdonjogi kérdések körét, a földmérési és térképészeti szakigazgatás szervezetét, valamint a szakigazgatás feladatait.

Az állami alapmunkák (az állami földmérési alaptérképek és átnézeti térképeik készítése, az állami topográfiai térképek előállítása, az alapponthálózat létesítése és fenntartása, valamint az államhatár földmérési munkái) végzésének alapvető pénzügyi forrása az állami költségvetés. Napjainkban az e célra rendelkezésre álló költségvetési előirányzat - különösen a számítógépen kezelhető, új állami földmérési alaptérképek esetében - nem nyújt kellő fedezetet a megnövekedett mennyiségi és minőségi igények kielégítésére. Ezért a törvény- javaslat érvényesíti azt az elvet, hogy az állami költségvetés mellett, a felhasználók széles köre az eddigieknél fokozottabb mértékben vegyen részt a térképkészítés finanszírozásában.

A törvényjavaslat több rendelkezése közvetlenül érinti az állampolgárok széles körét. Egyfelől a megfelelő minőségű állami földmérési alaptérkép készítésének - az államra rótt - kötelezettségével és a nyilvántartási térkép változásvezetésével kívánja biztosítani a biztonságos tulajdonláshoz fűződő jogokat, másfelől ugyanebben a tárgykörben közreműködési kötelezettséget is tartalmaz az állampolgárok részére. Ilyen pl. a földrészletek - felmérés előtti - elhatárolása, illetve a földmérési és térképészeti munkavégzés eltűrése a magántulajdonban álló ingatlanokon.

A törvényjavaslat - figyelembe véve az ágazattal szemben megnyilvánuló igényeket és követelményeket, illetve kihasználva a műszaki fejlődés adta lehetőségeket - olyan kereteket teremt a földmérési és térképészeti tevékenység számára, amelynek következtében növekedhet a lakosság bizalma az állami térképek és az ezekre épülő nyilvántartások iránt.

-----STARTING---POINT---RESZLETES---

I. fejezet

Általános rendelkezések

Az 1. §-hoz

A törvényjavaslat elsődleges célja, hogy összhangot teremtsen a földmérés és térképészet területén és a tevékenység végzéséhez egységes térképrendszert biztosítson. Az országosan egységes térképrendszer képezi az alapját az ingatlan vagyont leltárba foglaló ingatlan-nyilvántartásnak, a különböző térinformatikai rendszereknek, s minden tevékenységnek, amely a föld felszínének mérésével kapcsolatos. A szabályozás kiterjed a különböző térképrendszerek kapcsolatára, összhangjára, ezáltal biztosítva azt, hogy a különböző beruházásokhoz, kivitelezésekhez szükséges térképi információk rendelkezésre álljanak. A javaslat egyértelműen meghatározza az állam feladatait a földmérési alaptérképek előállításával, karbantartásával és szolgáltatásával kapcsolatban. Az egységes elvek és szakmai követelmények meghatározásával, továbbá a követelmény-rendszer betartásának ellenőrzésével, valamint a földmérési tevékenység során keletkezett információk azonos elvek szerinti tárolásával és szolgáltatásával biztosítható, hogy ugyanazon a területen ismételt és párhuzamos munkavégzésre ne kerüljön sor.

A 2. §-hoz

E § a törvényjavaslat tárgyát határozza meg. Az (1) bekezdés részletesen felsorolja azokat a feladatokat, tevékenységeket, amelyeket a törvény szabályoz. A (2) bekezdés előírja, hogy a törvény alkalmazása szerint mit kell földmérési és térképészeti tevékenységnek tekinteni.

Természetesen a szabályozás nem azonos terjedelmű a különböző földmérési és térképészeti tevékenységek esetében. A nem állami érdekből végzendő sajátos célú földmérési és térképészeti tevékenységgel kapcsolatban nincs szükség részletes törvényi szintű szabályozásra. Az egyéb célok érdekében végzett földmérési munkáknál elegendő csak a tevékenység kereteit meghatározni (jogosultság, a minőség tanúsítása, stb.).

A törvényjavaslat nem szabályozza a földtani, geofizikai bányászati célú felmérések, valamint a felszín alatti természetes képződmények és mesterséges létesítmények térképezését. Erre ugyanis külön törvény rendelkezései az irányadóak.

A 3. §-hoz

A törvényjavaslat szövegében szükségszerűen szerepelnek nem közismert szakkifejezések is. E § ezek tartalmát, értelmezését adja meg olyan mértékig és részletességig, amennyi a jogalkalmazás tekintetében szükséges. Ezek a magyarázatok és meghatározások nem tudományos elemzési szinten, hanem a napi használatban közérthető nyelven készültek. Vannak olyan esetek is, amikor valamilyen fogalomról maga a törvényjavaslat szövege ad meghatározást. Ezek természetszerűleg itt nem kerültek kifejtésre.

II. fejezet

Állami alapfeladatok és alapadatok

A 4. §-hoz

Az ország teljes területére vonatkozó állami térképek készítése, tárolása, adat karbantartása, kezelése és szolgáltatása, valamint a honvédelem térképellátása állami alapfeladat.

A térképellátás biztosítása érdekében különböző munkákat szükséges elvégezni, amelyeket a törvényjavaslat állami alapmunkaként határoz meg. Ezek közül legfontosabb az állami földmérési alaptérképek - és ezek átnézeti térképei -, valamint az állami topográfiai térképek készítése, karbantartása. A folyamatos állami alapmunkák körébe tartozik még a térképek készítéséhez nélkülözhetetlen vízszintes, illetve magassági alapponthálózat létrehozása, fenntartása és az államhatár pontjainak megjelölése, mérése, karbantartása. A térkép felújítására akkor kerül sor, amikor a természetben bekövetkezett változások mennyisége, illetve annak rögzítése a térkép használatát, annak áttekinthetőségét még nem zavarja. Ellenkező esetben indokolt új térkép készítése.

Állami alapfeladat továbbá a magyarországi hivatalos földrajzi nevek megállapítása és nyilvántartása annak érdekében, hogy a különböző térképműveken az azonos földrajzi objektumok azonos elnevezéssel jelenjenek meg.

Az 5. §-hoz

Az állami alapadatok körébe tartoznak az alapponthálózatok pontjainak vízszintes és magassági adatai és az állami földmérési alaptérképek (alaptérképek) - a törvényjavaslatban meghatározott - tartalma (földrészletek határvonalai, helyrajzi számai, területe, művelési ága, stb.). Állami alapadatnak kell tekinteni továbbá az állami topográfiai térkép adatait, a térképkészítés alapjául szolgáló mérési adatokat, számítási munkarészeket és légifényképeket. Az állami térképek digitális adatállományai ugyancsak állami alapadatokat tartalmaznak. Az (1) bekezdés rendelkezése szerint az állami alapmunkák keretében keletkezett adatokat és térképeket - azok vizsgálatát és állami átvételét követően - állami alapadatként kell kezelni.

A sajátos célú földmérési és térképészeti tevékenységek végzése során keletkezett adatok és térképek - melyek céljaikat és minőségüket tekintve is igen sokfélék lehetnek - akkor válhatnak állami alapadatokká, ha a szakhatósági vizsgálat mind jellegében, mind minőségében alkalmasnak találja azokat az alapadatok sorába történő beillesztésre.

A (3) bekezdés az állami alapadatok kötelező felhasználásáról rendelkezik. Erre egyrészt a különböző földmérési és térképészeti munkák összehangolása miatt van szükség, másrészt ezáltal biztosítható, hogy ugyanazon a területen ismételt és szükségtelen mérések ne történjenek. A rendelkezés célja az összhang megteremtése a különböző földmérési és térképészeti munkák között, egyben a párhuzamos munkavégzés és az adott területen történő ismételt és szükségtelen mérések és térképek előállításának megelőzése.

A 6. §-hoz

A törvényjavaslat az állami alapadatok tárolásáról úgy rendelkezik, hogy azokat országos adattárban és helyi adat és térképtárakban kell elhelyezni.

Azokat a földmérési és térképészeti adatokat, amelyek az ország teljes területére vonatkoznak és polgári célú felhasználásra kerülnek, a földművelésügyi miniszter által kijelölt intézményben tárolják, illetve ott történik az igénylők részére az adatok szolgáltatása. A katonai földmérési és térképészeti tevékenység körében előállított alapadatok tárolása, kezelése és szolgáltatása a honvédelmi miniszter által kijelölt szervezetnél történik. Az ún. helyi vonatkozású állami alapadatokat pedig a földhivatalok tárolják, vezetik az adattartalomban bekövetkezett változásokat és szolgáltatják a lakosság és egyéb felhasználók számára az adatokat. Miután ezen adatok általában az építési igazgatási eljárásban, a különböző közművek építésnél, az ingatlanforgalomnál szükségesek, ezeket célszerű annál a földhivatalnál biztosítani, amely a felhasználóhoz a legközelebb áll és amelynek az adott tevékenység hatósági jogkörébe tartozik.

A 7. §-hoz

Az állami alapadatok jellegéből és a kötelező felhasználásuk elrendeléséből fakadóan az igénylők részére korszerű adat- és térképszolgáltatást kell biztosítani olyan díjfizetési- és egyéb feltételekkel, amelyek legalább részben ellensúlyozzák az adatok és térképek előállításának költségeit. Az állami térképek térinformatikai célú felhasználása - az adatállomány különleges értéke és a további változásvezetési kötelezettség miatt - csak az adatszolgáltatóval kötött, egyedi rendelkezéseket is tartalmazó megállapodás alapján történhet.

Az állami alapadatok mind hitelesített, mind hitelesítés nélküli formában az igénylő rendelkezésére bocsáthatók. Az igénylőt figyelmeztetni kell arra, hogy hatósági eljárásban a hatóságok csak hitelesített állami alapadat fogadnak el. Jogkövetkezménnyel járó döntés előkészítéséhez is csak hitelesített adat használható fel.

A (3) bekezdésben foglaltak a honvédelmi érdekekre figyelemmel kerültek meghatározásra. Az (5) bekezdés az állami alapadat előállításakor készült különböző számítási adatok, térképvázlatok általános felhasználását, azokba való betekintést korlátozza. Ezek ugyanis csak szakember számára adnak eligazítást, amennyiben laikus használja azokat, téves következtetést vonhat le, amely viszont vitáknak és helytelen méréseknek lehet az eredője, és ez nemkívánatos polgári perekhez vezethet.

A 8. §-hoz

A vízszintes, a magassági, illetve a 3 dimenziós alapponthálózatok a felmérési munkák kiinduló vázát jelentik. Az államnak folyamatosan gondoskodnia kell arról, hogy az alapponthálózatok az ország egész területén rendelkezésre álljanak. A különböző térképek erre épülve készülnek.

Az alappontokat földmérési jelekkel jelölik meg, amelyeket a földhivatalok rendszeresen, a helyszínen ellenőriznek. Megrongálódásuk vagy elpusztulásuk esetén gondoskodnak azok pótlásáról.

Az alapponthálózatok szakmai követelményrendszerét a földművelésügyi miniszter által kiadott szakmai szabályzatok, illetve szabványok határozzák meg.

A 9. §-hoz

E § az ország térképellátásáról rendelkezik. Egyben meghatározza, hogy mi tekintendő állami térképnek. Részletesen felsorolja az állami alaptérkép alkalmazási területét, illetve előírja, hogy milyen nyilvántartások, tevékenységek ellátására kell, hogy alkalmas legyen.

A (3) bekezdésben foglaltak szerint az állami alaptérképeket folyamatosan fel kell újítani. Amennyiben a természetben bekövetkezett változások mennyisége folytán a térkép tartalma olyan mértékben megváltozik, hogy az nehezen áttekinthető és használható, akkor új térképet kell készíteni. Ez a rendelkezés azt kívánja biztosítani, hogy a felhasználók számára a természetbeni és a jogi állapotot összhangban tükröző térkép álljon rendelkezésre.

A törvényjavaslat (4) bekezdése kötelezővé teszi, hogy a jövőben az új állami földmérési alaptérképet kizárólag numerikus meghatározással, számítógépen kezelhető formában kell előállítani. Ezen technológiai jellegű rendelkezés újdonság a korábbi szabályozáshoz képest, amit a számítógépek fejlettsége és elterjedtsége, illetve az alkalmazásában rejlő lehetőség indokol.

Ezt a gyakorlatot a jelenleg folyó földbirtok-politikai tevékenységek során (kárpótlási eljárás, részarány földtulajdon nevesítése) már alkalmazzák, így a tervezett szabályozás megfelelő szakmai tapasztalatokon alapul. A vázolt rendelkezés eredményeként létrejön a „papír nélküli” térkép, illetve lehetővé válik, hogy a számítógépen tárolt adatokból tetszőleges méretarányú térkép legyen előállítható.

III. fejezet

Az állami térképek

A 10. §-hoz

Az állami földmérési alaptérkép fogalmát és kötelező tartalmát határozza meg az (1) bekezdés. Miután az alaptérképen a terület számszerű formában nem jelenik meg, ezért szükséges, hogy a területi adatok megismerése biztosított legyen. Ezt a célt szolgálja a területjegyzék, amely az adott településen található valamennyi földrészlet területi adatát - a helyrajzi számok emelkedő sorrendjében - tartalmazza.

Jelenleg az ország területének megközelítőleg 50%-án készültek el az egységes országos térképrendszerben az új alaptérképek. Ezek a térképek 1975-től folyamatosan készülnek, azonban a csökkenő mértékű költségvetési támogatás miatt ez a folyamat lelassult. Ezért az ingatlan-nyilvántartáshoz és a különböző hatósági eljárásokhoz, valamint a műszaki igények kielégítéséhez átmenetileg szükség van a korábban készült térképekre is. A (2) bekezdés alapján ezeket a régebbi térképeket - az új alaptérkép elkészültéig - állami földmérési alaptérképnek kell tekinteni.

Az alaptérkép az ingatlan-nyilvántartás mellett különböző nemzetgazdasági, hatósági és honvédelmi igényeket kell, hogy kielégítsen. Egyben alapul szolgál a különböző hatósági nyilvántartásokhoz és az ezekhez kötődő térinformatikai rendszerekhez. A különböző hatósági és bírósági eljárásokban az alaptérkép adattartalma - hitelessége folytán - irányadó, annak használata kötelező. Ezeket a rendelkezéseket tartalmazzák a § (3)-(6) bekezdései.

A 11. §-hoz

Általános társadalmi igény, hogy az alaptérkép hűen tükrözze a valóságot és a térkép tartalmában bekövetkező változások rögzítése mihamarabb megtörténjen. Annak érdekében, hogy a földmérési alaptérkép a természetbeni, a valósághű állapotot tükrözze a település felmérésében a lakosságnak aktívan közre kell működni. Ez viszont csak akkor várható el, ha erről a tevékenységről tudomást szerez. Ezért írja elő a törvényjavaslat, hogy a település új alaptérképének elkészítéséről a helyi önkormányzat a lakosságot tájékoztatja. A lakosság aktív közreműködése abban nyilvánul meg, hogy a tulajdonát képező földrészlet határvonalát, illetve annak töréspontjait köteles megjelölni és egyben nevét és lakáscímét jól látható módon feltüntetni. Ezzel a cselekménnyel ugyanis nem kívánatos vitákat, illetve helytelen méréseket lehet megelőzni. A hatályos kormányrendelet ilyen rendelkezést nem tartalmaz, ennek nemkívánatos hatása egyértelműen érzékelhető. Amennyiben a tulajdonos a felhívásnak nem, vagy hibásan tesz eleget, akkor a felmérést a természetbeni állapotnak megfelelően kell elvégezni. A tulajdonosnak felróható mulasztásából fakadó térképezési, területszámítási hibák, illetőleg az ebből származó költségek a földrészlet tulajdonosát terhelik, amelyet a körzeti földhivatal határozattal állapít meg.

Fontos rendelkezése e §-nak, hogy a terület felméréséből, térképezéséből vagy területszámításából adódó hibákat a körzeti földhivatal az alaptérképen, illetve a területjegyzékben bármikor, hivatalból is kijavíthatja, természetesen az államigazgatási eljárás előírásainak megfelelően, a tulajdonos egyidejű értesítése és a jogorvoslat biztosítása mellett.

A hibajavítási lehetőséget azért szükséges biztosítani, mert az elkészült térkép tartalmának vizsgálata mintavételes eljárással történik, így abban természetszerűleg rejtett hibák is előfordulhatnak. A hibajavítás azonban a természetbeni, valóságos birtoklási viszonyokat nem változtathatja meg, az csak bírósági, hatósági határozattal, vagy az érintett tulajdonosok egyetértésével valósulhat meg.

A 12. §-hoz

Az alaptérkép akkor tanúsíthatja hitelesen a tartalmát, ha a természetben bekövetkezett változásokat a térképen átvezetik. Az alaptérkép egy olyan térképmű, amely több példányból áll. A változásokat valamennyi nyomtatott térképpéldányon átvezetni nem indokolt. Ezért e térkép egy kiemelt példányán - a nyilvántartási térképen - kell a változásokat átvezetni. A „nyilvántartási térkép” elnevezés arra utal, hogy ez a térképpéldány szolgál a változások térképi nyilvántartására. Ha az alaptérkép már számítógépes adatállományként áll rendelkezésre, a változásokat ebben az adatállományban kell átvezetni, érvényesíteni és ez az adatállomány szolgál nyilvántartási és így ingatlan-nyilvántartási térképként is.

Az ingatlan-nyilvántartásról szóló, többször módosított 1972. évi 31. tvr. IV. fejezete foglalkozik a változások átvezetésével, azzal a rendelkezéssel, hogy a földhivatal az érdekelt bejelentése alapján, továbbá az illetékes hatóság megkeresésére vagy hivatalból vezeti át a változást az ingatlan-nyilvántartásban. Rendelkezik arról, hogy az ingatlan-nyilvántartási térkép tartalmát érintő változás átvezetéséhez vázrajz benyújtása is szükséges.

A vázrajzok tartalmáról és készítési követelményeiről szintén a hivatkozott jogszabály ad eligazítást, ezért a törvényjavaslat ezekre nem tartalmaz külön rendelkezéseket.

E § további fontos rendelkezése az, hogy az ingatlan-nyilvántartás tartalmát nem, de az alaptérkép tartalmát érintő változásokat - ugyancsak változási vázrajz, vagy megvalósulási térkép csatolásával - szintén be kell jelenteni a földhivatalnak. Ilyen változás lehet pl. egy toldalék épület megépítése, vagy a közterületi műtárgyak (aluljárók, metróállomások, stb.) megvalósulása.

A 13. §-hoz

Az alaptérkép területi alapegysége a földrészlet. Mivel ez az egyedüli állami térkép, amely a földrészlet határokat ábrázolja, fontos állami, társadalmi és tulajdonosi érdek fűződik ahhoz, hogy a földrészletek határvonalai a tulajdonjog szempontjából helyesen szerepeljenek a térképen.

Ezért szükségesek azok a szempontok, amelyekre a földrészlethatár meghatározásakor figyelemmel kell lenni. Ezt szolgálja az ingatlan-nyilvántartásról szóló 1972. évi 31. tvr. 42. § is, amely szerint az új térkép alapján szerkesztett új ingatlan-nyilvántartás részeit (a tulajdoni lapokat, a földkönyvet és az ingatlan-nyilvántartási térképet) a szerkesztés után harminc napig a helyi önkormányzatnál közszemlére kell tenni. Ezáltal mód nyílik arra, hogy a tulajdonosok földrészlet helyes ábrázolását és területi adatát ellenőrizzék és egyet nem értés esetén a földhivatalnál felszólalással élhessenek.

A 14. §-hoz

A § mindenek előtt meghatározza az állami topográfiai térkép fogalmát és tartalmát. A tartalom egyik legfontosabb jellemzője a domborzat ábrázolása, ugyanakkor a tulajdonviszonyokat tükröző földrészlet-határokat az állami topográfiai térkép nem tartalmazza. A tartalmi és méretaránybeli különbség elsősorban a felhasználási terület által támasztott igényekből következik. Az állami topográfiai térkép katonai feladatoknál jelentkezik elsődlegesen, a polgári célú felhasználásában pedig a különböző, általános jellegű tervezéseknek (pl. utak, vasutak nyomvonalának tervezése), az országos és regionális térinformatikai rendszereknek képezi az alapját. A javaslat tételesen rögzíti, hogy az állami topográfiai térképnek milyen célokat kell kielégítenie. A törvényjavaslat az állami topográfiai térképek készítésének részletes szabályozását a földművelésügyi- és a honvédelmi miniszterek hatáskörébe utalja.

A 15. §-hoz

A térinformatikai rendszerekkel kapcsolatos rendelkezés a törvényjavaslatnak egy új jellegű intézkedése, amely jelenleg sem törvényi, sem egyéb szinten nincs szabályozva. A térinformatika mint a térképre felépített informatikai rendszer Magyarországon fiatal tudományág, amelynek a gyakorlati alkalmazása rohamosan terjed. Az egységes gyakorlat kialakítása érdekében törvényi szinten indokolt előírni, hogy az állami és helyi önkormányzati térinformatikai rendszerek alapjául az állami térképeket és az állami alapadatokat kell használni. Ez a rendelkezés évtizedekre meghatározza az ezzel kapcsolatos elveket és eljárásokat.

E térinformatikai rendszerek céljára tehát nem kell új felméréseket végezni, hanem az alaptérkép felhasználásával (tartalmának esetleges bővítésével vagy szűkítésével) kell biztosítani, hogy állandó kapcsolat állhasson fenn az ingatlan-nyilvántartással és egyéb térinformatikai rendszerekkel. Így a térinformatikai tartalom alapján hozott határozatok közvetlenül érvényesíthetők az állami vagy az önkormányzati nyilvántartásokban.

A jogi vonatkozáson kívül a rendelkezés gazdasági jelentősége is nagyon nagy, mert új térkép készítése egy térinformatikai rendszer részére több 10 millió forintba kerülhet, tehát olyan összeget jelent, amely önmagában elég lenne a térképre épülő informatikai rendszer létrehozására.

IV. fejezet

A sajátos célú földmérési és térképészeti tevékenység

A 16. §-hoz

Az állami alapfeladatok körébe nem tartozó, különböző műszaki célok megvalósítása érdekében végzett földmérési és térképészeti munkákat nevezik összefoglaló néven „sajátos célú földmérési és térképészeti” tevékenységnek. Ez a tevékenység teszi ki az országban folyó földmérési munkák jelentős részét. Ilyennek tekintendők többek között a kárpótlással és a részarány földtulajdon meghatározásával összefüggő földmérések, amelyek kiterjednek az ország külterületének döntő hányadára. Az előzőeken túlmenően a sajátos célú munkák magukban foglalják a közműnyilvántartás munkáit, a beruházásokkal kapcsolatos földmérési munkákat, parcellázásokat, megosztásokat, a kisajátítás földmérési munkáit, az út-, vasút-, vízügy-, erdészet földmérési munkáit stb.

A sajátos célú munkákra vonatkozóan három előírást kell kiemelni:

a) az állami alapadatokat a munka során - a munka jellegétől függően - fel kell használni,

b) az alaptérkép tartalmának megváltoztatásával járó földmérési munkát úgy kell elkészíteni, hogy a keletkezett új adatok és térképek közvetlenül beilleszthetők legyenek az állami alapadatok sorába,

c) a sajátos munkák folytán - esetlegesen - keletkező, az állami alapadatok körébe tartozó adatok - állami átvételi vizsgálat után - állami alapadattá válnak.

A munkálatok során mértékadónak kell tekinteni mind az állami alapmunkákra vonatkozó szakmai szabályzatokat és szabványokat, mind az illetékes szaktárca által kiadott előírásokat.

Ezen rendelkezéseken keresztül valósítható meg a különböző földmérési és térképészeti munkák összhangja, a párhuzamos munkavégzések elkerülése, illetve így biztosítható az állami alapadatok körének teljessége, s ezáltal az adatszolgáltatás magasabb színvonala.

V. fejezet

A földmérési munkák végzése

A 17-20. §-hoz

A földmérési és térképészeti munka végzésének alapvető feltétele, hogy a földmérő a terepen - az e célra létesített, vagy létesítendő - alappontokat és a mérendő részletpontokat megközelíthesse, azokat állandó módon (kővel, csappal, stb.) vagy ideiglenesen (jeltárcsával, kitűzőrúddal, prizmával, stb.) megjelölhesse, „láthatóvá” tehesse. A tevékenység ellátása keretében új alappontok meghatározására is sor kerülhet. Ez szükségszerűen azzal jár, hogy a földmérőnek idegen ingatlanokra kell belépnie (lakás és lakás céljára szolgáló ingatlanok kivételével) és a mérés ideje alatt ott kell tartózkodnia.

Ezt a tevékenységet a törvény erejénél fogva, illetve földhivatali határozat alapján az ingatlan-tulajdonosok kötelesek eltűrni, mert ellenkező esetben lehetetlenné válik a műszaki munkák alapját képező földmérési, térképkészítési munkák elvégzése.

A törvényjavaslat szabályozza a földmérőnek azt a magatartását is, amelyet a mérés alkalmával tanúsítani köteles. Meghatározza, hogy a földmérés során az ingatlanok megközelítésével, ott tartózkodásával kapcsolatos jogai mellett milyen kötelezettségek terhelik. Így például a földmérőnek mérési jogosultságát igazolnia kell, s ha a mérés alkalmával a tulajdonosnak kárt okoz, azt a felmérést végző szervezet, illetve vállalkozó - a Ptk. szabályai szerint - köteles megtéríteni, építmény esetében pedig az eredeti állapotot helyreállítani.

A törvényjavaslat az államhatár pontjai, illetve az alaphálózati pontok vonatkozásában biztosítja a Magyar Állam számára e földmérési jelek által elfoglalt terület - pontonként maximum 50 m2 - ingyenes használati jogát. E rendelkezés szükségességét az indokolja, hogy az e körbe tartozó, megközelítően százezer földmérési alappont alkotja azt a nagypontosságú vízszintes és magassági „vázat”, amely minden állami térkép és minden földmérési, térképészeti munka alapja.

A földmérési jelek tulajdonjogát, kezelését és védelmét a javaslat egyértelműen meghatározza, egyidejűleg azt is, hogy a tulajdonosi jogokat melyik szervezet jogosult gyakorolni. Előírja, hogy az ingatlan tulajdonosának a földjén, épületén elhelyezett földmérési jel védelme érdekében mitől kell tartózkodnia, amennyiben pedig az ingatlanán elhelyezett földmérési jel megrongálódik, vagy megsemmisül hol kell ezt bejelentenie.

Szabályozza a törvényjavaslat azt az esetet is, amikor a földmérési jelet valamilyen oknál fogva át kell helyezni, meg kell szüntetni, vagy pótolni kell. A felsorolt esetekben a költségeket az köteles viselni, akinek ez az érdekében áll, vagy akit a földhivatal erre kötelezett. Ilyenek általában nagyobb méretű beruházásoknál (pl. útépítés) fordulnak elő.

VI. fejezet

A földmérési és térképészeti tevékenység végzése

A 21. §-hoz

A törvényjavaslat értelmében a földmérési és térképészeti munka szakképzettséghez kötött tevékenység. Azt, hogy mi tekintendő szakképzettségnek, a javaslat 29. §-ban adott felhatalmazása alapján külön jogszabály határozza majd meg. A jelenlegi szabályozás szerint ennek tekintendő mindaz a közép és felsőfokú szakirányú végzettség, amelynek megszerzése során a meghatározott szaktantárgyak érettségi-, illetve vizsgatárgyak voltak. Ezen előírások a jövőben is fenn kell tartani. Ez a szabályozás azért lényeges, mert a szakszerűtlen földmérési munka milliós károkat okozhat. A földmérési tevékenység szakképesítéshez való kötése állampolgári érdek is, tekintettel arra, hogy a föld magántulajdon uralkodóvá vált, s az ingatlanok értékének növekedésével jogos igény, hogy azok felmérése és kitűzése szakszerűen történjen. Ezért e §-ban történt a minőséggel összefüggő előírások, annak tanúsításának meghatározása is.

A törvényjavaslat 12. § (3) bekezdése foglalkozik azzal, hogy az alaptérkép a tartalmát valósághűen ábrázolja és hitelesen tanúsítja. A tervezet 10. § (6) bekezdése pedig úgy rendelkezik, hogy az alaptérkép állami alapadat, tartalma pedig hiteles alapul szolgál bírósági vagy más hatósági eljáráshoz. Mindez fokozott minőségi követelményeket jelent, ezért e § (5) bekezdése előírja, hogy az alaptérkép tartalmát érintő földmérési munka minőségének tanúsítását csak ingatlanrendező földmérői minősítéssel rendelkező földmérő végezheti. E minősítés követelményrendszerét a törvény felhatalmazása alapján ugyanaz a jogszabály rögzíti majd, amely a szakképzettségi követelményekről rendelkezik.

A 22. §-hoz

A térképi adatokra és a térképek keletkezésekor vagy megváltoztatásakor meghatározott mérési adatokra olykor évtizedek múlva is szükség lehet. Így pl. a kárpótlási eljárás során, olykor 45-50 évvel előbbi, a földrészletek akkori elhelyezkedését tükröző térképi állapotra vagy területi adatokra volt szükség. Ugyanígy, peres eljárásban gyakran fordul elő, korábban érvényben volt adatokat kell felhasználni. Ezért szükséges az (1) bekezdésben foglaltakat elrendelni.

Egy különleges, a selejtezéshez hasonló eljárás az is, ha a térkép tartalmának változása esetén a megszűnt régebbi térképi állapotot törlik, és csak az új állapot szerepel a térképen. Ennek további változata az, hogy új térkép készítése esetén a régit ki kell vonni a forgalomból, de adott esetben e térkép adatait is fel kell használni. Ezért van szükség a selejtezés feltételeinek pontos előírására külön jogszabályban. Itt kell rendelkezni arról is, hogy ha a számítógépen kezelt térképi adathalmaz változik, a megváltozott térképi állapot archiválásáról gondoskodni kell.

VII. fejezet

A földmérési és térképészeti tevékenységgel kapcsolatos tulajdonjogi kérdések

A 23. §-hoz

A rendelkezésre álló földmérési és térképészeti állami alapadatok hatalmas értéket képviselnek, amelyek új előállítása mintegy 100 milliárd forintba kerülne. Ezért fontos törvényben is rögzíteni, hogy mindez állami tulajdonban van. Újszerű rendelkezése a javaslatnak, hogy a földmérési és térképészeti adatok, termékek másolásához az azon feltüntetett tulajdonos hozzájárulására van szükség, aki a további felhasználásért díjra tarthat igényt. A szabályozást a földmérés és térképészet állami monopóliumának a megszűnése tette indokolttá.

Ki kell emelni azonban a törvényjavaslat e §-ának (2) bekezdésében foglalt rendelkezést, miszerint az alapadatok állami átvételét követően az adatok előállításával, szolgáltatásával kapcsolatban az előállító térítésre nem tarthat igényt. Ennek az az indoka, hogy a földmérési munkák leadásának kötelezettsége nem öncélú rendelkezés, hanem éppen azért szükséges, hogy a nyilvántartásban és a térképen mindig az aktuális adatok szerepeljenek, s ezek szolgáltatását tudja biztosítani az állam a további munkavégzésekhez. További indok az is, hogy a földhivatalnak átadott munkát a megrendelő a vállalkozónak kifizette, azzal a továbbiakban csak a földhivatalnak van feladata (nyilvántartás, átvezetés, stb.)

VIII. fejezet

Földmérési és térképészeti igazgatás

A 24-27. §-hoz

Az ágazati irányítás, valamint a szakigazgatás szervezetének és feladatainak meghatározásakor a törvény a jelenleg fennálló helyzetből indult ki, ehhez képest nem tartalmaz új rendelkezéseket.

Ennek megfelelően a szakigazgatás szervezeteit első fokon a körzeti földhivatalok, másodfokon a megyei földhivatalok, illetve országos illetékességgel a földművelésügyi miniszter által kijelölt központ földmérési szervezet és a honvédség térképész szolgálata alkotják.

E törvény hatálybalépéséig a földművelésügyi és a honvédelmi miniszter földmérési és térképészeti együttműködését a 2039/1981. (XII. 29.) MT h. határozat szabályozta. A jelen törvényjavaslat ezt a határozatot hatályon kívül helyezi azzal, hogy az együttműködés formáját és tartalmát a két miniszter együttes rendeletben határozza meg.

Új rendelkezése a javaslatnak a Térképellátási Koordinációs Bizottság felállítása. Feladatát képezi a különböző szakterületekről jelentkező térképkészítési igények egyeztetése annak érdekében, hogy a rendelkezésre álló pénzből olyan térképek készüljenek, amelyek több tárca igényét tudják egyidejűleg kielégíteni.

A törvénytervezet meghatározza a földmérési szakigazgatás feladatait. Kiemelt szerepe van a földmérési szakfelügyeletnek, amely az illetékességi területén ellenőrzi a földmérési és térképészeti tevékenységet, az azzal kapcsolatos jogosultsági előírások betartását, koordinálja a területén folyó munkákat és közreműködik az alaptérképek állami átvételében és forgalomba adásában.

IX. fejezet

Az állami alapfeladatok költségeinek forrása

A 28. §-hoz

E § a földmérési és térképészeti állami alapfeladatok költségeinek forrását szabályozza. Ennek értelmében a feladatok végzéséhez szükséges pénzeszközöket - összhangban az igényekkel - évenként a központi költségvetésben kell megtervezni. Így biztosítható az, hogy az állami alapfeladatok megfelelő mennyiségben, minőségben és ütemezéssel legyenek végrehajthatók. A tervszerű munkavégzést segíti a törvényjavaslat azon rendelkezése, amely előírja, hogy az állami alapadatok forgalmazásából származó bevételek csak az alapfeladatok ellátására használhatók fel. Ezen belül a térinformatikai rendszerek alapjául szolgáló digitális térképművek szolgáltatásából befolyó külön díj csakis ugyanilyen típusú feladatok kiegészítő forrását képezheti. A törvényjavaslat lehetőséget ad arra, hogy különleges, vagy sürgős igények kielégítése az érdekelt anyagi teherviselésével vagy költség hozzájárulásával az igénynek megfelelően megtörténjen. Ez a bevétel szintén növeli az ágazat pénzügyi forrásait. Ezen rendelkezések folytán az állami térképek készítése felgyorsulhat.

-----STARTING---POINT---VEGE---

A 29-30. §-hoz

A vegyes- és záró rendelkezések között a törvényjavaslat felhatalmazást ad az érdekelt minisztereknek arra, hogy a törvény végrehajtását szabályozó kérdéseket együttes miniszteri, illetve miniszteri rendeletben szabályozzák. Ezáltal a szabályozás két szinten valósul meg. A törvényjavaslat a hatályba lépéshez 5 hónapot biztosít annak érdekében, hogy az érdekelteknek megfelelő idő álljon rendelkezésre a felkészüléshez.