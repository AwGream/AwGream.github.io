2001. évi XIII. törvény indokolása

az Egyesült Nemzetek saját és kisegítő személyzetének biztonságáról New Yorkban, az Egyesült Nemzetek Közgyűlésének XLIX. ülésszakán, 1994. december 9-én elfogadott Egyezmény kihirdetéséről

Indokolás

I.

Az Egyesült Nemzetek Közgyűlése 1994. december 9-én fogadta el az Egyesült Nemzetek saját és kisegítő személyzetének biztonságáról szóló Egyezményt (Convention on the Safety of the United Nations and Associated Personnel). Az Egyezmény létrehozását a különböző ENSZ tevékenységekben részt vevő személyzettel szemben elkövetett támadások számának nagymértékű növekedése tette szükségessé. Az Egyezménynek jelenleg 50 részese van, így például Ausztrália, Dánia, Egyesült Királyság, Finnország, Franciaország, Japán, Németország, Norvégia, Olaszország, Spanyolország, Svédország. Aláírta még, többek között, az Amerikai Egyesült Államok, Kanada és Oroszország. Az Egyezmény 1999. január 15-én lépett hatályba.

Az Egyezmény azon műveletekre vonatkozik, amelyeket az ENSZ illetékes szerveinek határozata alapján, az Alapokmányban foglaltak szerint hajtanak végre. Az Egyezmény védelmet biztosít:

- az ENSZ műveletek katonai, rendőri vagy polgári alakulatainak tagjai,

- az egyéb ENSZ, illetve annak szakosított intézményei vagy a Nemzetközi Atomenergia Ügynökség által szervezett missziókban hivatalos minőségben résztvevő tisztségviselők és szakértők,

- valamely kormány vagy kormányközi szervezet által, az ENSZ illetékes szervének egyetértésével kirendelt személyek,

- az ENSZ Főtitkára, valamely szakosított intézménye vagy a Nemzetközi Atomenergia Ügynökség által megbízott személyek, valamint egyetértésükkel valamely szervezet vagy humanitárius nem-kormányzati szervezet által megbízott személyek számára.

A részes államok kötelezettséget vállalnak arra, hogy az ENSZ saját és kisegítő személyzete megbízatásának végrehajtását nem akadályozzák. Biztonságuk megóvása és az ellenük irányuló bűncselekmények megelőzése érdekében kötelesek a megfelelő intézkedéseket meghozni. A feladatuk végrehajtása során elfogott személyzet tagjait kihallgatás nélkül haladéktalanul szabadon kell bocsátani és az ENSZ-nek vagy más illetékes hatóságoknak átadni.

Az Egyezmény szerint az ENSZ saját és kisegítő személyzete elleni bűncselekménynek számít az ellenük elkövetett emberölés, emberrablás, illetve személyük vagy szabadságuk ellen elkövetett más bűncselekmények, továbbá hivatalos helyiségeik, magánlakásuk vagy közlekedési eszközeik ellen elkövetett erőszakos támadások, amelyek a személyzet tagjainak személyét vagy szabadságát veszélyeztetik, illetve az ilyen támadással való fenyegetés, a bűncselekmény kísérlete, abban való részesség vagy arra való felbujtás.

Az Egyezmény szerint a bűncselekmény miatti büntetőjogi felelősségrevonásra a részes államnak akkor áll fenn a joghatósága, ha a területén követték el vagy saját állampolgára az elkövető. A részes állam joghatóságát akkor is megállapíthatja, ha területén lakó hontalan követte el a bűncselekményt, vagy ha az áldozat az állampolgára volt, illetve ha a bűncselekménnyel az adott államot kívánták valamilyen magatartásra kényszeríteni.

A részes államok kötelesek az ilyen bűncselekmények megelőzése érdekében intézkedéseket tenni, valamint az elkövetők felelősségre vonásához szükséges nemzeti jogszabályokat megalkotni. Az elkövető ellen büntetőeljárást indító állam az eljárás során saját nemzeti jogszabályai szerint jár el.

Az Egyezmény 8. Cikke az ENSZ saját és kisegítő személyzetének fogva tartott tagjaira az 1949. évi, a háború áldozatainak védelméről szóló genfi egyezményeket rendeli alkalmazni, amelyeket az 1954. évi 32. törvényerejű rendelet tett a magyar jog részéve.

Az Egyezményben meghatározott bűncselekmények tárgya az ENSZ saját és kisegítő személyzetének személye, személyi szabadsága, testi épsége, hivatalos helyiségei, magánlakása, közlekedési járműve, illetve az ENSZ műveletek biztonsága. A magyar Büntető Törvénykönyvben (továbbiakban: Btk.) nincs olyan tényállás, amely az Egyezmény 9. Cikkében meghatározott bűncselekményeket pontosan lefedi. Tartalmaz ugyanakkor olyan tényállásokat, amelyek önállóan vagy halmazatban lefedik az Egyezményben meghatározott bűncselekményeket, így:

- emberölés (166. §)

- testi sértés (170. §)

- kényszerítés (174. §)

- személyi szabadság megsértése (175. §)

- emberrablás (175/A. §)

- magánlaksértés (176. §)

- közlekedés biztonsága elleni bűncselekmény (184. §)

- rongálás (324. §)

- zsarolás (323. §)

Az Egyezmény büntetni rendeli az adott bűncselekmények előkészületét, kísérletét, illetve az annak elkövetésében bűnrészesként való részvételt, amit a magyar Btk. is lehetővé tesz.

Az Egyezmény 10. Cikkében szabályozott joghatósági kérdések a magyar jognak megfelelnek, jogszabály módosítását nem igénylik.

Az Egyezmény 12. Cikkén, 13. Cikkének 2. bekezdésén, valamint a 18. Cikkén alapuló értesítési kötelezettség teljesítéséről a kihirdető törvény 3. §-a rendelkezik, amely ezeket a külügyminiszter feladatkörébe utalja.

Az Egyezményben foglalt eljárási jellegű kötelezettségek teljesítése, így az elkövető kiadatása, kölcsönös bűnügyi jogsegély nyújtása, valamint a tisztességes eljárás biztosítása, a magyar büntetőeljárási és nemzetközi bűnügyi jogsegélyről szóló jogszabályok alapján lehetséges.

II.

Az Országgyűlés a 46/1999. (VI. 3.) OGY határozatával döntött az Egyezményhez való csatlakozásról. A csatlakozási okiratot 1999. július 13-án helyeztük letétbe az ENSZ Főtitkáránál. Az Egyezmény ennek megfelelően Magyarországra nézve 1999. augusztus 13-án lépett hatályba.