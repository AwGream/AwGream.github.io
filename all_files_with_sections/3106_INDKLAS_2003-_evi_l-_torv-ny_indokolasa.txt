2003. évi L. törvény indokolása

a Nemzeti Civil Alapprogramról

-----STARTING---POINT---ALTALANOS--- 

Magyarországon a bíróságok több mint 47 ezer civil nonprofit szervezetet (alapítványt, társadalmi szervezetet) tartanak nyilván. E szektor összbevétele 2002-ben elérte a 600 milliárd forintot, amelyeknek közel 30%-a költségvetési eredetű forrás. (Az állami támogatás aránya jelentősen elmarad az európai uniós országokban jelentkező 40-60%-os aránytól.) Ez a költségvetési eredetű bevétel azonban nem csak a szó klasszikus értelmében vett civil szervezetek támogatását szolgálja, hisz ennek 40%-a a szektor 5,4%-át jelentő - állami szervek és önkormányzatok által alapított - közalapítványokhoz, közhasznú társaságokhoz és köztestületekhez kerül. A költségvetési eredetű forrás mértéke tehát ennek figyelembe vételével az összbevételnek valójában csak 18%-át teszi ki. A civil szervezetek állami, önkormányzati eredetű bevételekhez a közfeladatok ellátása átvállalásához kötődő normatív támogatások, pályázati támogatások és egyedi elbírálású támogatási keretek útján, valamint a személyi jövedelemadó 1%-ok felajánlása során jutnak. Ezek a források elsősorban programok és konkrét tevékenységek támogatását teszik lehetővé. Működési támogatásra jóformán csak az Országgyűlés Társadalmi Szervezetek Bizottsága (a továbbiakban: Bizottság) által meghirdetett pályázat biztosított forrást, amely évente 1600-1800 civil szervezetet érintett. Mivel a helyi önkormányzati alapok támogatásai is általában konkrét feladathoz, programhoz kötődnek, a civil szervezetek költségvetési támogatási formái közül hiányzik egy kormányzati ciklusokon átívelő, átlátható, a szektor függetlenségét tiszteletben tartó, a támogatások odaítélésében a civil delegáltak részvételét biztosító központi kormányzati forrás. A Nemzeti Civil Alapprogram (a továbbiakban: Alapprogram) létrehozásával ez a támogatási forma teremthető meg, amelynek célja a civil szervezetek társadalmi szerepvállalása kiteljesedésének elősegítése, a kormányzat és a civil társadalom közötti partneri viszony és munkamegosztás, valamint az autonóm civil társadalmon belüli partneri viszony és munkamegosztás megteremtése, a civil társadalom erősítése. Az Alapprogramnak köszönhetően lehetőség nyílik számos, a közélet szempontjából hasznos tevékenység finanszírozhatóvá tételére, ezáltal a törvény erősebb, integráltabb társadalom alapjait teremti meg. Mindezek érdekében a kormányzati civil stratégia első és fontos eleme az Nemzeti Civil Alapprogramról szóló törvény megalkotása, amely részletesen szabályozza az Alapprogram céljait, forrásait, szervezetét és működését.

-----STARTING---POINT---RESZLETES---

Az 1. §-hoz

Az Alapprogram létrehozása célja a Magyarországon nyilvántartásba vett civil szervezetek működése központi költségvetési támogatásának törvénybe foglalt, forrásautomatizmushoz rendelt módon történő biztosítása. Az Alapprogram a kormányzat és a civil nonprofit szervezetek együttműködési feltételeinek javítása, a civil kapcsolatok fejlesztése érdekében nyújt támogatást a civil szervezeteknek. Az Alapprogramból támogatható célokat a törvény igen tág körben jelöli meg annak érdekében, hogy az Alapprogram elvi irányító testületeként működő Tanács és az operatív döntéshozatali funkciót ellátó Kollégiumok döntéseik során a lehető legkevésbé legyenek korlátozva a civil szervezetek számára valójában szükséges támogatások biztosításában. Az Alapprogram elsődleges célja a civil szervezetek működési költségeihez való hozzájárulás, ezért a (2) bekezdés a) pontjában megfogalmazott célra a törvény 1. §-ának (3) bekezdése szerint legalább a rendelkezésre álló források 60%-át kell fordítani.

A 2. §-hoz

Az Alapprogram céljainak megvalósítását a központi költségvetés Miniszterelnökség fejezetén belül elkülönített előirányzat szolgálja. Az Alapprogrammal kapcsolatos kormányzati feladatokat a törvény miniszterhez telepíti. Az Országgyűlés civil szervezeti ügyekben illetékes szakbizottságának a törvény az Alapprogram stratégiai szervezeti kérdéseiben egyetértési jogot, a működéssel kapcsolatosan pedig ellenőrzési, beszámoltatási jogokat biztosít.

Az Alapprogram működésének megkezdéséhez elengedhetetlen a megfelelő költségvetési források biztosítása.

A törvény rendelkezése szerint a Nemzeti Civil Alapprogramon keresztül az állam ugyanakkora összeget biztosít a civil szervezetek támogatására, mint amennyiről az adózók a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény 4. §-a szerinti civil szervezetek javára rendelkeztek. Ez a megoldás megfelelő anyagi eszközöket biztosít az Alapprogram céljai megvalósításához, egyúttal ösztönzőleg hat a civil szervezetek támogatásgyűjtő aktivitására is.

Az Alapprogram számára további forrást jelenthetnek a Nemzeti Civil Alapprogramhoz a jogszabályok által a jövőben rendelhető újabb forrásautomatizmusok, valamint a magánszemélyek, jogi személyek és jogi személyiség nélküli szervezetek önkéntes befizetései, adományai is. Ez utóbbiakat a törvény közérdekű kötelezettségvállalásnak minősíti, s ezzel lehetővé teszi mindazon pozitív jogi környezet alkalmazását, amelyet a polgári és pénzügyi jogszabályok erre vonatkozóan tartalmaznak.

A 3. §-hoz

Az Alapprogram támogatásának jogosultjai lehetnek a törvényben meghatározott társadalmi szervezetek és alapítványok, ha a nyilvántartásba vételükről a bíróság a pályázat kiírása, vagy a normatív támogatási feltételek meghatározása évének első napja előtt legalább egy évvel rendelkezett.

A törvény egy külön rendelkezéssel kizárja az Alapprogram támogatására jogosultak köréből azokat a civil szervezeteket, amelyek az éves költségvetési törvény alapján közvetlenül részesülnek az állami költségvetés működési támogatásában. Szintén kizárja a törvény a támogatásra jogosultak köréből a közalapítványokat, amelyek működésükhöz jelentős állami és önkormányzati forrásokban részesülnek, és egyébként is a szektor összbevételeinek mintegy 40%-a jut el hozzájuk.

A 4-5. §-hoz

Az Alapprogram tevékenységét meghatározó két testület a civil delegáltak többségi részvétele mellett működik. (A Kollégiumok tagságát egy fő kivételével a civil delegáltak adják, a Tanácsban több mint 70%-os a részvételi arányuk.) E garanciális szabály mellett azonban a törvény a Kollégiumok létszámáról nem rendelkezik konkrétan, mivel azok létrehozását a Tanács javaslata alapján a civil szakmai szempontok figyelembevételével a miniszter hatáskörébe utalja.

A civil szervezetek képviseletét ellátó jelölteket a miniszter a civil jelöltállítási rendszer választása alapján bízza meg, e téren döntési jogkörrel nem rendelkezik, a megfelelő módon megválasztott személyek megbízását nem tagadhatja meg. A Tanács és a Kollégiumok civil delegáltjai a 12-13. §-ban meghatározott módon kerülnek kiválasztásra.

Az Alapprogram működésével kapcsolatos döntések két szinten születnek:

A Tanácsban az átfogó szabályozás történik, az általános és szervezeti kérdéseket, valamint a stratégiai jellegű döntéseket hozzák meg a Tanács tagjai. E testület hatáskörébe tartozik például a szervezeti és működési szabályzat, valamint a Kollégiumok közötti forrásmegosztás és pályáztatás elveinek kidolgozása.

A Kollégiumokban történik a rendelkezésre álló források felhasználásának meghatározása, így e testület hatáskörébe tarozik a támogatások egységes elvi szempontjainak a meghatározása, a konkrét pályázatok tárgyainak meghatározása és kiírása, a támogatási döntések meghozatala.

A döntési rendszert az jellemzi, hogy a Tanács elvi irányítást gyakorol, és szinte kizárólag átfogó, stratégiai vagy strukturális kérdésekben határoz; a Kollégium pedig civil szakmai szempontok szerint határozza meg a rendelkezésre álló forrás felhasználásának fő irányait, területeit és módszerét, valamint dönt a konkrét támogatásokról. Garanciális szabályként a törvény rögzíti a jogszabálysértő, valamint az ügyrendbe és egyéb rendelkezésekbe ütköző határozatok felülvizsgálatának rendjét.

A Tanács feladata az Alapprogram működésének elvi irányítása. Ennek megfelelően a különböző döntési szintek és esetleges más szervezeti egységek együttműködésének szabályozást igénylő kérdéseiben belső normatív szabályokat alkot (például szervezeti és működési szabályzatot), meghatározza a konkrét évi támogatások rendező elveit (például a pályázati prioritásokat), és dönt a kollégiumok közötti forrásmegosztásról. A Tanács nem hoz konkrét támogatási döntéseket.

A törvényben nem szabályozott kérdésekre vonatkozóan a Tanács ügyrendet alkot. Ugyanez a jog megilleti a Kollégiumokat is azzal a szűkítéssel, hogy a kollégiumi ügyrend megalkotásakor a vonatkozó jogszabályi rendelkezéseken kívül figyelemmel kell lenni a Tanács normatív döntéseire is.

A Kollégiumok a konkrét, operatív döntések fórumai. A Kollégiumok működésének szabályait a törvény kevésbé részletesen szabályozza, s ezzel megfelelő mozgásteret hagy a régió, a civil szakma, az ágazat jellegzetességeinek leginkább megfelelő kollégiumi működési szabályok ügyrendben történő meghatározására. Az ügyrend elfogadását viszont garanciális szabályként a törvény 2/3-os szavazati többséghez köti. A döntéshozatal körében lényeges különbség a Tanács eljárásához képest, hogy a Kollégiumok döntéseiket egyszerű szótöbbséggel hozzák, amely a hatékony operatív működés alapvető feltétele.

A 6. §-hoz

Az Alapprogram Tanácsának és a Kollégiumoknak a tagjai - erre szóló kijelölésüket, illetve megválasztásukat követően - megbízás alapján látják el feladatukat. A tagok megbízatása három évre szól, a törvény azonban lehetővé teszi, hogy e tisztségükre legfeljebb egy alkalommal újra jelöljék őket.

A Tanács és a Kollégiumok tagjaitól rendszeres és magas színvonalú munkavégzést igényel a vonatkozó feladatok elvégzése, így a törvény szerint díjazásra és igazolt utazási költségeik megtérítésére jogosultak. A díjazás mértékét a miniszter évente határozza meg a kötelező legkisebb munkabér egyszerese és háromszorosa között.

A Tanács és a Kollégiumok esetlegesen kijelölt köztisztviselői státuszú tagjai díjazásra nem jogosultak, kizárólag az Alapprogram tevékenységével összefüggő igazolt utazási költségeik megtérítésére tarthatnak igényt, mivel e tevékenységüket munkakörükkel összefüggő feladatként látják el.

A 7. §-hoz

E rendelkezés rögzíti azokat a körülményeket, amelyek a megbízás alapján ellátandó feladattal összeférhetetlenek, s ezért a megbízás ellátását általában vagy adott kérdésben kizárják. Ezen kizárási, illetőleg összeférhetetlenségi okok egyrészt a két döntéshozatali szint függetlenségét biztosítják (alanyi összeférhetetlenség a tanácsi és kollégiumi tagság között), másrészt a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény összeférhetetlenségi szabályait veszik át (köztartozás), harmadrészt a tag konkrét ügyben előálló személyes érintettségi viszonyát jelenítik meg (tárgyi összeférhetetlenség). A kizárási, illetőleg összeférhetetlenségi okkal érintett tag az erre vonatkozó bejelentési kötelezettségének felróható elmulasztása esetén a tisztségére méltatlanná válik, és megbízatása megszűnik. Amennyiben a kizárási, illetve összeférhetetlenségi okot a tag bejelenti, de azt a kitűzött határidőn belül nem szünteti meg, ez szintén megbízatásának megszűnését eredményezi. A kizárási és összeférhetetlenségi ok bejelentésére bárki - nem csak tanácsi vagy kollégiumi tag - jogosult, erre vonatkozóan ugyanis a törvény semmiféle korlátozást nem tartalmaz. A törvény meghatározza az összeférhetetlenséggel kapcsolatos eljárás szabályait a Tanács elnöke, a Kollégium vezetője, valamint a Tanács és a Kollégiumok tagjai vonatkozásában.

A kizárási valamint az összeférhetetlenségi okkal érintett tag közreműködésével hozott döntés érvénytelen, ugyanakkor ennek megállapítása nem járhat a kedvezményezett civil szervezet jóhiszeműen szerzett és gyakorolt jogainak sérelmével, ez esetben a már ténylegesen kiutalt támogatás visszavonására nincs lehetőség.

A 8. §-hoz

A Tanács illetve a Kollégium tagjainak megbízatása a határozott időtartam eltelte miatt, vagy elhalálozásuk, saját döntésük (lemondás), esetleg mulasztásuk miatt szűnhet meg. A Kollégiumok tagjainak megbízatása természetesen az adott Kollégium megszűnésével is automatikusan megszűnik. Visszavonással szünteti meg a miniszter a megbízatást a törvény által konkrétan és szigorúan körülhatárolt esetekben.

A miniszter mérlegelési jogkörébe utalja a törvény azt az esetet, amikor ismétlődő mulasztás miatt szükséges a megbízatás visszavonása. Megszűnési okként jelöli meg a törvény az összeférhetetlenségi, illetve kizárási ok megszüntetésének, valamint bejelentésének felróható elmulasztását is. A működőképesség fenntartása érdekében a törvény rögzíti az egyes testületekben megüresedett helyek betöltésének rendjét, és az azokra vonatkozó határidőket is.

A 9. §-hoz

A Tanács és a Kollégiumok működésének szabályozását a nyitottság és nyilvánosság követelményének messzemenő érvényesítése jellemzi. A törvény csak szigorúan körülhatárolt esetekben teszi lehetővé zárt ülés tartását, a határozat kihirdetésére azonban ilyen esetben is nyilvánosan kerül sor. A korszerű információs technológiában rejlő lehetőségeket kihasználva a törvény külön intézményesíti, hogy az Alapprogram nyilvánossága érdekében internetes honlapot kell létrehozni, amelyen az Alapprogram működésével kapcsolatos valamennyi információ megjelenítésre kerül. Külön rendelkezés biztosítja a hagyományos információhordozókon (nyomtatott sajtó) keresztül történő nyilvánosságot.

A Tanács és a Kollégiumok döntéseinek 30 napon belüli kötelező nyilvánosságra hozatalát rendeli el a törvény. Ez a szabály összhangban van a közpénzek felhasználásának ellenőrzését segítő törvénymódosítási csomagnak az államháztartás működési rendjével kapcsolatos szabályaival.

A miniszter Bizottság előtti éves beszámolásának rendszeresítése az intézményesített parlamenti ellenőrzés garanciája. A miniszter folyamatos tájékoztatását a Tanács elnökének beszámolási kötelezettsége biztosítja, amely lehetővé teszi a miniszter mint fejezetgazda ellenőrzési jogosultságának érvényesülését, és segítséget nyújt a Bizottság előtti miniszteri beszámoló megalapozottabbá tételéhez is.

A 10-11. §-hoz

Az Alapprogram támogatásai pályázati úton és a Kollégiumok által meghatározott egységes rendező elvek, normatívák megállapítása útján kerülnek kiosztásra. Az eljárás során a vonatkozó jogszabályokon kívül a Tanács és a Kollégiumok belső szabályzatait kell megfelelően alkalmazni, valamint megfelelően biztosítani kell a döntések nyilvánosságát. A támogatások formája lehet visszatérítendő és részben vagy egészben vissza nem térítendő. Formáját mindig a konkrét célok és körülmények határozzák meg. Garanciális szabály, hogy az Alapprogram számára visszatérítendő támogatás adók módjára behajtandó köztartozásnak minősül.

A 12-13. §-hoz

Az Alapprogram tevékenységét meghatározó két testület a civil delegáltak többségi részvétele mellett működik. (A Kollégiumok tagságát egy fő kivételével a civil delegáltak adják, a Tanácsban több mint 70%-os a részvételi arányuk.) E szabályozás mellett azonban a törvény a Kollégiumok létszámáról nem rendelkezik konkrétan, mivel azok létrehozását a Tanács javaslata alapján a civil szakmai szempontok figyelembevételével a miniszter hatáskörébe utalja.

A civil szervezetek képviseletét ellátó jelölteket a miniszter a civil jelöltállítási rendszer választása alapján bízza meg, e téren döntési jogkörrel nem rendelkezik, a megfelelő módon megválasztott személyek megbízását nem tagadhatja meg.

A törvény részletesen meghatározza a testületek választására vonatkozó eljárási szabályokat. Az egyes elektori csoportok útján történő választással biztosítja a régiók és az országos civil szervezetek szerinti civil képviseletet.

A választási eljárás eredményes lefolytatása a Tanács és a Kollégiumok működésének elengedhetetlen feltétele, hiszen kizárólag akkor kezdhetik meg a működésüket, ha a Tanács a törvényben meghatározott teljes létszámmal feláll.

A 14. §-hoz

Az értelmező rendelkezések a)-g) pontjaiban azon fogalmak meghatározása található, amelyeket a törvény használ, de nem hivatkozik pontosan az annak tartalmát megadó jogszabályra (ilyen például a „közérdekű kötelezettségvállalás”, vagy a „régió” fogalma), vagy a vonatkozó civil jogi szakirodalom az adott fogalmat többféle összefüggésében használja, ezért a fogalomhasználat egyértelműsítése volt szükséges (ilyen például a „civil szervezet”, vagy az „országos hatókörű civil szervezet” fogalma). A közeli hozzátartozó esetében a Polgári Törvénykönyvről szóló 1959. évi IV. törvény 685. § b) pontjában meghatározott felsorolást a törvény kiegészíti az élettárssal.

-----STARTING---POINT---VEGE---

A 15. §-hoz

A törvény felhatalmazza a minisztert, hogy rendeletben szabályozza a civil jelöltállítási rendszer működésével, az Alapprogram kezelésével és felhasználásával, valamint az Alapprogram kezelőjének kiválasztásával kapcsolatos kérdéseket, illetve a működéssel kapcsolatos ellenőrzés és beszámolás rendjét. Ez a rendeleti szabályozás nem az Alapprogram működésének szakmai és együttműködési, belső szervezeti szabályaira vonatkozik (az a Tanács hatásköre, valamint a Kollégiumok ügyrendjeinek kérdése), hanem a végrehajtással összefüggő kormányzati feladatok megfelelő ellátását, a pénzügyi folyamatok szabályozását célozza.