1994. évi IV. törvény indokolása

a Magyar Nemzeti Bankról szóló 1991. évi LX. törvény és a központi költségvetés gazdálkodása egyes szabályainak módosításáról

-----STARTING---POINT---ALTALANOS--- 

A Magyar Nemzeti Bankról szóló 1991. évi LX. törvény (a továbbiakban: MNB tv. jegybanktörvény) 72. §-ának (1) bekezdése szerint „az MNB jogosult a pénzintézeti tevékenység körébe tartozó bármely műveletet végezni. Ez a meghatalmazás két évre szól, s e jogosultság időszakának letelte után az Országgyűlés dönt az MNB kereskedelmi banki funkcióinak végleges meghatározásáról.”

Az MNB törvény. már jelenleg is tartalmaz korlátozásokat a tekintetben, hogy a jegybank milyen „kereskedelmi banki” tevékenységet végezhet.

Az MNB törvény 72. §-ának (2) bekezdése értelmében az MNB forintban nem vezetheti gazdálkodó szervezetek és természetes személyek - ide nem értve az MNB alkalmazottait - bankszámláját, ezeknek hitelt nem nyújthat, illetőleg ezektől betétet nem fogadhat el.

Az MNB tehát már ma sem végezheti a törvény értelmében a legjellemzőbb „kereskedelmi banki” tevékenységeket, azaz vállalkozóknak pénzforgalmi számlát nem vezethet, hitelt nem nyújthat, azoktól betétet nem fogadhat el.

A Javaslat az MNB ún. kereskedelmi banki funkcióinak végleges meghatározására egyrészt olyképpen intézkedik, hogy tovább szűkíti az MNB által eddig végzett azon pénzintézeti tevékenységek körét, amelyek kereskedelmi banki feladatnak tekinthetők.

A Javaslat szerint a jövőben

a) az MNB nem vezetheti a biztosító intézetek pénzforgalmi számláját (MNB tv. 26. § (2) bek.),

b) az MNB nem vezetheti az értékpapír-forgalmazók pénzforgalmi számláját (MBN tv. 26. § (3) bek.),

c) az MNB nem írhatja elő - az Állami Bankfelügyelet egyetértésével -, hogy a pénzintézeti tevékenységet is végző egyéb jogi személyek pénzforgalmi számlájukat az MNB-nél ezetessék (MNB tv. 26. § (1) bek.).

Jogtechnikailag ez azt jelenti, hogy a Javaslat (10. § (2) bek. b) pontja és (3) bek.) a jegybanktörvény hivatkozott rendelkezéseit - a Javaslat hatálybalépésével egyidejűleg, illetőleg 1994. december 31. napjával - hatályon kívül helyezi.

A Javaslat másrészt az MNB pénzintézeti tevékenység végzésére való felhatalmazottságát - az MNB tv. 72. §-ának módosításával - újrafogalmazza (6. §).

A Javaslat nem érinti az MNB tv. 18. §-ának (2) bekezdését, amelynek értelmében az MNB vezetheti a - fejezeten kívüli - ún egyéb költségvetési szervek pénzforgalmi számláját. Kialakult álláspont az, hogy - a gyakorlati tapasztalatok alapján - ki kell dolgozni 1994. második felére az államháztartásról szóló 1992. évi XXXVIII. törvény teljeskörű műdosításának tervezetét. Ennek alkalmával felül kell vizsgálni a költségvetési szervek egyes tipusainak ismérveit, és az így kialakított típusok alapján lehet majd megalapozottan állást foglalni abban a kérdésben, hogy - a központi költségvetés érdekeit, szempontjait figyelembe véve - mely költségvetési szervek pénzforgalmi számláját indokolt az MNB-hez telepíteni, s ennek kapcsán lehet majd elvégezni az MNB tv. esetleges ismételt módosítását.

A Magyar Köztársaság 1993. évi költségvetéséről szóló 1992. évi LXXX. törvény 81. §-ának b) pontjával az Országgyűlés felkérte a Kormányt, hogy - a pénzpiaci viszonyok alakulása alapján - tegyen javaslatot arra, hogy a belföldi államadósság MNB-vel szemben 1990. december 31-én fennállt kamatozó részének mekkora hányadát indokolt állami értékpapírrá átalakítani.

E feladat teljesítésével összefüggésben a Javaslat az MNB-vel szemben fennálló belföldi államadósság kezelését érintően:

a) a költségvetés bevételei és kiadásai közötti időbeni eltérés áthidalására éven belüli likviditási hitelkonstrukciót alakít ki (Javaslat 3. §-a, MNB tv. 19. §-ának új (4) bekezdése);

b) akként rendelkezik, hogy a privatizációs hitelkonstrukciókból származó bevételeket az MNB tv. 20. §-ában meghatározott államadósság-rész törlesztésére kell fordítani, és hogy ez a törlesztés a jövőben növeli a jegybanki finanszírozhatóság mértékét (Javaslat 3-4. §-a, MNB tv. 19. §-ának új (6) bekezdése, illetőleg 30. §-ának új (3) bekezdése);

c) előírja az MNB tv. 20. §-ában meghatározott hitelállomány - kamatmentes, lejárat nélküli államadósság - állami értékpapírrá történő átalakítását (Javaslat 5. §-a, MNB tv. új (2)-(4) bekezdése);

d) a jegybanktörvény részévé teszi a monetáris politika céljainak eléréséhez és az államadósság kezeléséhez szükséges intézkedések miatti rendkívüli jegybanki kiadások és bevételek elszámolásának szabályait (Javaslat 7. §-a, MNB tv. 78. §-ának új (4) bekezdése);

e) összhangot hoz létre az 1990. december 31. napja előtt az MNB-vel szemben keletkezett állami hiteltartozás kedvezményes kamatai és az MNB külső - árfolyamveszteség nélküli - forrsáköltségei között (Javaslat 8. §-a, MNB tv. új 82. §-a).

-----STARTING---POINT---RESZLETES---

Az 1. §-hoz

A pénzintézetekről és a pénzintézeti tevékenységről szóló 1991. évi LXIX. törvény (a továbbiakban: pénzintézeti törvény) módosítására irányuló, a Javaslattal közel egyidőben az Országgyűlés elé kerülő törvényjavaslat újrafogalmazza a pénzintézet szükséghelyzetének kritériumait.

A jegybanktörvény és a pénzintézeti törvény összhangjának biztosítása érdekében indokolt a jegybanktörvényt is módosítani. A Javaslat megfogalmazása - mivel a pénzintézet szükséghelyzetének konkrét kritériumait nem tartalmazza - a pénzintézeti törvény szövegének esetleges változásaitól független, időtálló szabályozást ad.

A 2. §-hoz

Célszerű törvényileg rendezni néhány olyan speciális státusú, végső soron állami intézménynek tekintendő szervezet pénzforgalmi számlája vezetésének kérdését, amelynek pénzforgalmi számláját a „hagyomány” alapján ma is ténylegesen a jegybank vezeti. A Javaslat a jegybanktörvény 18. §-át (3) bekezdéssel egészíti ki, amelynek értelmében az MNB vezeti az Állami Fejlesztési Intézet Részvénytársaság, az Állami Vagyonkezelő Részvénytársaság és a Pénzintézeti Központ Részvénytársaság pénzforgalmi számláját.

A 3. §-hoz

A költségvetési bevételek és kiadások hónapon belüli ütemezése asszimmetrikus. A kiadások döntő része a hónap első napjaira összpontorul, ugyanakkor a bevételek inkább a hónap második felében folynak be. Az értékpapír-kibocsátás ugyanakkor a hiány finanszírozását szolgálja és annak ütemezésekor - a tőke-piaci szempontjai figyelembevéve - egyenletességre célszerű törekedni.

A költségvetési forgóalap folyamatos pénzellátása érdekében a Javaslat lehetővé teszi a forgóalap-számla néhány napos, átmeneti likviditási nehézségeinek korlátozott finanszírozását. Ez a központi költségvetés adott évi bevételi előírányzatának legfeljebb 2%-áig nyújtható hitel minden hónapban - több alkalommal vagy egybefüggően, de - legfeljebb 15 napig állhat fenn. Az év utolsó napján a költségvetésnek likviditási hitele nem lehet. A központi költségvetés a likviditási hiteltartozás után az MNB-nek a mindenkori jegybanki alapkamatot fizeti.

Ez a megoldás elsősorban azt szolgálja, hogy amennyiben a bevételek befolyásában váratlan tényezők miatt fennakadás van, vagy - elsősorban az értékpapírok lejárata miatt - nagyösszegű kifizetés válik szükségessé (miközben a hiány finanszírozása biztosított), ezt a likviditási nehézséget a jegybanki hitel áthidalhassa. A költségvetés ezzel a lehetőséggel csak kivételesen él (MNB tv. 19. §-ának új (4) bekezdése).

Tekintettel arra, hogy az MNB tv. 82. §-ának (1) bekezdésében meghatározott hitelállomány kamatozásában a jövőben nem a jegybanki alapkamat az irányadó (Javaslat 8. §-a), a Javaslat ezt szövegszerűen is tükrözi a költségvetési hiteles kamatozására vonatkozó rendelkezésben (MNB tv. 19. §-ának új (5) bekezdése).

A privatizációs bevételeknek a közvetlenül a költségvetési adósságot csökkentő része eddig a kamatozó, hosszúlejáratú jegybanki hiteleket törlesztette. A Javaslat megszünteti az árfolyamváltozások miatti adósságállomány lejáratnélküliségét. Ezzel lehetővé válhat, hogy a privatizációs bevételekből ezt az utóbbi kamatmentes adósságállományt csökkentsék. Ezt a lépést azért célszerű megtenni, mert a privatizációhoz kapcsolódó hitelkonstrukciók zömét a 3%-os kamatozású E-hitelkonstrukció jelenti (MNB tv. 19. §-a új (6) bekezdésének második mondata).

A 4. §-hoz

A Javaslat megtartja azt a szabályt, hogy a jegybanktörvény 20. §-ában meghatározott kamatmentes költségvetési tartozás, illetőleg annak változása a költségvetési hiány jegybanki finanszírozásának korlátját (19. § (3) bek.) nem érinti. E korlát az MNB által a központi költségvetésnek nyújtott hitelek és - figyelemmel a jegybanktörvény 22. §-ának (1) bekezdésére - a költségvetés folyó hiányának fedezésére kibocsátott, az MNB által véglegesen megvásárolt állampapírok állományváltozását szabályozza. A jegybank által megvalósítható finanszírozás a tervezett költségvetési bevételek meghatározott százalékában megadott korlát és a költségvetés adott évi hitel törlesztése összegeként határozható meg. A hatályos szabályozás szerint a nyújtható hitel (értékpapír-vásárlás) szempontjából figyelmen kívül kell hagyni a privatizációs bevételekből történő törlesztést. A privatizációs hitelkonstrukcióból származó hiteltörlesztés közgazdaságilag azonos természetű az egyéb költségvetési törlesztésekkel, ezért a Javaslat lehetővé teszi, hogy az MNB a jegybank által adható finanszírozás mértékének meghatározásánál az így törlesztett összeget is figyelembe vegye.

Az 5. §-hoz

A jegybanktörvény 20. §-ában meghatározott kamatmentes hitelállomány annak a következménye, hogy az MNB-nél felhalmozódott külföldi nettó devizatartozás nagy mértéke és a sorozatos leértékelések együttesen akkora árfolyamveszteséget eredményeztek, amelyet az MNB nem tudott érvényesíteni kamataiban, figyelembe véve a gazdaság szereplőinek - köztük a költségvetésnek - a fizetőképességét. Céltartalék-képzés helyett ezért az árfolyamváltozások miatt ily módon keletkező veszteséget a költségvetés lejárat nélküli kamatmentes hitel felvételével hidalta át. Ennek a hitelállománynak a törlesztése elvileg akkor indokolt, ha csökken az MNB-nél lévő nettó devizatartozás állománya, mert ez a gazdaságban lévő pénzmennyiség megnövekedését eredményezi. Monetáris okokból szükségessé válhat a gazdaságban meglévő többletpénz kivonása, amelyhez a hatályos szabályozás nem biztosít a jegybank számára rendszeresen elegendő eszközt. A kamatmentes költségvetési adósság állampapírrá alakítása lehetővé teszi, hogy az államkötvények értékesítésével a jegybank ki tudja vonni a többletlikviditást.

A Javaslat tehát abból indul ki, hogy az árfolyamváltozások miatti költségvetési adósság állami értékpapírrá való átalakítása elvileg az MNB-nél lévő nettó devizatartozás csökkenése esetén szükséges. A javasolt módszerrel a kamatmentes állomány átalakítása időben kiegyenlítetten terheli a költségvetést, és biztosítja, hogy a nettó devizatartozás csökkenésének bekövetkeztekor az MNB már rendelkezzen a szükséges eszközökkel az esetlegesen felmerülő monetáris problémák kezelésére.

A Javaslat szerint évente az előző évi - a jegybanktörvény 20. §-ában meghatározott - állomány 5.%-ának megfelelő részt kell átalakítani állampapírra.

Amennyiben azonban az MNB nettó devizatartozásai csökkennek, akkor a forintban kifejezett nettó devizacsökkenés mértékében kerül sor az átalakításra, de az átalakítandó mennyiség meghatározásakor figyelembe kell venni az előző években az 5.%-os szabály szerint átalakított állampapír-állományt. Előző évek alatt értendő a legutolsó olyan évtől a tárgyévig eltelt időszak, amelyben csökkentek a jegybank nettó devizatartozásai. Az átalakítandó összeg azonban ekkor sem lehet kevesebb, mint az előző évi állomány 5%-a, figyelembe véve azt a szabályt is, hogy a kamatmentes költségvetési adósságból állampapírrá átalakítandó mértéket csökkenteni kell azzal az összeggel, amekkora kamatmentes adósság törlesztésére került sor a tárgyévet megelőző évben a privatizációs hitelkonstrukciók alapján.

A 7. §-hoz

A Javaslat az MNB pénzintézeti tevékenység végzésére való felhatalmazottságát - elvileg, az MNB tv. 72. §-ának módosításával - a következők szerint határozza meg:

a) Az MNB jogosult azon szervek részére, amelyeknek pénzforgalmi számlát vezet, illetőleg vezethet, forintban a pénzintézeti tevékenység körébe tartozó bármely műveletet végezni.

b) Az MNB jogosult azon szervek és természetes személyek részére, amelyeknek (akiknek) pénzforgalmi számlát nem vezet, a Javaslatban kifejezetten megengedett bankműveleteket végezni. Ezek a megengedett műveletek - amelyeket a pénzintézeti törvény 4. §-ában pénzintézeti tevékenységként meghatározott tevékenységek további indokolt szűkítésével fogalmaz meg a Javaslat - a következők:

- jogszabály vagy hatóság rendelkezése alapján bankletéti ügylet;

- állam által kibocsátott, átruházható értékpapírral végzett műveletek;

- állam által kibocsátott értékpapír kezelése, állam által kibvocsátott értékpapír letéti kezelése;

- csekk, utazási csekk kibocsátása és belük fizetési forgalom lebonyolítása.

Bankletéteket az MNB jogszabály vagy hatósági rendelkezés alapján jelenleg is kezel. Állam által kibocsátott, átruházható értékpapírral értékpapír-ügyletet az MNB ma is köt, állam által kibocsátott értékpapírt, illetőleg értékpapír-letétet ma is kezel. Indokolatlan lenne elzárni a jegybankot attól az elvi lehetőségtől, hogy csekket, utazási csekket bocsásson ki, arra is gondolva, hogy a környező országokkal való idegenforgalom elősegítése érdekében - ha ezen országok központi, illetőleg jegybankja csak ilyen tartalmú megállapodást kész kötni - ne legyen a magyar fél törvényileg elzárva attól, hogy a jegybankok nemzeti valutára szóló csekkel, utazási csekkel láthassák el az egymás országába utazókat.

c) Az MNB - a hatályos joggal megegyezően - forintban vezetheti az MNB alkalmazottainak bankszámláját, ezektől betétet fogadhat el, illetőleg ezeknek hitelt nyújthat, részükre egyéb pénzintézeti szolgáltatást végezhet.

d) Az MNB - a hatályos joggal megegyezően - jogosult a postának, az országos készpénzforgalom lebonyolításával kapcsolatos számláját vezetni.

e) Az MNB - a hatályos joggal megegyezően - jogosult külföldi pénznemben és nemesfémekkel, továbbá a devizajogszabályok alkalmazásában külföldiekkel forintban a pénzintézeti tevékenység körébe tartozó bármely műveletet végezni.

A Javaslat tehát nem érinti az MNB-nek a devizaműveletek végzésére való felhatalmazottságát. Ez alapvetően azzal függ össze, hogy az ország külföldi adósságállományának és az ország devizatartalékainak kezelése az MNB feladata. A magyar kereskedelmi bankok együttes külső forrásbevonása gyakorlatilag elhanyagolható, így a több évvel ezelőtt végbement decentralizáció ellenére is és az ország külső pénzügyi biztonságának megőrzése érdekében az MNB-nek meg kell őriznie a devizaműveletek végzésére való korlátlan felhatalmazottságát. Az ország adósságállományának és a devizatartalékok kezelése érdekében folytatott jegybanki tevékenység hagyományosan alakult ki Magyarországon. E tevékenység a jegybank felelőssége, mivel mind az adósságállomány, mind a tartalékok alapvetően az MNB könyveiben szerepelnek. Az adósságállomány és a tartalékok kezelése érdekében szükséges műveletekhez a megfelelő tapasztalat, piaci hírnév és nemzetközi elfogadtatás az MNB-hez fűződik. Emellett az ország nemzetközi pénzügyi kapcsolataihoz. A nemzetközi fizetési forgalom akadálytalanságának biztosításához fűződő érdekek is azt követelik meg, hogy az MNB mint központi bank bármely műveletet végezhessen devizában.

Ugyanakkor az MNB-nek ez a devizaműveletek végzésére való felhatalmazottsága nem sérti a kereskedelmi bankok érdekeit. Azok a kereskedelmi bankok, amelyek rendelkeznek a szükséges személyi és tárgyi feltételekkel, megkapják a devizaműveletek végzésére történő felhatalmazást. Emellett a devizaműveletek végzésére felhatalmazott pénzintézetek bejelentés mellett vehetnek külföldről hitelt (MNB tv. 29. § (3) bek.).

f) Az MNB értékpapír-forgalmazási tevékenységére az egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvény az irányadó. Ennek a jegybanktörvényben jelenleg nem szereplő utaló szabálynak a törvénybe való felvételét az indokolja, hogy a jegybankra vonatkozó alapvető jogi szabályozás minél teljesebben mutassa be az MNB tevékenységét.

A 8. §-hoz

A Magyar Köztársaság 1992. évi költségvetéséről, valamint az államháztartás vitelének 1992. évi szabályairól szóló 1991. évi XCI. törvénynek az 1992. évi LXX. törvény 8. §-ával megállapított 36/A. §-a előírta, hogy az MNB által a monetáris politika céljainak eléréséhez szükséges, valamint az MNB könyveiben devizában fennálló esetlegesen felmerülő, rendkívüli kiadást, illetőleg bevételt - az ilyen bevételek és kiadások hosszútávú kiegyensúlyozása érdekében - a központi költségvetés és az MNB között - a Kormány és az MNB megállapodása alapján - az év utolsó napjáig el kell számolni.

Tekintettel arra, hogy ez a rendelkezés - az éves költségvetési törvények egy évre szóló hatálya folytán - csak az 1992. évre érvényesülne, a Javaslat a rendelkezést változatlan szövegezéssel átemeli a jegybanktörvénybe.

A 9. §-hoz

A központi költségvetésnek az 1990. december 31. előtt nyújtott hitelekre vonatkozó jelenlegi kedvezményes kamatmérték (a jegybanki alapkamat 40%-a) nem feltétlenül nyújt fedezetet az MNB külföldi forrásköltségeire. A javasolt új kamatfizetési rend hosszabb távon átlagosan tesz eleget annak a követelménynek, hogy a jegybank legnagyobb adósa, a költségvetés által fizetett kamatok fedezzék az árfolyamveszteség nélküli átlagos forrásköltségeket. A számítás két éves elcsúsztatása a költségvetés adósságszolgálati kiadásainak tervezhetőségét szolgálja.

A 10. §-hoz

A Javaslat újrafogalmazza a jegybanktörvénynek azt a rendelkezését, amely az MNB-nek gazdasági társaságokban való részesedéseit szabályozza.

a) Az MNB tv. jelenleg hatályos 84. §-ának (1)-(2) bekezdése értelmében, az MNB 1993. december 1. napjáig köteles elidegeníteni, illetőleg megszüntetni a belföldi pénzintézeti részesedéseit, illetőleg a tevékenységével össze nem függő gazdasági társasági részesedéseit.

Az erre irányuló munka közel áll a befejezéshez: a City bank az UNICBANK, a Nomura és a Daiwa-MKB belföldi pénzintézetekben fennálló részesedései eladása tekintetében az MNB - a fennálló elővásárlási jog alapján - tulajdonostársaival már megállapodott, a Központi Váltó- és Hitelbankot pedig jogutód nélkül megszünteti.

Az MNB azokat a belföldi társasági részesedéseit, amelyek nem a tevékenységével összefüggő gazdasági társaságokban (Nagybörzsöny Kft., Pénzügykutató Rt.) állnak fenn, értékesítette, illetőleg 1993. december 1. napjáig értékesíteni fogja.

Arról a kérdésről azonban, hogy az MNB által 1991-ben megalapított Exportgarancia Részvénytársaságban a tulajdonosi jogokat milyen módon kell gyakorolni, az Exportgarancia Részvénytársaság helyébe lépő Magyar Export-Import Bankról szóló, az előkészületben lévő külön törvényben célszerű intézkedni.

emellett azonban továbbra is nyitottnak kell tekinteni az MNB-nek a Közép-Európai Nemzetközi Bankban (CIB) lévő részesedése sorsát.

Bár az MNB - amelynek 34%-os részesedése van a CIB-ben - megkezdte a tárgyalásokat az MNB tv. hatályos szövege által megcélzott jogi helyzet elérése érdekében, a külföldi társulajdonosokkal nem sikerült megállapodásra jutni a CIB jövendő tulajdonosi struktúráját illetően. Ugyanakkor nem lehet vitás, hogy a magyar bankrendszer konkrét viszonyai között szükség van arra, hogy az olyan sikeres bankot, mint a CIB, a külföldi társtulajdonosok megelégedésére, azokkal egyetértésben működtesse a magyar fél.

A kétéves elidegenítési határidő annak idején a jegybanktörvény parlamenti vitája során került felvételre a törvény szövegébe; már a törvény elfogadása idején is ismert volt az, hogy egyes részesedések elidegenítése, figyelemmel arra, hogy ezek külföldi részvétellel működő pénzintézetekben állnak fenn, számos gazdasági, pénzügyi és jogi feltételtől függ, és az elidegenítésre a feltételek meglététől függően kerülhet sor.

A Javaslat értelmében az MNB tv. 84. §-ának (1) bekezdése - további két évvel meghosszabbítva az elidegenítési határidőt - akként rendelkezne, hogy az MNB devizajogszabályok alkalmazásában belföldinek tekintendő gazdasági társaságban részesedést nem szerezhet, illetőleg már megszerzett ilyen részesedéseit - a szükséges feltételek megteremtése esetén, de legkésőbb 1995. december 31. napjáig - elidegeníteni, illetőleg megszüntetni köteles. Az 1995. december 31-ei határidőt a CIB esetében különösen az indokolja, hogy a pénzintézeti törvény 94. 4-ának (1) bekezdése értelmében a CIB-nek eddig az időpontig egyébként is új tevékenységi engedélyt kell kérnie az Állami Bankfelügyelettől. Az említett határidőig az Exportgarancia Részvénytársaság helyébe lépő Magyar Export-Import Bankról szóló törvény is megalkotható.

b) A jegybanktörvény hatályos szövege eddig is lehetővé tette, hogy az MNB részt vehessen a pénzintézetek közötti országos elszámolásforgalom lebonyolítására létrehozott pénzintézetben (Országos Elszámolásforgalmi Központ Rt.; azóta már nem pénzintézeti besorolással működik). A Javaslat - hasonló megfontolásból, jelentőségére tekintettel - kifejezetten, a törvény erejénél fogva lehetővé teszi az MNB számára, hogy részt vehessen az értékpapírok tárolására, kezelésére és nyilvántartására 1993. október közepén megalakított gazdasági társaságban (Központi Elszámolóház és Értéktár Rt.,), attól függetlenül, hogy ennek működése az MNB tevékenységével összefügg.

E mellett a Javaslat az MNB részére egy általánosabb megfogalmazású felhatalmazást is ad arra, hogy a törvénymódosítás hatálybalépése után a pénzintézeti, az elszámolásforgalmi, illetőleg a tőkepiaci infrastruktúra fejlesztése érdekében a pénzintézetek, a posta, az értéktőzsde részvételével létrehozott gazdasági társaságban részt vehessen.

-----STARTING---POINT---VEGE---

A 11. §-hoz

a) Az előkészületben lévő devizatörvénnyel is összefüggésben, a Javaslat pontosabbá teszi az MNB devizális szabályozásának tárgyát (10. § (1) bek., MNB tv. 19. § (1) bek. és 71. § c) pontja), figyelemmel arra, hogy a jövőben a pénzintézetek is kaphatnak felhatalmazást nemesfémekkel (pl. arannyal) pénzintézeti tevékenység végzésére, illetőleg - a forint konvertibilitása irányába teendő lépéseknek megfelelően - egyre jellemzőbb az, hogy külföldiek forintszámlák felett rendelkeznek.

b) A Javaslat 10. §-a (2) bekezdésének a) pontja a 3. §-ban, d) pontja a 7. §-ban, az e) pontja pedig az 5. §-ban megfogalmazott törvénymódosításokhoz kapcsolódó hatályon kívül helyező rendelkezéseket tartalmazza.

c) A Javaslat (10. § (2) bek. b) pontja) - a Javaslat hatálybalépésével egyidejűleg - helyezi hatályon kívül a jegybanktörvénynek azt a rendelkezését, amely szerint az MNB - az Állami Bankfelügyelet egyetértésével - előírhatja, hogy a pénzintézeti tevékenységet is végző egyéb jogi személyek pénzforgalmi számláját az MNB-nél kell vezetni.

d) A központi költségvetés forgóalapjának napi állománya után 1991. óta az MNB a jegybanki alapkamat 40.%-ának megfelelő kamatot fizetett. Monetáris szabályozási szempontokat figyelembevéve az MNB ma már egyetlen pénzforgalmi számlára sem fizet kamatot, annak érdekében, hogy a jövedelem-tulajdonosokat a pénz jegybankon kívüli befektetésére ösztönözze. Igy nem indokolt a költségvetés javára történő kamatfizetésnél sem precedenst teremtő kivételt tenni (10. § (2) bekezdésének c) pontja).

e) Az MNB-nél a Javaslat értelmében megszűnő pénzforgalmi számlák áthelyezése (az ügyfél számára megfelelő bank kiválasztása, stb.) időt vesz igénybe, továbbá, arra is figyelmmel, hogy a pénzforgalmi jelzőszám-rendszer 1994. közepén-végén megváltozik, s indokolt elkerülni azt, hogy a számlatulajdonosnak az üzlet vitelével kapcsolatos, olyan fontos adata, mint a pénzforgalmi számlaszáma, rövid időn belül kétszer is megváltozzék, a Javaslat (10. § (3) bek.) a jegybanktörvénynek azokat a rendelkezéseit, amelyek értelmében az MNB vezetheti a biztosító intézetek, illetőleg az értékpapír-forgalmazók pénzforgalmi számláját, 1994. december 31. napjával helyezi hatályon kívül.

f) Az árfolyamváltozások miatti költségvetési adósságból - az MNB 1992. évi mérlege alapján - 1993-ban külön szabályozás szerint kell elvégezni az értékpapirosítást, mivel az 1992. évet érintően már államkötvénnyé alakították a korábban az MNB mérlegében szereplő rubelkövetelést. Indokolt tehát, hogy a Javaslat az 1992. évi folyamatok miatti átalakításnál ezt figyelembe vegye (10. § (4) bek.).

g) A Magyar Köztársaság 1993. évi költségvetéséről szóló 1992. évi LXXX. törvénynek az 1993. évi LXXII. törvény 3. §-ával megállapított 3. §-a (1) bekezdésének a) pontjában foglaltakat úgy szükséges módosítani, hogy az MNB által finanszírozható keretbe csak a hiányt finanszírozó állampapír-vásárlások tartozzanak bele. A Javaslat - összhangban a jegybanktörvény hatályos rendelkezéseivel - lehetővé teszi, hogy a nem hiányt finanszírozó állampapírok vásárlásra ne essen korlátozás alá (10. § (7) bek.).