1999. évi XLVII. törvény indokolása

a szőlőtermesztésről és a borgazdálkodásról szóló 1997. évi CXXI. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az Európai Unió és Magyarország között 1993-ban kötött borkereskedelmi megállapodás szerint a szerződő felek kölcsönösen elismerik az egymás területéről származó import borokra vonatkozóan a származási hely országának minőségtanúsítását. Eddig mind a korábbi jogszabályok, mind a hatályos bortörvény szerint kötelező volt az EU területéről származó import bor tekintetében is az Országos Borminősítő Intézet (OBI) minősítése, valamint az élelmezés-egészségügyi vizsgálat. Az Európai Unió Bizottsága ezt több alkalommal is kifogásolta.

Az 1998. december 31-ével lejárt szerződést a felek az 1999. évre meghosszabbították azzal, hogy 2000. január 1-től új megállapodást kötnek. A lejárt szerződés meghosszabbításának az Európai Unió Bizottságával folytatott tárgyalásokon kialakított feltétele volt, hogy a magyar fél a bortörvényből kiiktatja azt a rendelkezést, amely az Unió területéről származó borok származási hely szerinti minőségtanúsításának elismerését akadályozza, illetve változatlanul kötelezővé teszi az OBI minősítését, valamint az élelmezés-egészségügyi vizsgálatot. A tárgyalások során a magyar fél arra vállalt kötelezettséget, hogy a szükséges törvénymódosítás 1999. március 31-ig megtörténik.

A törvény szerint főszabályként továbbra is szükség van import borok esetén az OBI vizsgálatára, kivéve ha nemzetközi szerződés másként rendelkezik. Nemzetközi szerződés alapján a minőségtanúsítás kölcsönös elfogadására akkor van lehetőség, ha a szerződő felek kölcsönösen közzéteszik azoknak az intézményeknek a listáját, amelyek minőségtanúsítását elfogadják.

A 2. §-hoz

A borhamisítás elleni küzdelem egyik eszköze lehet a hamisítók nevének nyilvánosságra hozatala, amely az elkövető költségére a megyei napilapban, legalább egy országos napilapban és a Magyar Közlönyben történik. Természetes személy neve, lakóhelye személyes adatnak minősül, amelynek kezeléséhez törvényi felhatalmazás vagy az érintett hozzájárulása szükséges. Annak érdekében, hogy az eljáró hatóság a bortörvényben foglalt jogkövetkezmények (helyszíni bírság, üzembezáratás, termékmegsemmisítés, minőségvédelmi bírság) alkalmazása esetén elrendelhesse a jogsértés elkövetője nevének és lakóhelyének közzétételét, szükség van a bortörvény ilyen irányú módosítására. A törvény szerint a határozat közzétételére csak akkor van lehetőség, ha a határozat jogerőre emelkedett.

A 3. §-hoz

A borászati termékek előállítása során jelenleg nincs olyan egységes kötelezettség, mely lehetővé tenné a különböző célú ellenőrzések számára egyaránt alkalmas nyilvántartás megkövetelését. Az egységes szabályok alapján és formában vezetett ún. pincekönyv lehetővé tenné a termelők elszámoltatását és ellenőrzését a különböző hatóságok számára (APEH, OBI, Hegyközségek). Az egységes nyilvántartás kialakítása során az Európai Unióhoz való csatlakozásunk, jogharmonizációnk, illetve a borászati termékek adózási szempontjait is figyelembe kívánjuk venni.

A 4. §-hoz

A bortörvény elfogadása során Hidas község módosító javaslatként bekerült a Tolnai borvidék Völgységi körzetébe, melyet a Országgyűlés elfogadott, de adminisztratív hiba miatt a kihirdetett szövegből kimaradt, s ez helyesbítéssel nem volt korrigálható. Tekintettel arra, hogy a törvénymódosítási javaslat az eredeti törvény mellékletét megnyitotta, mód nyílott a borvidékekhez tartozó települések felülvizsgálatára és kibővítésére.

-----STARTING---POINT---VEGE---