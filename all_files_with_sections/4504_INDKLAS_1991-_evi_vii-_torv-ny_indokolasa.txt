1991. évi VII. törvény indokolása

a megyei (fővárosi) földművelésügyi hivatal létesítéséről és egyes hatáskört megállapító jogszabályi rendelkezések módosításáról

-----STARTING---POINT---ALTALANOS--- 

A tanácsrendszerben a mezőgazdasági szakigazgatási feladatok egy része a megyei szakigazgatási szervekhez kapcsolódott. A feladatok jelentős részét a minisztérium centrális irányításával működő szakintézmények látják el. A területi szakigazgatás jelenleg - megyei és regionális alapon szervezve - a különböző szakigazgatási intézmények egymás mellett létező, egymástól független rendszerében valósul meg.

Ennek részei:

- a megyei, fővárosi állategészségügyi és élelmiszerellenőrző szervezet,

- a megyei, fővárosi növény- és talajvédelmi szervezet,

- a földhivatalok,

- az erdőfelügyelőségek,

- a Mezőgazdasági Minősítő Intézet szervei,

- a Földmérési és Távérzékelési Intézet.

Az 1990-ben felgyorsult ágazati deregulációs folyamat következtében az állami beavatkozás csökkent és ez a folyamat ma sem lezárt. A politikai intézményrendszer változása lehetővé és szükségessé teszi a gazdasági környezet átalakítását. A földtulajdon, földhasználat lehetőségeinek bővítésével meg kell teremteni az alapot a tulajdonszerkezet változásához, a mezőgazdaságban kialakult üzemszerkezet átalakításához, abból a célból, hogy hatékonyan működő, hosszú távon is érdekelt agrárgazdasági egységek jöjjenek létre.

A tulajdonviszonyok átalakulása igényli a megfelelő szakigazgatási intézményrendszer kialakítását; a túlnyomó részben magántulajdonra épülő gazdasági szerkezet irányításához az igazgatási intézményrendszert is meg kell változtatni. Az agrárgazdaság piacgazdasági követelményekhez illeszkedő új működési feltételrendszerének kialakítása halaszthatatlanná vált. Ezzel párhuzamosan az intézmények hatáskörét meg kell tisztítani azoktól a feladatoktól, amelyek a privatizáció folytán a továbbiakban nem igényelnek közhatalmi közreműködést, beavatkozást.

-----STARTING---POINT---RESZLETES---

Az 1-3. §-okhoz

A szakigazgatási feladatok ellátásához - amelyek vitathatatlanul állami feladatok és más intézmény keretébe nem telepíthetők - biztosítani kell a szervezeti kereteket. A megyékben és a fővárosban létrehozandó földművelésügyi hivatalok a volt tanácsi szakigazgatási szervezetek által ellátott és a továbbiakban is ellátni szükséges ágazati szakigazgatási feladatokra szerveződnek.

A földművelésügyi hivatalok létrehozása tehát nem érintené a már meglévő szakintézmények önállóságát, de elősegítené a minisztérium és a települési önkormányzatok közötti - az ágazati jogszabályok végrehajtásával összefüggő - munkakapcsolatot.

Az alakuló szervezet gazdasági-, pénzügyi irányítását a létrehozandó Földművelésügyi Költségvetési Iroda végzi, amely gazdálkodási jogkörét tekintve önálló költségvetési intézmény. Az irodát a földművelésügyi miniszter a Növényegészségügyi és Talajvédelmi Felügyelet Költségvetési Irodájából és az Állategészségügyi és Élelmiszerellenőrzési Felügyelet Költségvetési Irodájából hozza létre.

Az irodához önálló jogi személyként, de gazdálkodási jogkörét illetően, részben önálló költségvetési intézményként kapcsolódnak a hivatalok.

A Ptk. 36. §-a alapján a költségvetési szerv jogi személy. A hivatkozott törvényhely szerint jogi személynek minősülő költségvetési szerveket a pénzügyi törvény felhatalmazása alapján a pénzügyminiszter rendelete gazdálkodási jogkörük tekintetében önálló és részben önálló költségvetési szervekre bontja. A hivatalok önálló gazdálkodási jogkörrel történő működtetését a feladataik nem teszik szükségessé. A részben önálló gazdálkodási jogkörrel elkerülhető a költséges, teljeskörű gazdasági apparátus kiépítése.

A törvényjavaslat meghatározza a hivatal alapvető feladatait, egyidejűleg rendelkezik arról, hogy ezekre, valamint a hivatal szervezetére vonatkozó részletes szabályokat a Kormány állapítsa meg.

A 4. §-hoz

A tervezet e szakasza a kapcsolódó magasabb szintű (törvényerejű rendelet) jogszabályi rendelkezéseknek az újszerű szervezet kialakítása miatt szükségessé vált módosítását tartalmazza.

Az 5. §-hoz

A földművelésügyi hivatalok létrehozása első lépés egy korszerű agrárigazgatási intézményrendszer kialakításához. A szervezet továbbfejlesztése olyan folyamat, amelynél tekintettel kell lenni arra is, hogy az agrárigazgatási feladatok döntően nem közigazgatási terület-beosztáshoz, hanem gazdasági térségekhez kötődnek. Az intézményrendszer irányításának egységesítése költségmegtakarítást, a felesleges párhuzamosságok megszüntetését eredményezné.

A törvényjavaslat ennek érdekében kötelezi a Kormányt az agrárigazgatási szervezet felülvizsgálatára és korszerűsítésére.

-----STARTING---POINT---VEGE---

A 6. §-hoz

Az igazgatási munka folyamatosságának biztosítása szükségessé teszi a törvénynek a kihirdetés napján történő hatálybalépését.

A hatálybalépéssel egyidejűleg gondoskodni kell az állategészségügyről szóló törvényerejű rendeletben a megszűnt munkásőrségre vonatkozó szövegrész hatályon kívül helyezéséről.