1999. évi XL. törvény indokolása

a Strasbourgban, 1992. november 5-én létrehozott Regionális vagy Kisebbségi Nyelvek Európai Kartájának kihirdetéséről

Indokolás

A Regionális vagy Kisebbségi Nyelvek Európai Kartáját 1992. november 5-én az Európa Tanács Miniszteri Bizottsága hozta létre.

Európa történelmi, regionális vagy kisebbségi nyelveinek védelmét szolgáló Karta meghatározza, mely nyelveket kell regionális vagy kisebbségi nyelveknek tekinteni a dokumentum alkalmazása tekintetében. A Karta azokra a nyelvekre vonatkozik, amelyeket valamely állam területén olyan polgárok használnak hagyományosan, akik az állam fennmaradó népességénél számszerűen kisebb csoportot alkotnak és amelyek az állam hivatalos nyelvétől, nyelveitől különböznek. A dokumentum a külön földrajzi területhez nem köthető nyelveknek is védelmet biztosít.

A dokumentum leszögezi, hogy a regionális vagy kisebbségi nyelvek magánéleti és közéleti gyakorlása elidegeníthetetlen jog, s egyetlen rendelkezése sem értelmezhető oly módon, amely akár az Emberi Jogok Európai Egyezménye által biztosított jogokat korlátozhatja, akár pedig feljogosítana olyan tevékenységre, amely sérti az Egyesült Nemzetek Alapokmányának céljait. Egyidejűleg választási lehetőséget kínál a részes államoknak, hogy speciális adottságaikat figyelembe véve maguk döntsék el, hogy a területükön beszélt regionális vagy kisebbségi nyelvek közül melyekkel kapcsolatban vállalják a Karta III. fejezetében vállalt kötelezettségeket, illetve a kötelezettségek közül is kiválaszthatják azokat, amelyeket vállalni tudnak és kívánnak.

A Karta II. része felsorolja azokat a célokat és elveket, amelyeket a részes államok a területükön használatos valamennyi regionális és kisebbségi nyelv vonatkozásában kötelesek figyelembe venni politikájuk, jogalkotásuk és gyakorlatuk alakítása során. Ezek a célok és elvek többek között rögzítik a regionális vagy kisebbségi nyelvek elismerésének és földrajzi körzetük tiszteletben tartásának a követelményét, a regionális vagy kisebbségi nyelvek magánéletben és közéletben való használatának megkönnyítését, illetve ezen nyelvek oktatásához és tanulásához a megfelelő formák és eszközök biztosítását.

A III. részben felsorolt vállalások konkrét intézkedéseket sorolnak fel arra vonatkozóan, hogy az oktatásügy, az igazságszolgáltatás, a közigazgatás, a tömegtájékoztatás, a kultúra és a közművelődés, a gazdasági és társadalmi tevékenységek és a határon túli cserekapcsolatok területén milyen módon lehetséges és kívánatos a regionális vagy kisebbségi nyelvek használatát elősegíteni.

Magyarország sajátossága, hogy kisebbségei területileg szétszórtan és rendkívül változó sűrűséggel helyezkednek el. Nehezen vagy egyáltalán nem határolható be olyan terület, ahol csak kisebbségek élnek. Ebből adódik, hogy Magyarország nem tudja a területén élő valamennyi népcsoport számára azonos súllyal és mértékkel biztosítani az általuk beszélt nyelv védelmét.

A Karta megerősítését kimondó 35/1995. (IV. 7.) OGY határozat a megerősítés tényén kívül tartalmazza azoknak a nyelveknek, valamint azoknak a cikkeknek és bekezdéseknek a felsorolását, amelyre nézve a Magyar Köztársaság a Karta III. része vonatkozásában a nemzetközi kötelezettségeket elvállalta.

A megerősítő okirat letétbe helyezése az Európa Tanács Főtitkáránál 1995. április 26-án megtörtént. A Karta nemzetközi jogi hatályba lépésének időpontja 1998. március 1., ezért rendelkezéseit ettől az időponttól kell alkalmazni.

A Nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. Cikk (1) bekezdése alapján a Regionális vagy Kisebbségi Nyelvek Európai Kartája kihirdetéséről szóló törvényjavaslatot az Országgyűlés elé kell terjeszteni.

A törvény tartalmazza a Karta szövegét az eredeti nyelvek közül angol nyelven, valamint ennek hivatalos magyar fordítását, továbbá az országgyűlési határozatnak megfelelő kötelezettségvállalásokat.