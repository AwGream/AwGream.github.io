1992. évi XII. törvény indokolása

a kisajátítással összefüggő jogszabályok egyes rendelkezéseinek hatályon kívül helyezéséről

-----STARTING---POINT---ALTALANOS--- 

I.

1. Az egyes törvények és törvényerejű rendeletek hatályon kívül helyezéséről és módosításáról szóló 1990. évi XXII. törvény a kisajátítás kivételessége követelményének érvényesítése érdekében szűkítette a kisajátítás jogcímeit, és a jövőre nézve kizárta a társadalmi szervezetek és szövetkezetek javára történ kisajátítás lehetőségét. Változatlan maradt viszont az a rendelkezés, amely szerint állami gazdaság összefüggő területén lévő tanya megszüntetése érdekében is helye lehet kisajátításnak.

Ez a kisajátítási jogcím nincs összhangban az Alkotmány 9. §-ában és a 13. § (2) bekezdésében foglaltakkal. A modern piacgazdaság jogi garanciarendszere megkívánja, hogy az állam vállalkozói tevékenysége során az állami vagyon mint köztulajdon ne élvezhessen megkülönböztetett védelmet. Ezért a fenti jogcím nem tekinthető olyan közérdekű célnak, amely indokolttá teheti magántulajdonban álló ingatlan kisajátítását. A törvényjavaslat következetesen érvényre kívánja juttatni azt az elvet, hogy általános, közérdekű cél érdekében csak a közérdeket képviselő állami szerv vagy helyi önkormányzat javára lehet a kisajátítással tulajdont biztosítani.

2. A kártalanítás teljességének a követelményével összhangban az ingatlantulajdon kisajátítása folytán fizetendő kártalanítás összege a kisajátításra kerülő ingatlan tényleges forgalmi értéke lehet. Minden olyan jogszabályi előírás, amely nem teszi lehetővé ennek az elvnek az egyértelmű érvényre juttatását, ellentétes az Alkotmány 13. §-ában foglaltakkal.

A törvényerejű rendelet 8. és 9. §-ában foglaltak a teljeskörű felsorolás igényével adták meg a kártalanítási összeg megállapításánál irányadó szempontokat, amelyből az következett, hogy az egyéb - a forgalmi értéket meghatározó - körülmények nem voltak figyelembe vehetőek. A törvényjavaslat egyértelművé kívánja tenni, hogy az ingatlan tényleges forgalmi értéke képezi a kártalanítási összeg alapját. A jövőben az államigazgatási és a bírósági gyakorlat feladata azoknak a tényezőknek a teljeskörű számbavétele, amelyek az adott ingatlan forgalmi értékének a meghatározásánál figyelembe vehetőek.

3. A törvényerejű rendelet 14. § (2) bekezdésében foglalt szabály, amely szerint a szövetkezet közös használatában álló ingatlanért járó pénzbeni kártalanítás akkor is a szövetkezetet illeti meg, ha az ingatlannak nem a tulajdonosa, korábban is sértette a tulajdonos jogait. Figyelemmel a szövetkezetekre vonatkozó jogi szabályozás változására is jövőben tarthatatlan, hogy a szövetkezet közös használatába adott mezőgazdasági ingatlanért járó kártalanítás a szövetkezetet és ne a tulajdonost illesse meg.

Ez maga után vonja, hogy a közös használatban álló ingatlan kisajátítása esetén a törvényerejű rendelet 14. § (1) bekezdésére figyelemmel a kártalanítás azokat a tulajdonosakat illesse meg, akik az ingatlannyilvántartásban tulajdonosi részarány és aranykorona érték szerint tulajdonosként szerepelnek. Közöttük a kártalanítási összeg felosztása a közös használatba adott földek egymáshoz való arányában történhet meg.

II.
-----STARTING---POINT---RESZLETES---

A helyi önkormányzatok és szervei, a köztársasági megbízottak, valamint egyes centrális alárendeltségű szervek feladat- és hatásköreiről szóló 1991. évi XX. törvény 47. §-a a Polgári Törvénykönyv 177. §-ának (2) bekezdését akként módosította, hogy a Polgári Törvénykönyv olyan részletszabályokat is tartalmazzon, amelyeket a kisajátításról szóló törvényerejű rendelet is rögzít. Másrészről a Polgári Törvénykönyv 177. § (2) bekezdése és 178. § (4) bekezdése nincs teljesen összhangban, mert az utóbbi rendelkezés szerint a kisajátítás részletes szabályait „külön jogszabály” tartalmazza.

Mivel az egyes rendelkezések hatályon kívül helyezése folytán a kisajátítási ügyek elbírálása a kártalanításra jogosultak számára kedvezőbb, ezért indokolt, hogy a törvény hatálya a folyamatban lévő ügyekre is kiterjedjen.

-----STARTING---POINT---VEGE---