2005. évi LXXXVIII. törvény indokolása

a közérdekű önkéntes tevékenységről

-----STARTING---POINT---ALTALANOS--- 

Az önkéntesség olyan természetes társadalmi attitűd, amelynek motivációs hátterében a szolidaritás, mint alapérték figyelhető meg. Az önkéntesség története egyidős az emberiség történelmével, de szabályozásának igénye csak az elmúlt évtizedben fogalmazódott meg. Ezt felismerve Európa számos országában ma már törvény szabályozza az önkéntes tevékenységet.

A Központi Statisztikai Hivatal adatai szerint a non-profit szervezetek önkéntes segítőinek száma meghaladja a 400 ezer főt, s az általuk teljesített, önkéntesen végzett munkaórák száma a 35 és fél milliót évente. Ez ma Magyarországon majd 17 és félezer főállású foglalkoztatott munkaidejének felel meg. Ennyi tehát a társadalmi megtakarítás a non-profit szervezeteken keresztül szerveződő önkéntes tevékenységhez kapcsolódóan, amelynek értéke szakértői becslések szerint hozzávetőlegesen 18 milliárd forint, így a nemzetgazdaságra gyakorolt jótékony hatása vitathatatlan. Ezzel szemben elhanyagolható a törvény hatálybalépésével egyidejűleg módosítani tervezett adótörvényekből következő minimális adóbevétel-kiesés, amely abból ered, hogy a jövedelem kiszámításánál nem kell figyelembe venni a törvény alapján az önkéntesnek nyújtott egyes, az önkéntes tevékenység végzéséhez feltétlenül szükséges juttatásokat.

A törvény elkészítése során fontos szerephez jutottak maguk az érintettek is, hiszen a nyitott jogalkotás követelményéhez igazodóan széleskörű társadalmi vitát folytatott arról le az előterjesztő. Ennek egyik elemeként internetes fórumok jöttek létre, amelyeken keresztül a civil szervezetek, állampolgárok párbeszédet tudtak kezdeményezni a jogszabály előkészítésében közreműködő szakemberekkel, a szakmai és civil szervezetek tagjaival és vezetőivel annak érdekében, hogy kölcsönösen megismerjék egymás álláspontját a szakterületeket érintő kérdésekben. A fórumok emellett alkalmat adtak a szféra szereplői közötti kapcsolat felvételére, szakmai párbeszédre is.

Az önkéntes tevékenység magyarországi megítélése ellentmondásos. Maga az önkéntesség széles körben elterjedt, ám a kapcsolódó jogi szabályozás nem kielégítő. A magyar jogszabályi környezet nemhogy nem ösztönzi, hanem - a ma még fennálló korlátokkal - néhol kifejezetten hátráltatja is az önkéntes munka terjedését és ezzel a még erőteljesebb társadalmi hozzájárulás kialakulását. Jelenleg az önkéntesnek kell bizonyítania a hatóság esetleges vizsgálati megállapításával szemben, hogy a tevékenysége nem az adó- és járulékfizetési kötelezettség alól kivont munkavégzés. Az önkéntes segítés során kapott szolgáltatás a segített személynél természetbeni juttatásként adó- és járulékköteles, feltéve, hogy azt nem közhasznú jogállású szervezettől kapja.

A törvény az önkéntes tevékenység össztársadalmi szempontból legjelentősebb részére hoz létre egy olyan új, önálló jogviszonyt, amelyben az önkéntes a leglényegesebb vonatkozásokban a munkavállalóéhoz hasonlóan védelemben részesül, az önkéntes által kapott, költségtérítés-jellegű juttatások adó- és járulékmentesek lesznek. Ugyanakkor az alanyi és az ellátható tevékenységi kör pontos meghatározásával és az ellenőrzés feltételeinek megteremtésével a törvény minimalizálja a jogviszony teremtette lehetőségekkel történő visszaélés lehetőségét, de nem teszi jogellenessé egyúttal a törvény hatályán kívül eső szervezeti, illetve tevékenységi körben sem önkéntesek alkalmazását más jogviszonyok keretében.

-----STARTING---POINT---RESZLETES---

Az 1. §-hoz

A törvény hatálya kiterjed a magyar és külföldi állampolgárok által Magyarországon végzett önkéntes tevékenységre, valamint a magyar állampolgár által magyarországi fogadó szervezetnél külföldön végzett önkéntes tevékenységre. A külföldi fogadó szervezetnél végzett önkéntes tevékenység nem tartozik e törvény hatálya alá; minderre e támogatott jogviszonyra vonatkozó szabályok betartásának és a jogviszonyhoz kapcsolódó kedvezményeknek az ellenőrzése miatt van szükség. A külföldi székhelyű civil szervezetek és egyházak magyarországi tagszervezetei társadalmi szervezetként, egyházi jogi személyként történő bírósági nyilvántartásba vétellel elnyerik a jogot közérdekű önkéntesek alkalmazására, amelyre ezeknek a szervezeteknek más jogok és kötelezettségek gyakorlása miatt is szükség van, hiszen csak ilyen módon válhatnak jogosulttá pl. a személyi jövedelemadó 1%-ára is.

Természetesen annak sincs akadálya, hogy pl. egy magyarországi közhasznú egyesület megállapodjon egy külföldi, hasonló tevékenységet folytató szervezettel, hogy a közhasznú tevékenysége körébe tartozó önkéntes programot közösen működtetik. Ebben az esetben a fogadó szervezet a magyarországi székhelyű egyesület lesz, őt terheli valamennyi az önkéntes jogviszonyból származó jog és kötelezettség, de a külföldi partnerszervezettel megállapodhat úgy, hogy az biztosítsa az ellenszolgáltatásnak nem minősülő juttatásokat akár külföldi önkéntesek magyarországi foglalkoztatásáról, akár magyar önkéntes külföldi foglalkoztatásáról van szó. Minthogy azonban az önkéntes jogviszony a magyarországi fogadó szervezet és az önkéntes között áll fenn, a juttatások szerződésszerű biztosításáért az önkéntes felé a fogadó szervezet továbbra is felel, a külföldi szervezettel egyetemlegesen.

A jogszabály hatálya csak a 3. §-ban fogadó szervezetként megjelölt szervezeteknél, személyeknél, az ott meghatározott tevékenységekre terjed ki. A más szervezeteknél (pl. nem közhasznú társadalmi szervezeteknél, alapítványoknál), illetve más tevékenységi körben (pl. közhasznú alapítvány üzletszerű gazdasági-vállalkozási tevékenysége körében) végzett ingyenes munkavégzést - vagyis a köznyelvi értelemben vett, a törvényben határozottaknál szélesebb jelentésű önkéntességet - nem teszi jogellenessé, azok ha a feltételek adottak, más jogviszony (pl. egyesületi tagsági jogviszony, ingyenes polgári jogi szerződés) keretében megvalósíthatóak. A törvény tehát az önkéntesség egyéb formáit nem akadályozza meg, de nem is támogatja azzal, hogy lehetővé teszi számukra azoknak az önkéntes jogviszonyban történő végzését. Minderre a feketemunka visszaszorítása és a kedvezményekkel való visszaélés megakadályozása érdekében van szükség.

Nem terjed ki a jogszabály hatálya azokra az önkéntes tevékenységekre, amelyekre jelenleg is külön jogszabályok vonatkoznak. Ilyen pl. az önkéntes és létesítményi tűzoltóság, valamint a polgári természetőrség, továbbá az önkéntes tevékenységgel rokon önkéntes véradás.

A 2. §-hoz

A közérdekű önkéntes tevékenység meghatározása az önkéntesség nemzetközileg elfogadott meghatározását követi: ellenszolgáltatás nélkül, mások javára, szabad elhatározásból végzett munka, s kiegészíti a közérdekűség követelményének megfelelően a törvényben meghatározott fogadó szervezet és tevékenységi kör meghatározásával. Nem tekinthető a fentiek alapján közérdekű önkéntes tevékenységnek, ha az illető a tevékenységet ellenérték fejében vagy maga, illetve közeli hozzátartozója javára végzi, továbbá, ha a tevékenységre jogszabály vagy bírósági, hatósági határozat kötelezi.

Ha a tevékenység jellegénél fogva, illetve a felek között egyébként fennálló jogviszony (pl. tagsági jogviszony) miatt az ingyenes tevékenység más jogviszonyban is végezhető, akkor a törvény lehetőséget ad arra, hogy a felek eldöntsék, önkéntes jogviszonyban vagy más jogviszonyban végzik a tevékenységet. Ez utóbbi esetben nincs szó a törvényben meghatározott adminisztrációs, illetve írásba foglalási kötelezettségről és ellenőrzésről, de a felek nem lesznek jogosultak a kedvezményekre sem.

A törvény szerint ellenszolgáltatásnak minősül minden olyan vagyoni előny, amelyhez az önkéntes vagy közeli hozzátartozója az önkéntes tevékenységhez kapcsolódóan jut. Nem várható el ugyanakkor, hogy az önkéntes a tevékenységével kapcsolatban felmerülő költségeket maga viselje. Ezeket az önkéntes tevékenységhez szükséges természetbeni juttatásokat, illetve a szükséges költségek megtérítését a törvény nem minősíti ellenszolgáltatásnak, hiszen az nem hozza jobb vagyoni helyzetbe az önkéntest, hanem csak nem engedi, hogy rosszabb anyagi helyzetbe kerüljön azért, mert önkéntes tevékenységet végez. Ez alól egyedül a h) pontban meghatározott, jelenleg maximálisan évi 11 400 Ft összegű jutalom (pl. könyvjutalom) a kivétel, amelynek megtiltása életszerűtlen lenne, ellentétben állna a jelenlegi gyakorlattal, s nem jelent költségvetési bevételcsökkenést.

A többi juttatás az önkéntes tevékenység ellátásához szükséges feltételek biztosítását jelenti: pl. a lakóhelytől távol végzett utazás, szállás, étkezés megfizetése, hozzájárulás a mentőkutya ellátásához, a harmadik világ országaiba utazáshoz szükséges védőoltások, illetve a polgárőr tevékenységéhez felhasznált benzin költségeinek megtérítése, vagy a szociális intézményben történő önkéntes tevékenység ellátásához szükséges tanfolyam költségének a megfizetése. Fontos kiemelni, hogy a jutalom kivételével mindegyik juttatásnál feltétel, hogy csak akkor adható, ha az a közérdekű önkéntes tevékenység ellátásához szükséges, vagyis, hogy nélkülük az önkéntes tevékenységet nem, vagy komoly nehézségek árán lehetne ellátni.

A napidíj a külföldön, illetve a külföldi által Magyarországon végzett önkéntes egyéb költségeinek átalánytérítése. A visszaélést akadályozza a (4) bekezdés szabálya, miszerint ha az önkéntes egy időben több fogadó szervezettel is önkéntes jogviszonyban áll, egy napra csak egy szervezettől fogadhat el napidíjat. Az (5) bekezdés a nemzetközi önkéntességet segíti az 1. §-hoz írt indokolásnak megfelelően.

A 3. §-hoz

Az (1) bekezdés meghatározza a fogadó szervezeteket és azokat a tevékenységeket, amelyeket a fogadó szervezet önkéntessel elvégeztethet. Az a)-e) pontban említett csoport esetében a fogadó szervezet típusa és a tevékenység jellege a döntő: a lakosság közszolgáltatásokkal történő ellátásáért felelős helyi önkormányzatok és társulásaik, a kisebbségek kulturális jogainak letéteményeseiként a kisebbségi önkormányzatok, az állami, önkormányzati feladatokat ellátó költségvetési szervek, a közhasznú, kiemelkedően közhasznú szervezetek és az egyházi jogi személyek tartoznak ebbe a csoportba. A nem közhasznú társadalmi szervezetek és alapítványok azért nem kerültek be a fogadó szervezeti körbe, mert esetükben a közhasznú tevékenység ellátása és az ennek ellenőrzéséhez szükséges nyilvánosság nincs biztosítva. Ha egy szervezet nem tudja vagy akarja a közhasznú szervezeti státuszból következő ügyviteli többletterhet vállalni, nem várható el a közérdekű önkéntességgel összefüggő adminisztrációs kötelezettségek ellátása. A szabályozás tehát azt is elősegítheti, hogy a közhasznú jogállásra egyébként jogosult vagy jogosulttá tehető szervezetek valóban megfeleljenek e követelményeknek, kérjék a közhasznú szervezetek nyilvántartásába történő felvételüket, és ezzel átláthatóbbá tegyék működésüket. A jogviszonnyal járó legalitással és kedvezményekkel történő visszaélések kiküszöbölése érdekében került meghatározásra a tevékenység jellege. Ezáltal kiküszöbölhető, hogy egy gazdasági társaság és egy közhasznú szervezet közösen végezzen üzletszerű gazdasági tevékenységet oly módon, hogy az illegális munkavégzést önkéntes jogviszonnyal leplezik. Ezért került meghatározásra például, hogy közhasznú szervezet közhasznú (pl. szociális, oktatási, kulturális, környezetvédelmi, sport) tevékenysége és működése körében, egyházi jogi személy hitéleti, közcélú tevékenysége és működése körében foglalkoztathat önkéntest. A működéssel összefüggő tevékenységek említése azt a célt szolgálja, hogy önkéntessel lehessen ellátni az ügyviteli, könyvelői stb. tevékenységet is.

Természetesen a nem közhasznú szervezeteknek is van lehetőségük a köznyelvi értelemben vett, a törvényben meghatározottaknál szélesebb jelentésű önkéntesség foglalkoztatására más jogviszony keretében.

A fogadó szervezetek másik csoportjába olyan - jogszabályban pontosan definiált - intézmények, illetve szolgáltatók tartoznak, amelyek a társadalom szempontjából kiemelkedő szolgáltatásokat nyújtanak, működtetésük engedélyhez, regisztrációhoz, illetve ellátási szerződéshez kötött, s a működtetésükhöz szükséges személyi és tárgyi minimumfeltételek is többnyire jogszabályban vannak meghatározva. Amennyiben az intézmény nem jogképes, annak fenntartója lehet fogadó szervezet, amely egyébként is gyakorolja az intézménnyel kapcsolatos jogokat és kötelezettségeket. A fenntartó bármely természetes vagy jogi személy, illetve jogi személyiséggel nem rendelkező gazdasági társaság lehet, az ágazati jogszabályoknak megfelelően. Fontos megszorítás azonban, hogy a fogadó intézmény, illetve fenntartója csak a jogszabályban meghatározott közszolgáltatásai, vagy e közszolgáltatásokhoz kapcsolódóan a közszolgáltatásait igénybevevőknek nyújtott többletszolgáltatások körében jogosult közérdekű önkéntes foglalkoztatására. Nincs arra lehetőség, hogy a fenntartó más nyereségérdekelt tevékenysége érdekében használja az önkéntes munkáját. E körbe olyan tevékenységek tartozhatnak, mint a hospice, a betegek, ellátottak megfürdetése, önkéntes részvétel régészeti kutatásokban.

A fogadó intézmények beemelése a fogadó szervezetek körébe a kiemelkedő fontosságú ellátásokat, szolgáltatásokat igénybe vevők érdekeit szolgálja, így nem diszkriminálhatóak egyes szolgáltatók a fenntartójuk típusa szerint. Ellenkező esetben az ellátásokat, szolgáltatásokat igénybe vevőket sújtaná az önkéntesek hiányából adódó esetleges alacsonyabb szolgáltatási színvonal. Meg kell jegyezni, hogy nyereségérdekelt szolgáltatók elsősorban az egészségügyben találhatók, esetükben pedig az egészségügyi tevékenység végzésének egyes kérdéseiről szóló 2003. évi LXXXIV. törvény 17. §-a eddig is fenntartótípusra való tekintet nélkül lehetővé tette ún. önkéntes segítők foglalkoztatását. Fontos szempont, hogy a (3) bekezdés alapján ezen intézményekben sincs lehetőség a jogszabályban meghatározott minimumfeltételeknek önkéntessel való teljesítésére. Vagyis a normatív állami támogatás, az Egészségbiztosítási Alapból történő finanszírozás, amely az ellátott feladatokhoz szükséges foglalkoztatási feltételek ellátásához történő állami hozzájárulást is tartalmazza, az önkéntesek foglalkoztatásával nem válhat a for-profit fenntartó nyereségévé.

A fogadó intézmények utóbbi csoportja a (2) bekezdés alapján nem jogosultak engedélyköteles építési munkában való részvételre önkéntest foglalkoztatni. Természetesen, amennyiben pl. egy kistelepülés a lakóinak bevonásával kíván iskolát építeni, a helyi önkormányzat fogadó szervezetként foglalkoztathat önkénteseket, ugyanígy a hívek önkéntesként vehetnek részt a templom építésében, de egy nyereségérdekelt fenntartó a beruházásaihoz nem lesz jogosult önkéntes munka igénybevételére.

Az egészségügyi jogszabályok és a szociális jogszabályok bizonyos körben előírják a szolgáltató, illetve fenntartója számára, hogy az ellátás biztonsága érdekében a tevékenységére felelősségbiztosítási szerződést kössön. A (4) bekezdés ezen intézmények számára írja elő, hogy a felelősségbiztosítási szerződésnek ki kell terjednie az önkéntesek által okozott károkra is. Ahol ezt ágazati jogszabály nem teszi kötelezővé, ott csak akkor kötelező az önkéntes által okozott kár megtérítésére felelősségbiztosítási szerződést kötni, ha az önkéntes nem az Európai Gazdasági Térségről szóló megállapodásban részes állam polgára, vagy annak családtagja, és nem menekült, menedékes, letelepedett vagy bevándorolt [ld. 4. § (4) bekezdése]

A 4. §-hoz

A törvény meghatározza a közérdekű önkéntes tevékenységet végzőkre vonatkozó általános szabályokat. Önkéntes bármely cselekvőképtelen, korlátozottan cselekvőképes, illetve 10. életévét betöltött, kiskorúsága miatt cselekvőképtelen személy lehet. A törvény tehát a 10 év alattiakat és a cselekvőképességet kizáró gondnokság alá helyezetteket kizárja az önkéntesek köréből, hogy belátási képességük hiányával ne lehessen visszaélni. A jelenlegi gyakorlat azt mutatja, hogy sok 14 év alatti gyermek végez önkéntes tevékenységet iskolán kívül, elsősorban a környezet- és természetvédelemmel kapcsolatos tevékenységek körében - visszásságok nélkül. Ezek a tevékenységek szülői engedéllyel, de szülői felügyelet nélkül, általában civil szervezetek szervezésében történnek. A szolidaritás fontos eleme a gyermekek felelős felnőtté válásának, s ezért az önkéntesség megtiltása mind a gyermek, mind a társadalom részére káros és - a már említett gyakorlat miatt - életszerűtlen. A törvény elfogadása esetén e tevékenység szabályozott keretek közé kerül, amely fokozott védelmet jelent a gyermekek és a gondnokoltak számára. A törvény a cselekvőképtelenek és a korlátozottan cselekvőképesek önkéntes szerződései vonatkozásában a Polgári Törvénykönyvről szóló 1959. évi IV. törvény (a továbbiakban: Ptk.) rendelkezéseitől eltérő szabályokat is megállapít, szigorú garanciák mellett.

A törvény rögzíti az önkéntes által ellátható tevékenységek körét. Ha jogszabály feladat ellátását, munkakör betöltését képzettségi, nyilvántartásba vételi, egészségügyi vagy egyéb feltételekhez köti (pl. orvos, ápoló), az önkéntes meg kell, hogy feleljen e kritériumoknak. Ha egy jogszabály meghatározott feladatok ellátását meghatározott jogviszonyhoz köti (pl. köztisztviselők, ügykezelők szolgálati jogviszonya, bírói, ügyészi szolgálati jogviszony), e feladatokat önkéntes nem láthatja el. A törvény lehetőséget ad arra is, hogy egyes ágazati jogszabályok bizonyos munkakörökben kifejezetten kizárják önkéntesek alkalmazását.

A törvény megtiltja a fogadó szervezeteknek, hogy a munkavállalójukat, közalkalmazottjukat, vagy más, részükre ellenérték fejében munkát végző személyeket munkakörükben önkéntesként foglalkoztassanak, kijátszva ezzel a túlórára, ügyeletre vonatkozó jogszabályokat. A törvény nem teszi lehetővé azt sem, hogy ha egy szervezetnél jogszabályi kötelezésen alapuló munkát végeznek, e tevékenységi körben ugyanaz a személy önkéntesként is tevékenykedhessen.

A törvény a közoktatási intézményben tanulók védelme érdekében kizárja, hogy a gyermekek helyzetével a közoktatási intézményben közérdekű önkéntes tevékenységeket is végeztessenek.

Az Európai Közösségek Tanácsa 2004. december 13-án fogadta el a harmadik országok állampolgárai tanulmányok folytatása, diákcsere, javadalmazás nélküli gyakorlat, illetve önkéntes szolgálat céljából történő beutazásának feltételeiről szóló 2004/114/EK Irányelvét. Az Irányelv többek között meghatározza, hogy a tagállamok milyen feltétekkel adhatnak tartózkodási engedélyt az Európai Gazdasági Térségen kívülről érkezők számára, ha azok önkéntes tevékenység végzése céljából érkeznek a tagállam területére. A vonatkozó 11. cikkely szerint az önkéntes tevékenységre minden esetben felelősségbiztosítási szerződést kell kötni, és biztosítani kell az egészségügyi szolgáltatások fedezetét is. A törvény ennek megfelelően többletfeltételeket állapít meg a harmadik államból érkező önkéntesekre, s egyúttal elrendeli a foglalkoztatás elősegítéséről és a munkanélküliek ellátásáról szóló 1991. évi IV. törvény 7. §-ának és a külföldiek magyarországi foglalkoztatásának engedélyezéséről szóló 8/1999. (XI. 10.) SzCsM rendelet alkalmazását is.

Az 5. §-hoz

A törvény a 18 év alatti és a gondnokolt önkéntesek védelme érdekében meghatároz különös szabályokat. Az általuk ellátható tevékenység nem határozható meg kimerítő jelleggel, de a törvény feltételül szabja, hogy csak a gyermek, illetve gondnokolt érdekeivel összhangban álló önkéntes tevékenység végezhető, és a gondnokoltak, illetve a 16 éven aluliak esetében nem teszi lehetővé a külföldi önkéntes tevékenység elvállalását sem. Ilyen tevékenységek lehetnek például állatetetés, erdő tisztántartása, közös utcatakarítás stb.

A törvény nem határozza meg az önkéntes tevékenységre fordítható időt, mint a Munka Törvénykönyve, a munkaviszony létesítéséhez kapcsolódó gazdasági kényszer az önkéntesség vonatkozásában ugyanis nem jelenik meg. A 18 év alatti önkéntesek védelme ugyanakkor megkívánja a tevékenységre fordítható maximális idő és a minimálisan szükséges napi pihenőidő meghatározását, amelyet - ha az önkéntes több szervezetnél is végez közérdekű önkéntes tevékenységet - nem fogadó szervezetenként, hanem összesen kell számítani. Ez abszolút korlát, de az önkéntes tevékenységre fordítható maximális idő a tevékenység jellegének és az önkéntes életkorának, fejlettségének, képességeinek függvényében - az (1) bekezdés rendelkezései szerint - kevesebb is lehet.

A 6. §-hoz

A közérdekű önkéntes tevékenység ellátására a törvény létrehozza az önkéntes jogviszonyt, mint egy munkavégzésre irányuló sui generis jogviszonyt. E jogviszony szabályait a törvény és a Ptk. szabályai határozzák meg. A jogviszony alanyai a fogadó szervezet és az önkéntes, de nincs akadálya annak, hogy a szerződésben félként szerepeljenek más személyek, mint pl. az önkéntesek „közvetítésével” foglalkozó civil szervezetek, vagy külföldi önkéntes program esetén a külföldi partner.

Az önkéntes szerződés létrejöhet szóbeli megállapodással, írásbeli megállapodással vagy a Ptk. 216. §-ának (1) bekezdése alapján ráutaló magatartással. A szerződésben meg kell állapodni többek között a jutalom kivételével az önkéntesnek biztosított juttatásokban. Meg kell határozni a közérdekű önkéntes tevékenységre fordítandó időt és a pihenőidőt is. Erre vonatkozóan - lévén, hogy az önkéntes szerződés megkötése esetén nincs semmiféle gazdasági kényszer - a jogszabály nem határoz meg szabályokat, azt az önkéntes szabadon vállalhatja fel. Ennek meghatározása a tevékenységek különböző volta miatt (pl. folyamatos mentés külföldön, katasztrófa sújtotta területen, betegfürdetés kórházban) sem lehetséges. A fogadó intézménynél végzett közérdekű önkéntes tevékenység esetében az ágazati jogszabályok az önkéntes szerződés több kötelező tartalmi elemét is meghatározhatják - az egyes tevékenységek, intézmények, szolgáltatások jellegének megfelelően.

Korlátozottan cselekvőképes személy esetében az önkéntes szerződést a törvényes képviselő (szülő, gyám, illetve gondnok) hozzájárulásával az önkéntes köti meg. Cselekvőképtelen önkéntes esetén a szerződést a szülő, gyám köti meg, hiszen a cselekvőképtelen személy jognyilatkozata a Ptk. 12/C. §-ának (1) bekezdése szerint semmis, de a szerződés megkötéséhez szükség van a gyermek beleegyezésére. A gyámhatóság jóváhagyását kell kérni a tartós és rendszeres önkéntes tevékenység esetén.

Az önkéntes szerződést írásba kell foglalni, ha legalább tíz napra kötik. A korlátozottan cselekvőképes és cselekvőképtelen önkéntesek védelmét szolgálja, hogy csak akkor nem kell a szerződést írásba foglalni, ha egyszeri alkalomról van szó, pl. a gyermek közterület egynapos takarításában vesz részt. A fentieknél rövidebb időtartamú szerződéseket is írásba kell foglalni az önkéntes védelme (az önkéntes harmadik országból érkezik, illetve a tevékenységét külföldön végzi, vagy egyébként kéri, a felmondási jogot korlátozzák), az állami ellenőrzés eredményessége (az önkéntes engedélyköteles építési munkában vesz részt), a jogviták rendezése (az önkéntes juttatásban részesül, az akár csak egy egységes pólóból álló munkaruha és a jutalom kivételével), illetve a közfeladat-ellátás biztonsága érdekében (ágazati jogszabály elrendeli).

A 7. §-hoz

A törvény meghatározza az önkéntes szerződés megszűnésének eseteit. Ha jogszabály vagy az önkéntes szerződés másként nem rendelkezik, a szerződést bármelyik fél felmondhatja. A gondnokoltakat és a 16 év alattiakat védi az a szabály, hogy az azonnali hatályú felmondáshoz való joguk nem korlátozható. A korlátozottan cselekvőképes önkéntes az önkéntes szerződést a törvényes képviselő hozzájárulás nélkül is felmondhatja, míg cselekvőképtelen személy esetén a törvényes képviselő jogosult a szerződés megszüntetésére.

A 8. §-hoz

A fogadó szervezet kötelességei közé tartozik a munkavédelmi követelmények betartása, a szükséges tájékoztatás megadása, ismeretek biztosítása, amely vonatkozhat mind a biztonságos munkavégzésre, mind a szakmai, etikai és jogszabályokra, mind pedig a tevékenység ellátásához szükséges nyelvismeretre. A törvény a cselekvőképtelen önkéntesek védelme érdekében előírja folyamatos és szakszerű felügyeletüket. A nemzetközi önkéntes tevékenységgel kapcsolatos legfontosabb juttatások, illetve a 2004/114/EK Irányelv által megkövetelt egyéb feltételek biztosítását a törvény - az önkéntes szerződés ellenkező rendelkezése hiányában - a fogadó szervezetre telepíti annak érdekében, hogy az e körülményekért felelős fél minden esetben megállapítható legyen. Mindez az önkéntes védelmét szolgálja, és az Irányelvben foglaltak teljesítéséhez is szükséges.

A 9. §-hoz

Az önkéntes a fogadó szervezet utasítása szerint köteles eljárni. A törvény az önkéntes védelme és mások biztonsága érdekében meghatározza, hogy az önkéntes köteles megtagadni az utasítás teljesítését, ha azzal mást veszélyeztet. Szintén az önkéntes védelmét szolgálja, hogy az őt veszélyeztető, jogszabályba illetve a szerződésébe ütköző utasítást megtagadhatja. Ha pedig az utasítás nem tartozik az említett két csoportba, de másnak kárt okozhat, a kártérítési felelősség alól mentesül az önkéntes, ha erre felhívja az utasítást adó figyelmét.

A 10. §-hoz

Az önkéntes szerződés teljesítése és a kártérítés a Ptk. szabályain alapul, ugyanakkor a törvény két esetben a munkavállalóhoz hasonló védelemben részesíti az önkéntest, ezáltal megteremti a feladatellátás biztonságát, és ösztönzi az önkéntes tevékenységet. Egyrészt úgy rendelkezik, hogy a harmadik személynek okozott kárért a fogadó szervezet felel. Az önkéntes biztonságát szolgálja az a rendelkezés is, amely szerint, ha az önkéntest, illetve halála esetén közeli hozzátartozóját a közérdekű önkéntes tevékenységgel összefüggésben kár éri, azért a fogadó szervezet köteles helyt állni, az önkéntes felróható magatartásából, illetve a fogadó szervezet működési körén kívül eső, elháríthatatlan okból eredő károk kivételével eredő károk kivételével. Amennyiben a kárt egy másik önkéntes, munkavállaló, vagy harmadik személy okozta, a fogadó szervezet tőle követelheti az adott jogviszonyra vonatkozó szabályok, illetve a Ptk. alapján a károsult önkéntesnek, illetve hozzátartozójának általa kifizetett kártérítés összegét.

A 11-13. §-hoz

A feketemunka és az adóelkerülés visszaszorítása érdekében a fogadó szervezetnek, mielőtt önkénteseket foglalkoztatna, be kell ezt a szándékát jelentenie az Ifjúsági, Családügyi, Szociális és Esélyegyenlőségi Minisztériumnak, amely a fogadó szervezetekről egy deklaratív hatályú hatósági nyilvántartást vezet. Ellentétben tehát a munkaügyi bejelentéssel, nem kell valamennyi önkéntest bejelenteni, csak magát a tevékenységet és az ellenőrzéshez szükséges legfontosabb adatokat. A nyilvántartást az interneten meg kell jelentetni, hogy az önkéntesek tudják, mely szervezetek jogosultak önkéntesek foglalkoztatására. Ha a minisztériumnak tudomására jut, hogy a bejelentési kötelezettségét a fogadó szervezet nem teljesíti, a fogadó szervezetet legfeljebb egy évre el is tilthatja az önkéntesek foglalkoztatásától.

A 14. §-hoz

Az önkéntes jogviszonnyal kapcsolatos jogok és kötelezettségek gyakorlása, valamint a jogviszonnyal kapcsolatos hatósági ellenőrzés érdekében az önkéntesek és az általuk ellátott tevékenység legfontosabb adatairól a fogadó szervezet nyilvántartást vezet, amelyet az elévülési időn belül meg kell őriznie. Az önkéntesek adatait akkor is nyilvántartásba kell venni, ha az önkéntes szerződés ráutaló magatartással jön létre. A törvény tartalmazza a szükséges adatvédelmi rendelkezéseket is.

A 15. §-hoz

Az önkéntes jogviszony - noha a törvény néhány esetben a munkavállalókéhoz hasonló védelembe részesíti az önkéntest - alapvető ismérveit tekintve polgári jogi jellegű, így háttérjogszabályként is a Ptk. szolgál. A jogviszonynak a törvényben meghatározott szabályai azonban kógensek, attól eltérni sem alacsonyabb szintű jogszabályban, sem az önkéntes szerződésben nem lehet. Így nem csökkenhet az önkéntesek védettsége, és nem nyílik lehetőség az önkéntesek foglalkoztathatóságára vonatkozó szabályok kereteinek tágítására, ezáltal a jogviszony nyújtotta kedvezményekkel történő visszaélésre.

A 16-17. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény, valamint a szociális igazgatásról és szociális ellátásokról szóló 1993. évi III. törvény módosítására azért van szükség, hogy egyértelmű legyen: az önkéntes munkanélküli és szociális ellátásainak megállapításakor az önkéntes tevékenysége során kapott juttatás nem vehető figyelembe azok költségtérítéses jellege miatt.

A 18. §-hoz

A személyi jövedelemadóról szóló 1995. évi CXVII. törvény módosítása lehetővé teszi, hogy az önkéntes az ellenértéknek nem minősülő juttatást adó- és járulékmentesen kaphassa meg, ezáltal ösztönöz közérdekű önkéntes tevékenység vállalására, és nem akadályozza a fogadó szervezeteket sem az önkéntesek fogadásában.

A 19. §-hoz

A rendelkezés egyértelművé teszi, hogy az egyéni vállalkozó által működtetett fogadó intézménynek az önkénteseknek nyújtott juttatásokkal kapcsolatos kiadásai költségnek minősülnek.

A 20-22. §-hoz

Az önkéntest megillető védelem fenntartása és a lehetséges visszaélések elkerülése érdekében ellenőrizni kell, hogy a fogadó szervezetek betartják-e a tizennyolcadik életévüket be nem töltött önkéntesekre vonatkozó szabályokat. Ezt a feladatot a munkabiztonsági és munkaügyi felügyelőségek végzik, amelyek ellenőrzéskor - a foglalkoztatásra irányuló jogviszony minősítése során - természetesen vizsgálják azt is, hogy valóban önkéntes jogviszonyban foglalkoztatják-e a tevékenységet végző személyt.

A 23. §-hoz

A rendelkezés egyértelművé teszi, hogy a társaságiadó-köteles szervezetek által az önkénteseknek nyújtott juttatások költségnek minősülnek.

A 24. §-hoz

Noha az önkéntes nem minősül a társadalombiztosítás keretében biztosítottnak, e rendelkezés révén az önkéntes tevékenység során bekövetkező baleset esetén baleseti egészségügyi szolgáltatásra jogosult lesz akkor is, ha egyébként egészségügyi szolgáltatásokra nem jogosult.

A 25. §-hoz

Az egészségügyi szolgáltatások területén az önkéntes segítői tevékenységet az egészségügyi tevékenység végzésének egyes kérdéseiről szóló 2003. évi LXXXIV. törvény jelenleg is lehetővé teszi, a módosítás célja a két törvény közti összhang megteremtése.

-----STARTING---POINT---VEGE---

A 26. §-hoz

A hatálybalépésre vonatkozó szabály megfelelő időt kíván hagyni annak érdekében, hogy a szükséges rendeleti szintű szabályokat meg lehessen alkotni, a fogadó szervezetek és az önkéntesek - különösen, ha a törvény hatálya alá tartozó tevékenységeket jelenleg is végzik -, valamint a hatóságok felkészülhessenek a jogszabály alkalmazására.

A munkavédelemről szóló 1993. évi XCIII. törvény módosítása egyértelművé teszi a munkavédelemre vonatkozó szabályok betartatását a közérdekű önkéntes tevékenység során, a gyermekek védelméről és a gyámügyi igazgatásról szóló 1997. évi XXXI. törvény módosítása pedig általános, garanciális feltételeket állapít meg a gyermekvédelmi szolgáltatóknál, intézményeknél foglalkoztatandó önkéntesekkel kapcsolatban.