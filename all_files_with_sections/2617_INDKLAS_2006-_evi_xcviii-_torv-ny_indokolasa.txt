2006. évi XCVIII. törvény indokolása

a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól

-----STARTING---POINT---ALTALANOS--- 

A gyógyszerek, gyógyászati segédeszközök nélkülözhetetlen szerepet töltenek be az egészségi állapot megőrzésében, a betegségek megelőzésében, felismerésében, illetve gyógyításában. A betegségek megelőzésére való törekvések sikere esetén sem küszöbölhetők ki a megbetegedésekből adódó egyéni esélykülönbségek, és e különbségek csökkentése érdekében szükség van a méltányosságot, igazságosságot és hatékonyságot szem előtt tartó, azokat megvalósítani igyekvő állami beavatkozásokra.

Tekintettel arra, hogy a gyógyszerek, gyógyászati segédeszközök végső felhasználójának, a betegnek, különösen a súlyos megbetegedések esetén nincs elegendő ismerete a betegség feltárásához és a megfelelő terápia kiválasztásához, ezért szüksége van az orvosok, gyógyszerészek és más szakértő személyek megbízható közreműködésére, valamint a tényszerű, hiteles információkra.

A gyógyszerek és a gyógyászati segédeszközök árát illető intézkedések a mindenkori egészségpolitika részeként azt célozzák, hogy mindenki hozzájuthasson a gyógykezeléséhez szükséges gyógyszerhez és az átmenti vagy végleges egészségkárosodásának, fogyatékosságának vagy rokkantságának megfelelő gyógyászati segédeszközhöz.

Az államnak minden eszközt meg kell találnia arra, hogy csökkentse a gyógyszerekre és gyógyászati segédeszközökre fordított társadalombiztosítási kiadásokat, tekintettel arra, hogy annak forrását a járulékfizetők, illetve az adózók állják. A gyógyszerpiacra általános jellemzőként elmondható, hogy a társadalompolitikai célkitűzések, valamint az objektív piaci sajátosságok miatt hazánkban és az Európai Unión belül is nagyobb szerepe van a szabályozásnak, mint azokon a piacokon, ahol a verseny hatékony működését kevesebb állami szabályozás is biztosítani képes.

A gyógyszerek piacaira jellemző az a helyzet, hogy míg a kínálat (gyártók, forgalmazók) struktúrája, viselkedése, stratégiája jól leírható, addig a piaci kereslet (orvos, beteg, egészségügyi intézmény) viselkedési magatartását, illetve alakulását számos szabályozási jellegű beavatkozás befolyásolja, torzítja.

A globális gyógyszerpiac bonyolultsága, az egymással sokszor szemben álló kis- és nagykereskedői, biztosítói, költségvetési és beteg érdekeket figyelembe vevő összehangolást és hosszú távú kiszámíthatóságot, a szereplők gazdasági/pénzügyi biztonságát is szolgáló egységes törvény megalkotása indokolt, amely többek között a gyógyszerek árához nyújtott támogatások megállapítására vonatkozó szabályok átláthatóságának biztosításával kiszámíthatóvá teszi a biztosítói a gyártói, kereskedői és a biztosítotti magatartásokat egyaránt.

Olyan rendszerre van szükség, amely megváltoztatja az ingyenesség hamis mítoszát, tudatosítja, hogy a gyógyszer sok pénzbe kerül mind a társadalomnak, mind az egyénnek, garantálja az orvosok költséghatékonyabb gyógyszerfelírását, lehetővé teszi a betegek költségérzékenyebb gyógyszerfelhasználását, tervezhetővé teszi a gyógyszerkiadásokat, biztosítja a támogatási elbírálási rendszer nyilvánosságát, fokozza az ellenőrzés hatékonyságát, hosszútávon biztosítja a betegterhek növekedésének lassítását, a nyilvánosság erejével segíti az áremelkedések lassítását.

A jelenlegi támogatási rendszer 1989-ben alakult ki azzal, hogy 2004-ben jogharmonizációs kötelezettségünknek eleget téve átvettük a gyógyszerek társadalombiztosítási befogadására vonatkozó Európai Uniós irányelvben rögzített szabályokat. A befogadási rendszerünk formailag megfelel az uniós szabályoknak, ugyanakkor erősíteni kell a bizonyítékokon alapuló orvoslás és a befogadás átláthatóságának, nyilvánosságának feltételeit a szakmai hatékonyság és a gazdasági szempontok összehangolásának érdekében.

Az Európai Unió az eltelt évek alatt szerzett tapasztalatokra figyelemmel további intézkedések megtételét tartotta szükségesnek a gyógyszerek szabad mozgását akadályozó korlátok megszüntetése érdekében. Továbbra is a fő cél a közegészség megóvása, azonban mindezt olyan eszközökkel kell elérni, amelyek nem akadályozzák a gyógyszeripar fejlődését, illetve a gyógyszerkereskedelmet. Továbbá valamennyi területen végzett vizsgálatok alapján átdolgozásra szorulónak ítélte a gyógyszerek forgalomba hozatalának engedélyezésének eljárásaira vonatkozó szabályokat.

A törvény tartalmazza azt az új szabályt is, hogy a mindenkori gyógyszer támogatási keretösszeg feletti támogatási növekedés fedezetének a költségvetés és a gyártók közötti kockázatmegosztásáról külön törvény rendelkezik.

Az EU-s jogharmonizáció következtében, az emberi felhasználásra szánt gyógyszerek árának megállapítására, valamint a nemzeti egészségbiztosítási rendszerekbe történő felvételüket szabályozó intézkedések átláthatóságára vonatkozó 89/105/EGK irányelv (a továbbiakban: irányelv) átvétele a tagországok számára kötelező volt.

2004. májusától hazánkban a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) és a végrehajtásáról rendelkező 217/1997. (XII. 1.) Korm. rendelet, valamint a 32/2004. (IV. 26.) ESzCsM rendelet állapítja meg az irányelv átvételéből fakadó alapvető szabályokat. Az elmúlt években, a költségvetési törvényekben a gyógyszerkasszára meghatározott támogatási összeg évről-évre dinamikusan emelkedett, ennek ellenére folyamatosan túllépésre került.

A mindenkori kormányzat különböző nagyságú kassza-kiegészítésre, egyéb beavatkozásokra (pl. árbefagyasztás, támogatásba való befogadások elhalasztása) valamint a gyártókkal folyamatos alkura, megegyezésre kényszerült az előirányzat túllépésének csökkentése érdekében. A magyarországi gyógyszerkiadás növekedése az európait meghaladó értékű. Számolni kell továbbá azzal, hogy a GDP várható növekedése határt szab a következő években is azoknak a forrásoknak, amelyekből a gyógyszerfelhasználás növekedésére, belső szerkezetének a drágább készítmények felé történő terelődésére fedezet teremthető. A költségvetési egyensúly megbomlásában, a hiány mértékében számottevő szerepe van a gyógyszerekre fordított társadalmi közkiadások növekedésének.

A gyógyszerpiac bonyolultságát, az egymással sokszor szemben álló kis- és nagykereskedői, biztosítói, költségvetési és biztosítotti érdekeket figyelembe vevő összehangolást és hosszú távú kiszámíthatóságot, a szereplők gazdasági/pénzügyi biztonságát is szolgáló egységes törvény megalkotását indokolt a nemzetközi gyakorlatnak megfelelően.

A gyógyszer-támogatási rendszer átalakításának szempontja, hogy hosszútávon a betegterheket csökkentse igazságosabb teherviselés, költségérzékeny térítési díj-rendszer, a biztosítói tehernövekedés féken tartása, a gyógyszerbefogadási-, támogatási folyamat nyilvánossá és rugalmassá tétele, a költségkímélő gyógyszerek előnyben részesítése, a generikus program továbbfejlesztése, amely a lakossági és biztosítói tehernövekedés fékentartása irányába hat, az ellenőrzések hatékonyságának fokozása, a költséghatékonysági szempontok érvényesítése az orvosok gyógyszer-rendelési és a betegek gyógyszerfogyasztási szokásainál, a promóció visszaszorítása a reklámozás és ismertetés szabályainak szigorításával.

Az eszközök társadalombiztosítási támogatásba való befogadása két vonalon keresztül valósul meg jelenleg Magyarországon. Az eszközök azon része, melyek laikus felhasználók számára készülnek, gyógyászati segédeszköznek minősülnek és ártárgyalás útján kerülnek be a támogatotti körbe, míg a magasabb értékű és egészségügyi személyzet által használt, az egészségügyi szolgáltatók tulajdonát képező orvostechnikai eszközök befogadására többletkapacitási pályázat benyújtásával kerülhet sor.

A kötelező egészségbiztosítás ellátásairól szóló 1997. évi LXXXIII. törvényben került meghatározásra a gyógyászati segédeszköz fogalma, valamint az árhoz nyújtott támogatással igénybe vehető szolgáltatások köre. A támogatási rendszer jellemzői: tényleges, eszközönkénti közfinanszírozás alapjául elfogadott árak és támogatási mértékek kialakítása ártárgyalások keretében történik, amelyre vonatkozó felhívást legalább négy héttel a tárgyalások előtt a biztosító közzéteszi, a legalább kétévente megtartandó ártárgyalások során alapvető elvárás, hogy a biztosítóhoz benyújtott eszköz feleljen meg a mindenkor hatályos jogszabályoknak és ára fejezze ki a használati értéket, a biztosító a tárgyalások során kialakított, a közfinanszírozás alapját képező javasolt árakat, illetve kölcsönzési díjakat a tárgyalás lezárását követő 30 napon belül az egészségügyért felelős miniszter elé terjeszti. Az ártárgyaláson kialakított árak, kölcsönzési díjak és támogatási mértékek legkésőbb a tárgyalás lezárását követő második negyedév végéig kihirdetésre kerülnek a vonatkozó miniszteri rendeletben.

Ugyanakkor nincs megfelelő nyilvánosság az ártárgyaláson, nem alakult ki valódi árverseny, nem alkalmazkodik a bizonyítékokon alapuló orvoslás alapelveihez és változásaihoz, nem megfelelő a technológiák szakszerű elemzése, az irányelvek figyelembe vétele, egyidejűleg érvényesít szociális és egészségügyi szempontokat, nem kellően átlátható, a szükséges döntéshozatali szempontok nincsenek normaszinten lefektetve.

Az egészségbiztosítási rendszer folyamatos fejlesztést igényel. Az új egészségügyi technológiák megjelenése arra ösztönzi a finanszírozót, hogy újraértékelje, mely egészségügyi technológiákat támogat, melyeket nem, és ennek következményeként milyen forrásallokációt valósít meg. A támogatási döntésnek megfelelő, előre kihirdetett, szabályozott módszertan szerint, bizonyítékokra alapozva kell történnie, a minőség, a szakmaiság és a költséghatékonyság előtérbe helyezésével. A korábban már befogadott, finanszírozott egészségügyi technológiák támogatását az új technológiák megjelenése miatt, illetve az adott technológia alkalmazása során előálló eredmények, orvosi bizonyítékok tükrében felül kell vizsgálni. Az egészségügyi technológiák vizsgálatának, rangsorolásának fő célja az egészségügyi beavatkozással elérhető társadalmi haszon maximalizálása, a nem hatékony technológiák kirekesztése az egészségügyi gyakorlatból, valamint az egyes betegek életminőségének maximalizálása.

A jelenleg alkalmazott százalékos gyógyszer-támogatási rendszer továbbfejlesztése, szigorítása szükséges, valamint az alábbi intézkedések bevezetése: megszűnik a gyógyszerek térítésmentessége (kivéve közgyógyellátottak esetében) és az orvosi rendelvényre kiadható, a társadalombiztosítás által finanszírozott valamennyi gyógyszerért a betegnek minden esetben térítési díjat kell fizetnie. A minimális térítési díj a kiemelt, indikációhoz kötött (Eü100%) támogatással rendelhető készítmények esetében 300 Ft. (A rászorulók az Európai Uniós gyakorlatnak megfelelően szociális ágon kapjanak kompenzációt.) A befogadási és támogatási szabályok megváltoztatása a következő módon: folyamatos fixesítés bevezetése, a támogatott gyógyszerkör folyamatos teljes felülvizsgálata és a támogatás megvonás szabályainak megkönnyítése, a gyártói árajánlatok nyilvános (pl. interneten történő) versenyeztetése. Az intézkedések bevezetésével egyidőben módosítani szükséges a jelenlegi receptfelírási előírásokat. A krónikus betegségek kezelése esetén fizetendő igénybevételi díj alóli mentesítés eszköze lehet a gyógyszerfelírási szabályok átalakítása, amely megfelelően csökkentené a krónikus betegek felesleges orvos-beteg találkozását.

A nemzetközi gyakorlatban számos egyéb intézkedésre találhatunk példát, amelyek közül néhány megoldás megfelelő adaptálással a hazai gyógyszerellátási rendszerben is megjeleníthető.

A közös teherviselés a gyártó, a finanszírozó, a szolgáltató és a beteg között oszlik meg. Minden gyártó/forgalomba hozatali engedély jogosultja egyetemlegesen kötelezett a biztosító javára a támogatott gyógyszerei teljes évi forgalma után meghatározott százalékos befizetést teljesíteni. Általános kereskedelmi gyakorlat, hogy a vásárló a vásárlás volumenétől függően kedvezményt kap. A gyógyszerek legnagyobb vásárlója a társadalombiztosítás, ezért a támogatott gyógyszerek forgalma után a rabatt kedvezményezettjének a biztosítónak kell lennie, ezt törvényi szinten kell rögzíteni. Ennek megfelelő nemzetközi példák ismertek (pl.: Németországban). Sok esetben a gyártók/szállítók számára kedvezőbb a rabatt, mint az árcsökkentés, ugyanis a nemzetközi gyógyszerpiacon referencia árrendszert használnak, ezért egy-egy biztosítónak adott árkedvezmény hatása érvényesülhet a globális piacon.

Törvényi szinten kerül rögzítésre, hogy a gyógyszer forgalomba hozatali engedélyének jogosultját valamennyi közfinanszírozott gyógyszere után - a tárgyévet megelőző év gyógyszertári forgalmi adatai alapján a közfinanszírozott gyógyszerei nettó termelői áron számított évi forgalmának meghatározott százaléka erejéig - befizetési kötelezettség terheli. A törvény külön választja és eltérő módon kezeli a szabadalommal védett, illetve nem védett gyógyszereket befizetés szempontjából.

A törvény a gyártónak önkéntes lehetőséget biztosít arra, hogy a befizetés alól részben vagy teljes egészében mentesüljön, amennyiben egyes termékeinek termelői árát csökkenti és - ha a biztosító az árcsökkentést költség-minimalizációs vizsgálatot követően elfogadja - a biztosítóval kötött szerződésben vállalja, hogy a készítményeket legalább három évig a vállalt áron forgalmazza. Ebben az esetben - az árcsökkentések és a tényleges forgalom egymáshoz arányuló viszonyának biztosítói vizsgálatát követően -, ha a vállalt árcsökkentés mértéke nem éri el a befizetési kötelezettség összegét, úgy a különbözetet meg kell a gyártónak fizetnie.

Nem zárkózunk el attól, hogy a gyártó, nagykereskedő saját kereskedelempolitikája alapján kiskereskedőknek is pénzügyi kedvezményt adjon. A természetben adott rabatt azonban forgalomnövelő hatásán túl kettős (jogtalan) árbevételt eredményez, hiszen a gyógyszer forgalomba hozatala esetén a kapott rabatt 100%-os árbevétele mellett a TB támogatás is elszámolható. További hátrány, hogy a természetbeni rabatt kínálta pénzügyi többletforrás egy részéről való lemondással alkalmas arra, hogy indokolatlan keresletet generáljon.

A nagykereskedők és a patikák számára előírt befizetési kötelezettség célja a kispatikák ellátási érdekből történő támogatása. A közforgalmú gyógyszertárak részére a lakosság biztonságos gyógyszerellátásának érdekében, az Állam a mindenkori éves költségvetési törvényben az Egészségügyi Minisztérium fejezetében, az e célra megjelölt előirányzat terhére ellátási érdekből támogatást nyújt az erre rászoruló gyógyszertáraknak.

A gyártókéhoz hasonlóan befizetési kötelezettség terheli a gyógyszer-nagykereskedelmi engedéllyel rendelkező gazdálkodó szervezeteket a közforgalmú gyógyszertárat működtető számára értékesített valamennyi közfinanszírozott gyógyszer forgalma után meghatározott% erejéig. Ezen összeg az Egészségügyi Minisztérium fejezetébe kerül befizetésre és a kistelepülések és az ellátási érdekből támogatásra szoruló patikák támogatására, segítésére kerül felhasználásra.

Az a közforgalmú gyógyszertár, melynek a társadalombiztosítási támogatással kiszolgáltatott gyógyszerek utáni árréstömege 2006-ban a millió Ft-ot meghaladta köteles gyógyszertár szolidaritási díjat fizetni. A díj összege az árréstömeg 1%-ának megfelelő összeg, melyet a gyógyszertár havonta fizet. Az árréstömeg 1%-ának időarányosan megfelelő összeget a gyógyszertár a biztosítóval történő havi elszámolás keretében köteles a részletező elszámolásban megjeleníteni a folyósítandó támogatási összeget csökkentő tételként. A biztosító ezen összeget a kispatikák megsegítésére szolgáló előirányzatba köteles átutalni.

A gyógyszerkassza megtartása érdekében jogszabályi szinten intézményesíteni szükséges a közös teherviselést a gyártó és a finanszírozó között. A jogszabály lehetővé teszi a tervezett kasszatúllépés kompenzálását a kötelező rabattal, ezt maghaladó mértékű hiány fennállása esetén törvényben rendezett sávos kockázatmegosztással. A gyógyszer-támogatás kiáramlásának egy meghatározott összegén felül a támogatott gyógyszereket forgalmazó vállalkozások befizetést teljesítenek sávos kockázat megosztásos alapon a biztosító javára (hasonló megoldást alkalmaz az olasz társadalombiztosítási rendszer). Figyelemmel arra, hogy a gyógyszerkassza túlteljesülésének egyik jelentős okozója a folyamatos forgalomnövekedés, az indokolatlan forgalomnövekedés visszafogásának hatékony eszköze lehet a fent vázolt megoldás bevezetése.

A törvény szerint a gyógyszertámogatási előirányzat - az inflációt is figyelembe véve - 10%-os túllépésének mértékéig a kiadási többlet költségeit a biztosító és a forgalomba hozatali engedély jogosultjai sávosan megosztva, az e mértéket meghaladó kiadási többlet költségeit pedig a forgalomba hozatali engedélyek jogosultjai kizárólagosan viselik.

A minőségi és hatékony gyógyszer és gyógyászati segédeszköz rendelésre vonatkozó szabályok megalkotása során a cél egy olyan monitoring-, illetve ösztönző rendszer kereteinek kialakítása, amely alkalmas a betegellátás színvonalának javítására, az orvosi gyógyszerfelírási gyakorlat értékelésére, támogatására és alakítására, az egészségpolitika által kívánatos minőségi és hatékonysági célok megvalósulása érdekében.

A törvény lényege, hogy a minőségi és hatékony gyógyszer és gyógyászati segédeszköz rendelési gyakorlatot folytató egészségügyi szolgáltatókat mutatók alapján kell értékelni, mely értékelés a térítési díj mutató, támogatási mutató figyelembevételével történik. Amennyiben az ellenőrzés során megállapítást nyer, hogy az orvos jogosulatlanul, illetve jogszabálysértően rendel gyógyszert illetve gyógyászati segédeszközt, úgy a megfelelő szankciók alkalmazhatók (finanszírozás csökkentése, megvonása, finanszírozási szerződés felfüggesztése, megszüntetése). Hosszú távú hatásként azt várjuk, hogy a program fokozatos kiterjesztésével az egészségpolitika olyan eszközhöz jut, amely segítségével képes lesz pozitívan befolyásolni a gyógyszeres kezelések minőségét, erősítheti annak biztonságát és fokozhatja a közösségi források ésszerű felhasználását. Lényeges kiemelni, hogy elsősorban nem a fiskális szempontok, hanem az ellátási minőség javításának ösztönzése és a betegek kiadásainak mérséklése a cél. A rendszer keretében a szakmai és költséghatékonysági szempontok figyelembevétele egyidejűleg valósul meg.

A törvény elfogadásának és bevezetésének eredményeképpen már az alkalmazás első évében csökkenhetnek a betegterhek a generikus készítmények felírásának ösztönzésével.

Rövid távú hatás továbbá, hogy a pénzbeli szankció a kirívóan jogszabályellenes rendelési tevékenységgel szemben hatékonyabb fellépésre ad lehetőséget, és jelentős visszatartó erőként jelentkezik.

Jelen törvényben kizárólag a főbb, alapvető rendelkezéseket tartjuk szükségesnek rögzíteni, míg a részletszabályok megalkotására a Kormány kap felhatalmazást.

Szükséges előírni az orvosok számára a legkedvezőbb árú gyógyszer és gyógyászati segédeszköz rendelését elősegítő számítógépes programok használatát. Ennek érdekében jogszabályban kell előírni a háziorvosi rendszerek minősítésének kötelezettségét [hasonlóan a gyógyszertári rendszerek minősítését előíró 134/1999. (VIII. 31.) Korm. rendelethez]. A minősítés feltételeket külön jogszabály határozza meg.

Jelen törvény a gyógyszerekre vonatkozó szabályozást rendeli alkalmazni a gyógyászati segédeszközök reklámozására és ismertetésére nézve, természetesen megjelölve a két termékkör közötti specifikumokat, és az ebből adódó különbségeket a szabályozás során.

A gazdasági reklámtevékenységről szóló 1997. évi LVIII. törvényből a gyógyszerekre vonatkozó speciális szabályok ezen törvény keretébe kerülnek, valamint a gyógyszertörvényben szabályozott promócióra irányuló szabályok is itt kapnak helyet. A törvény tartalmazza - az ide vonatkozó uniós irányelvnek megfelelően -, a gyógyszerek reklámozására vonatkozó rendelkezéseket, így hogy milyen esetekben és feltételekkel lehet gyógyszertárból vény nélkül is kiadható gyógyszereket reklámozni, kitér arra, hogy melyek azok a reklámok, amelyeket tilos közzétenni. Tartalmazza továbbá az ismertetésre vonatkozó szabályok kereteit, mely tevékenység a gyógyszerek szakmai célú ismertetése a gyógyszerek rendelésére és forgalmazására jogosultak, illetve az egészségügyi szakképesítéssel rendelkezőknek felé. Külön rendelkezések találhatóak a gyógyszerismertetést végző személyek tevékenységéről, összeférhetetlenségi szabályairól, az OGYI által történő nyilvántartásukról, mely szabályok a gyógyszerismertetői tevékenység ellenőrzését segítik elő.

A hatósági ellenőrzést lefolytató szervek:

A hatósági ellenőrzést a Fogyasztóvédelmi Felügyelőség, illetve gyógyszer esetén az OGYI, gyógyászati segédeszköz esetén pedig az EEKH folytatja le. A két hatáskörrel rendelkező szerv közül - amennyiben mindkét szerv megindítja az eljárást - a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezései szerint a megelőzés elve alapján kerül eldöntésre a ténylegesen eljáró szerv. A Ket. rendelkezéseinek alkalmazásával biztosított a két szerv közötti koordinációs tevékenység.

Az 1994-ota hatályos gyógyszertári törvény elsődlegesen a gyógyszerellátó hálózat viszonylagosan egyenletes térbeli elhelyezkedését szem előtt tartva, a lakosság gyógyszerekhez való hozzáférésének - versenykorlátozáson alapuló - adminisztratív módon szabályozott rendszerét alakította ki. Emberi felhasználásra szánt gyógyszert csak gyógyszertárban lehet forgalmazni, és a gyógyszertárban csak jogszabályban meghatározott termékeket lehet a gyógyszereken kívül árusítani.

A hatályos szabályozási előírások korlátozzák a gyógyszertárak számát és térbeli elhelyezkedését: A törvény megszabja, hogy maximum egy gyógyszertár eshet minden 5000 lakosra, illetve nem lehet egynél több gyógyszertár 300 méteres (városban 250 m) sugarú körben. A közforgalmú gyógyszertárnak - adott működési körzethez kötődő -külön létesítési és külön működési engedéllyel kell rendelkezniük, amelyeket más-más hatóság ad ki.

A hatályos törvény rögzíti, hogy gyógyszertárat csak törvényi feltételeknek megfelelő tulajdonos személyi joggal rendelkező gyógyszerész vezethet, mely személyi jog fő szabályként megfelelő gyakorlottal pályázat útján nyerhető el. Közforgalmú gyógyszertár csak speciális betéti társasági formában, illetve egyéni vállalkozásként működtethető. Ebből következik, hogy az azonos tulajdonoshoz tartozó gyógyszertári hálózat esetén minden egyes gyógyszertárra külön betéti társaságot kell létrehozni, viselve ezzel a külön gazdasági társaság fenntartásával járó tetemes adminisztrációs többletköltségeket (külön cégbejegyzés, adózás, könyvvizsgálat stb.). A betéti társaságban beltagok csak gyógyszerészek lehetnek, a beltagok tulajdoni részesedése meg kellett haladja a 25%-ot, 2007. januárjától pedig már minden társaságban az 50%-ot. 2001-től a kültagok között közvetlen tőkebefektetőként nem lehet gyógyszert előállító, vagy nagykereskedő vállalat.

Gyógyszert a gyógyszertárban csak diplomás gyógyszerész adhat ki, bár átmeneti szabályként az 1994-ben kiadási joggal rendelkező középfokú végzettségű gyógyszerész asszisztensek expediálási joga is megmaradt (feltéve, hogy ugyanabban a gyógyszertárban maradtak alkalmazottként). Tekintettel arra, hogy a gyógyszertár működési költségei között a személyi jellegű ráfordítások aránya magas, ezért az expediálási jog diplomához kötése jelentős költségnövelő tényező a gyógyszertári szektor működése során.

A gyógyszertárat ellátási kötelezettség - gyógyszertár köteles kiadni a készletéből a beteg illetve az orvos által igényelt készítményt, illetve amennyiben nincs a keresett gyógyszer, akkor köteles felajánlania a beszerzését a legrövidebb idő megjelölésével, továbbá jogszabályi kötelezettsége a támogatott készítmények közül az ún. referencia készítmények tartása - terheli, s nyitva tartási idejének, szolgálati rendjének ellátása hatósági beavatkozáshoz, jóváhagyáshoz kötött.

A Magyar Gyógyszerész Kamara vétójoggal rendelkezik mind az új gyógyszertárak alapítása, mind a régiek áthelyezése tekintetében. A Magyar Gyógyszerész Kamara kompetenciájába tartozik 2002. szeptemberétől a személyi jog engedélyezése is, továbbá beavatkozási jogkörei vannak a nyitva tartási idők meghatározásában.

E szabályok hatására a gyógyszer kiskereskedelmi piac szeparálódott a kiskereskedelmi piacon belül, s sajátos szakkereskedelmi ágazattá vált. A törvény hatályba lépése óta eltelt időben végbement a gyógyszertárak teljeskörű privatizációja, magánvállalkozások végzik - a gyógyszergyártás és nagykereskedelem mellett - a gyógyszer kiskereskedelmi tevékenységet is. Megállapítható, hogy a hatályos szabályozás keretei között kedvező eloszlású, stabil gyógyszertári hálózat alakult ki.

Ugyanakkor e stabilitás ára, hogy nem alakult ki érdemi verseny a gyógyszertárak között sem a szolgáltatások minőségében, sem pedig az árakban. A piacon lévő vállalkozásokat képviselő kamara hosszú évekig tiltotta, illetve jogi eljárásokkal nehezítette a fogyasztó barát kereskedelmi szolgáltatások (pl. házhoz szállítás) szervezését, elterjedését, az utóbbi években rendre megakadályozza új gyógyszertárak alapítását, a meglévők helyének megváltoztatását, ezáltal a változó vásárlási szokásokhoz nem alkalmazkodik megfelelően a gyógyszertárak elhelyezkedése, nyitva tartási ideje, szolgáltatási kínálata.

A tulajdonlásra vonatkozó korlátozások felesleges többletköltségeket okoznak, akadályozzák a vállalkozások növekedését, a hatékonyság javulás fékjévé váltak.

Az adminisztratív akadályok miatt megkérdőjelezhető társadalmi hasznosságú közigazgatási eljárások, évekig tartó - tetemes társadalmi költségeket okozó - pereskedések zajlanak.

Az Európai Unió számos tagállamában, és több OECD tagországban szabályozták újra a gyógyszer kiskereskedelmet az elmúlt évtizedben. Nem igazolódott be az a félelem, hogy a kevesebb adminisztratív szabályozást, nagyobb versenyt megengedő szabályozások rontották volna a gyógyszerekhez való hozzáférést. Amennyiben a piacnyitást kellő előkészítettség után, az indokolt kiegészítő garanciális szabályozásokkal együtt valósították meg, ez jótékonyan hatott mind a szolgáltatások színvonalára, mind pedig áraira (több országban például a normál kiskereskedelemben való értékesítést megengedő szabályozás hatására 20%-kal estek a legkeresettebb vény nélküli gyógyszerek árai).

Az Európai Unió a lisszaboni stratégia keretében arra ösztönzi a tagállamokat, hogy a szolgáltatási piacokon is történjen meg az előrelépés a hatékonyabb és versenyképesebb Európa megteremtése érdekében. Függetlenül attól, hogy az egészségügy területén konkrét uniós szintű jogharmonizációból fakadó jogalkotási kényszer nem is létezik, vannak olyan Európai Bírósági döntések (pl. C-322/01 döntés az internetes kereskedelemről, a svéd gyógyszer kiskereskedelmi állami monopóliumról), illetve az Európai Bizottság által egyes tagállamok ellen indított szerződésszegési eljárások, amelyekben megfogalmazott kifogások iránymutató jellegűnek tekintendők, a hazai gyógyszer-forgalmazási felülvizsgálata tekintetében.

Az Európai Bizottság 2006. június 28-án az Európai Bírósághoz fordult Olaszországnak a gyógyszertárakra vonatkozó jogszabályai miatt, egyúttal EU-Szerződés 226. cikke szerinti - szerződésszegési - eljárás keretében felszólította Ausztriát és Spanyolországot is, hogy módosítsa a gyógyszertárak alapítására vonatkozó szabályain (IP/06/858). Ez a három szerződésszegési eljárás a gyógyszertárak megnyitását és vezetését érintő, érvényben lévő nemzeti szintű korlátozások összességére vonatkozik, elsősorban a következő szabályozási megoldásokat kifogásolja:

- a gyógyszertárak nyitására vonatkozó területi és demográfiai korlátozásokra, mint aránytalan beavatkozásokra,

- a gyógyszerészekre vonatkozó gyógyszertári tulajdonjog-fenntartásra, mint a megjelölt céllal nem igazolt előírásra,

- több gyógyszertár tulajdonlásának tilalmára, mint a Bíróság döntéseivel ellentétes szabályozásra,

- a gyógyszertárak jogi formáira vonatkozó előírásokra, mint nem igazolt korlátozásra,

- az állampolgárságon alapuló diszkriminációra,

- helyi tapasztalatokkal rendelkező gyógyszerészek előnyben részesítésére, illetve

- gyógyszer nagy- és kiskereskedelem kölcsönösen összeférhetetlenségének szabályára, mint nem igazolt előírásra.

Az Európai Bíróság C-322/01 döntése nyomán - mely érintette a határokon átnyúló gyógyszer kiskereskedelem lehetőségét - a közelmúltban, Németországban olyan külföldi vállalat kapott gyógyszer kiskereskedelmi engedélyt, melyben nincsen gyógyszerészi tulajdon, miközben a német gyógyszertári törvény szerint csak gyógyszerész tulajdonában lévő gyógyszertár foglalkozhatna lakossági értékesítéssel. A tagállami szabályozást az eljáró hatóság, illetve bíróság az adott esetben nem alkalmazta, mert az ellentétes az európai joggal.

A hatályos magyar szabályozás - mint a korábbi összefoglalásból is látható - számos elemében hasonlóan vitatható rendelkezéseket tartalmaz, mint amelyekért az Európai Bíróság a tagállamokat már elmarasztalt, illetve az Európai Bizottság kifogásol. Ebből következően a gyógyszertári piac újraszabályozása során indokolt tekintettel lenni az Európai Bíróság által már meghozott döntésekre, illetve az Európai Bizottság már megfogalmazott kifogásaira, továbbá célszerű figyelembe venni azt is, hogy az európai jogi aktusok hatására hogyan változott meg egyes országokban a hatósági és bírósági jogalkalmazás.

Mindezek figyelembevételével a gyógyszerek kiskereskedelmét érintő szabályozást alapjaiban szükséges módosítani.

Az újraszabályozás a következő célokat szolgálja:

- a szabályozás nyújtson arányos és elégséges garanciát a gyógyszerekhez hozzáféréshez, mind térben, mind időben, mind pedig választékban, ebből következően a gyógyszertárak térbeli sűrűségének egyenletessége, nyitvatartási és készenléti ideje, valamint egy adott készítmény gyógyszertárból történő kiadásának biztosítása érdekében szükség van az állam szabályozási jellegű beavatkozásaira,

- nyújtson a szabályozás arányos és indokolt biztosítékokat annak érdekében, hogy a gyógyszerekkel kapcsolatos kiskereskedelmi tevékenység során a szakszerűség mind a gyógyszerek biztonságossága, kiadása, mind a tájékoztatás minősége tekintetében megoldható legyen,

- a szabályozás ösztönözze a gyógyszertári szolgáltatások minőségének javítását mind az egészségügyi szolgáltatások fejlesztése, mind pedig a kereskedelmi szolgáltatások javítása tekintetében,

- olyan szabályozási megoldás kerüljön kialakítása, amely csupán a közegészség biztosításához feltétlenül szükséges, bizonyítottan igazolt mértékben korlátozza a szabad verseny érvényesülését a gyógyszer kiskereskedelmi szektorban,

- a piacnyitás alkotmányos módon valósuljon meg, ne sértse a tulajdonhoz való jogot.

A gyógyszerek kiskereskedelmi forgalmazásának, a gyógyszertárak létesítésének, működésének és a gyógyszerellátó tevékenység gyakorlásának alapvető szabályainak megfogalmazása annak érdekében, hogy a finanszírozási ösztönzők alkalmazása és a kiskereskedelmi verseny erősödése együttesen abba az irányba hasson, hogy a gyógyszertárak a magasabb szintű egészségügyi szolgáltatások nyújtásában váljanak érdekeltté.

Azt várjuk, hogy az egyes betegbarát, minőségi kereskedelmi szolgáltatások (pl. hosszabb nyitva tartás, házhozszállítás, csomagküldés) vállalása önmagában a potenciális verseny növekedési lehetőségének hatására elindul.

Az újraszabályozásban az adminisztratív jellegű megoldások helyett a piaci jellegű ösztönzők kapnak nagyobb súlyt adni. Az újraszabályozás során hangsúlyt helyeztünk arra, hogy az ágazat nehéz helyzetben lévő, ellátási szempontból nélkülözhetetlen mikrovállalkozásainak a helyzete stabilizálódjon.

A törvény fokozatosan megszünteti a lakosságszámra (5000 fő) vonatkozó, továbbá a létesítési minimum távolságra (250-300 méter) vonatkozó eddigi korlátokat. Abban az esetben, ha a létesítendő gyógyszertár olyan településen létesül, ahol 5000 főt meghaladó népességű településen a létesítés 1 km-es körzetében, egyéb településen a megjelölt helyszín 15 km-es körzetében nem működik közforgalmú gyógyszertár, valamint, ha a létesítés ügyeleti feladatokat ellátó egészségügyi szolgáltató telephelyén vagy annak 250 méteres körzetében működne. E feltételektől függetlenül azok az újonnan létesítendő gyógyszertárak, akik legalább 3 éves időtartamra bizonyos többletszolgáltatások nyújtását szerződésben vállalják, már a törvény hatályba lépését követően megnyílhassanak. (Ezzel egyidejűleg teljesül azon alkotmányossági követelmény is, amely szerint a korlátok azonnali mérséklése is megengedhető, ha az enyhébb szabályok alapján tevékenységet kezdő gyógyszertár olyan többlet-követelmények teljesítését vállalja, melyek a közérdek szempontjából kiemelkedő jelentőséggel bírnak.)

A személyi jog a gyógyszertár szakmai vezetésére jogosító általános engedéllyé válik, mely a szakmai kompetencia igazolását hivatott szolgálni a jövőben. Tehát csak az lehetne felelős szakmai vezetője egy gyógyszertárnak, akinek van ilyen engedélye, de ez személyhez és nem adott gyógyszertárhoz kötött lenne, azaz átvihetővé válna más gyógyszertárba is.

A személyi jog - amely a gyógyszerész szakmai kompetenciáját és felügyeleti jogosítványait lesz hivatott megtestesíteni - engedélyezése a Magyar Gyógyszerész Kamarától ismét az ÁNTSZ/OTH országos tisztifőgyógyszerészéhez kerül, a gyógyszertárak létesítése tekintetében pedig a Kamara jelenlegi egyetértési joga megszűnik, valamint megszűnne a közforgalmú gyógyszertárak működtetéséhez szükséges személyi jog engedélyezéshez eddig előírt országos pályázati rendszer. Ezzel a megoldással harmonizálnak a Magyar Gyógyszerész Kamaráról szóló 1994. évi LI. törvény módosításáról szóló koncepció változatai is.

A jelenlegi szabályozás szerint a közforgalmú gyógyszertárak csak betéti társaság vagy egyéni vállalkozás formában működhetnek. Bt. esetében a beltagok csak gyógyszerészek lehetnek és minimum 51% tulajdoni részaránnyal kell rendelkezniük. E törvényi rendelkezés gátja annak, hogy egyéb gazdasági társaságok is megjelenjenek a piacon, ezért a gyógyszer-kereskedelemben lehetséges vállalkozási formákra és tulajdoni részarányra vonatkozó szabályokat szükséges felszabadítani. Ezért a törvényben a közforgalmú gyógyszertárak működési formájára vonatkozó eddigi korlátok megszűntek. A jövőben bármilyen gazdasági formában lehet majd közforgalmú gyógyszertárat működtetni azzal, hogy amennyiben a közforgalmú gyógyszertárat gazdasági társaság működteti, a személyi jog jogosultjának továbbra is tagként (vagy részvényesként) tulajdoni részaránnyal kell rendelkeznie.

A törvény tartalmazza a jelenleg vény nélkül kiadható gyógyszerek gyógyszertáron kívüli forgalmazásának feltételeinek megteremtését, figyelembe véve ennek Európai Uniós gyakorlatát. Tekintettel arra, hogy az utóbbi időben reális társadalmi igény mutatkozott némely tüneti kezelésre alkalmas termék gyógyszertáron kívüli forgalmazására, úgy annak lehetővé tétele mellett a gyógyszerbiztonsági, gyógyszerszakmai, kereskedelmi, ár és jogi szempontú szabályozása elő nem zárkózhatunk el. A lakosság megfelelő minőségű, szükséges mennyiségű gyógyszerrel történő ellátását biztosító rendszer működési szabályainak meghatározása fontos feladat. A gyógyszerellátó rendszer működése csak akkor szolgálja a lakosságot, ha annak jogos igényeit ki elégíti, a szolgáltatások elnyerik az igénybe vevők elismerését és megfizethető is számukra.

A fogyasztói igényeken túl a kereskedelem különböző szereplői már több alkalommal is kezdeményezték a gyógyszerek egy meghatározott körének (vény nélküli) patikán kívüli forgalmazhatóságának megteremtését. A jelenlegi korlátozás felülvizsgálatára alapot ad az is, hogy egyes EU-tagállamok gyakorlatában a gyógyszerek meghatározott körének forgalma gyógyszertáron kívül is engedélyezett (pl., Egyesült Királyság, Ausztria). Az Egyesült Királyság gyógyszerellátási modelljében bizonyos gyógyszerek (General Sale List Medicines) ide tartoznak pl. a fájdalomcsillapítók is gyógyszertáron kívül is forgalmazhatók, bármilyen - zárható tároló szekrénnyel rendelkező - kereskedelmi egységben (szuper-market stb.) gyógyszerészi felügyelet nélkül. Ausztriában a gyógyszertáron kívül forgalmazott gyógyszerek meghatározása érdekében megkülönböztetnek vény köteles és nem vényköteles gyógyszereket és ez utóbbiakon belül különbséget tesznek patikaköteles és nem patikaköteles gyógyszerek között is. A nem patikaköteles gyógyszereket itt a gyógyszertörvény sorolja fel és ezek drogériákban és más helyeken is forgalmazhatók. A nem patikaköteles gyógyszerek száma Ausztriában elenyésző, ezek elsősorban vitaminkészítmények és gyógyteák. Az Európai Unióban összesen nyolc olyan tagállam van, ahol a recept nélkül kiadható gyógyszerek patikán kívül is beszerezhetőek.

A törvény rögzíti, hogy milyen szakmai keret szabályokat állapítsunk meg a gyógyszertáron kívüli történő gyógyszer forgalmazás bevezetése érdekében. Bízva abban, hogy ez a szabályozás elősegíti azt, hogy adott esetben néhány alapvető tüneti kezelésre szolgáló gyógyszerhez a rászorultak térben és időben könnyebben jussanak hozzá.

Az egyéb kiskereskedelmi egységben forgalmazható gyógyszerek köre az orvosi rendelvény nélkül is kiadható készítmények közül is csak azokra korlátozódik amelyek esetében az alkalmazásukat megelőzően egyértelmű öndiagnózis állítható fel és még jelentős túladagolásuk sem okoz veszélyes mellékhatásokat.

A gyógyszer-kiskereskedelmi tevékenység végzésére szóló engedély kiadásában az OGYI és az ÁNTSZ szakhatóságként működik közre.

A gyógyszertáron kívüli forgalmazásra vonatkozó szabályokat a 67-72 §-a tartalmazza. Tekintettel arra, hogy azokban az országokban, ahol a forgalmazás gyógyszertáron kívüli lehetősége is megnyílt ezzel egy időben a gyógyszer-mellékhatások okozta ártalmak, valamint a polipragmáziából és a nem megfelelő alkalmazásból adódó egészségkárosodások és kórházi kezelések száma növekedett a törvény kiemelt hangsúlyt fektet arra, hogy az e tevékenységet folytató vállalkozások a gyógyszerek alkalmazásához szükséges tájékoztatáshoz megfelelő információs rendszert működtessenek.

A törvény - a vényköteles gyógyszerek esetében - visszaállítja a szakasszisztensek gyógyszer kiadási jogát, ugyanakkor a vény nélkül is kiadható gyógyszerek tekintetében szakmai, kiadhatósági korlátokat a törvény nem határozna meg. A jelenleg hatályos törvény kimondja, hogy gyógyszert csak gyógyszerész adhat ki és szükség esetén e feladattal, megbízhat olyan szakasszisztenst, aki képesítését még a törvény hatályba lépése előtt szerezte. E feltétel meglétét azonban senki sem ellenőrzi, a jelentős gyógyszerész hiány miatt elkerülhetetlen, hogy az asszisztencia is végezze ezt a feladatot.

A törvény felhatalmazza a fekvőbeteg gyógyintézeteket teljes körű közvetlen lakossági feladatok ellátására. Az intézeti gyógyszerellátó túl csak az egészségügyi intézményben kezelt betegek intézeti gyógyszerellátását biztosíthatják, azonban a közforgalmú gyógyszertár működtethetőségének törvényi lehetőségével élve a fekvőbeteg gyógyintézetek közvetlen lakossági feladatokat is elláthatnak.

A jelenleg hatályos gyógyszertár alapítási szabályok miatt sajátos piacszerkezet alakult ki. Néhány olyan országban, ahol a patikapiac korábbi, miénkhez hasonló szabályozását deregulálták, erős koncentrációs folyamat zajlott le. Sem a fogyasztók, sem pedig az egyéb szolgáltatásvásárlók (biztosítók) szempontjából nem lenne kedvező fejlemény, ha Magyarországon is ilyen koncentráció következne be.

Ennek érdekében a törvény a versenyhivatal engedélyéhez köti, hogy a felvásárolni tervezett, községben elhelyezkedő patika 25 km-es, városban elhelyezkedő gyógyszertár 5 km-es, fővárosban elhelyezkedő gyógyszertár 2 km-es körzetében lévő gyógyszertárak több mint 10%-át közvetlenül vagy közvetetten ugyanaz a vállalkozás, vagy vállalatcsoport irányítsa, a 25% feletti tulajdonlást pedig megtiltja.

Ez a szabályozás nem érinti sem a jelenlegi tulajdonjogi viszonyokat, sem azt nem akadályozza, hogy új gyógyszertárakat lehessen nyitni, de képes meggátolni a meglévő gyógyszertárak olyan összevásárlását, amely a területi versenyt érdemben csökkenti.

-----STARTING---POINT---RESZLETES---

Az 1-11. §-hoz

Az 1-2. § a törvény hatályát, illetve célját állapítja meg. A törvény világosan deklarálja, hogy a gyógyszertár egyrészt egészségügyi szolgáltató, másrészt azonban kiskereskedelmi tevékenységet (is) végző egészségügyi intézmény. A törvény szándéka tehát egyrészt annak hangsúlyozása, hogy a gyógyszertárak saját kompetenciájukban egészségügyi szolgáltató tevékenységre kötelezettek ugyanúgy, mint a többi egészségügyi szolgáltató (kórházak, alap-és szakellátási praxisok, szakrendelők), másrészt nem lehet eltekinteni megítélésük és működésük szabályozása során attól a ténytől, hogy kiskereskedelmi tevékenységet végeznek még akkor sem, ha ezt a tevékenységet egészségügyi intézményként folytatják. A szóban forgó paragrafus másik lényeges eleme, hogy a törvény kivételesen és újonnan - egyéb, követő jogszabályokban és e törvény későbbi paragrafusaiban meghatározott módon - lehetőséget teremt bizonyos gyógyszerkörben, a patikán kívüli gyógyszerforgalmazás megteremtésére. Egyértelművé teszi, hogy a gyógyszertár egészségügyi feladata a gyógyszerekkel kapcsolatos, a betegségek megelőzését szolgáló felvilágosítás, tanácsadás. Mindezek a szabályok azt a jogalkotói szándékot tükrözik, hogy a gyógyszer-kiszolgáltatás gyakorlata alkalmazkodjék a megváltozott kereskedelemi gyakorlathoz, a megváltozott fogyasztói szokásokhoz és igényekhez. A 3. §-ban foglalt értelmező rendelkezések, illetve fogalom-meghatározások a törvényben, illetve a törvény végrehajtására kiadandó végrehajtási rendeletekben visszatérően megjelenő és a gyógyszerellátást szabályozó jogszabályokban rendszeresen használt fogalmakat határozzák meg. A 4-11. §-ok rögzítik a gazdaságos gyógyszer- és gyógyászati segédeszköz rendelés és forgalmazás alapelveit.

A 12-13. §-hoz

A törvény a gyógyszerekre vonatkozó szabályozást rendeli alkalmazni a gyógyászati segédeszközök reklámozására és ismertetésére nézve, természetesen megjelölve a két termékkör közötti specifikumokat, és az ebből adódó különbségeket a szabályozás során.

A gyógyszerre és a gyógyászati segédeszközre mint különleges árura - amely a közegészség megóvására, javítására szolgáló termék - speciális szabályok vonatkoznak a reklámozás tekintetében is. Az Unió már 1992 óta speciális, szigorúbb szabályokat ír elő a gyógyszerek reklámozására, illetve ismertetésére nézve. Ez a szabályozás a magyar jogrendszerben is megjelenik a gazdasági reklámtevékenységről szóló 1997. évi LVIII. törvény (a továbbiakban: Reklámtörvény) keretében.

A jelen törvény is a Reklámtörvény gyógyszerismertetésre vonatkozó szabályainak keretei között marad, miszerint e tevékenység a gyógyszerek szakmai célú olyan ismertetését irányozza elő, mely kizárólag a gyógyszerek rendelésére és forgalmazására jogosultaknak, illetve az egészségügyi szakképesítéssel rendelkezőknek szól.

A törvény külön rendelkezéseket fogalmaz meg a gyógyszer, illetve gyógyászati segédeszköz ismertetést végző személyek tevékenységére, összeférhetetlenségi szabályaira, valamint a gyógyszerészeti hatóság, illetve az egészségbiztosítási felügyeleti hatóság által történő nyilvántartásukra vonatkozóan.

A 14-16. §-hoz

Indokolt a gyógyszert és gyógyászati segédeszközt reklámozó és a reklámszolgáltató tevékenységére vonatkozó szabályokat törvényi szinten megjeleníteni. Ennek megfelelően a törvényben kerülnek szigorításra a rendezvényeken való részvétel támogatásának szabályai, a gyógyszerek és gyógyászati segédeszközök rendelésére és forgalmazására jogosult személyek részére történő juttatás tilalma, valamint a gyógyszer/gyógyászati segédeszköz rendelésére és forgalmazására jogosult személy adójogszabályokban foglalt kötelezettségének betartását elősegítő előírások.

A korábbi gyakorlattól eltérő, új szabályozásként jelenik meg az egészségbiztosítási felügyeleti hatóság részére történő bejelentési kötelezettség.

A törvény felhatalmazást ad az egészségügyért felelős miniszternek a részletszabályok miniszteri rendeleti szintű meghatározására.

A 17. §-hoz

A Reklámtörvénynek a gyógyszertárból kizárólag orvosi vényre kiadható, vagy kizárólag fekvőbeteg gyógyintézeti felhasználásra engedélyezett gyógyszerek és a kizárólag orvosi rendelők, gondozóintézetek által beszerezhető gyógyszerek fogyasztók részére történő reklámozásának tilalmára, továbbá a vény nélkül is kiadható gyógyszerek, az állatgyógyászati gyógyszerek és a gyógyszernek nem minősülő, gyógyhatású készítmények reklámozásának korlátozására vonatkozó rendelkezéseit felváltó ezen § megfelel az emberi használatra szolgáló gyógyszerek reklámozásáról szóló 92/28/EGK irányelv vonatkozó szabályainak.

A törvény e szakaszában részletezi - az ide vonatkozó uniós irányelvnek megfelelően - a gyógyszerek/gyógyászati segédeszközök reklámozására vonatkozó rendelkezéseket, így például, hogy milyen esetekben és feltételekkel lehet gyógyszertárból vény nélkül is kiadható gyógyszereket reklámozni, valamint kitér arra, hogy melyek azok a reklámok, amelyeket tilos közzétenni.

A 18-20. §-hoz

A gyógyszerekkel kapcsolatos marketingszabályok megszegése igen jelentős költségvetési kiadásokkal jár, mivel az indokolatlan gyógyszer- és gyógyszertámogatás-kiáramlást eredményez. A törvény szerint a felügyeleti hatóság rendelkezésére állnak a Gazdasági Versenyhivatal hatásköreihez hasonló eszközök a jogszabályok megtartásának ellenőrzése során.

Egyértelműen el kell különíteni emellett a gyógyszerek és gyógyászati segédeszközök reklámjára, illetve ismertetésére vonatkozó szabályokat, a konkuráló hatáskörök esetében pedig világos szabályokat kell adni arra, hogy mely szerv jogosult az adott ügyben eljárni.

A 21. §-hoz

A törvény a 21. §-ban a folyamatos gyógyszer és gyógyászati segédeszköz ellátás biztosításával kapcsolatos garanciális szabályokat fogalmazza meg azzal, hogy kimondja, hogy a biztosító a gyógyszer és gyógyászati segédeszköz társadalombiztosítási támogatásba való befogadási eljárása során a támogatásba való befogadást meghatározott időtartamú, de legalább három év támogatással történő forgalmazásra való kötelezettségvállaláshoz kötheti.

Az ellátásban résztvevők kötelezettségeinek a meghatározásával egyidejűleg előírja, hogy a gyógyszer/gyógyászati segédeszköz gyártásban/forgalmazásban érintett gazdasági szereplőknek a folyamatos ellátást érintő döntéseikről tájékoztatniuk kell a biztosítót.

A betegek védelmében kerül rögzítésre a gyógyszer-nagykereskedelmi engedéllyel rendelkező gazdálkodó szervezeteknek az állami katasztrófa és védelmi készlet kezelőjével való együttműködési kötelezettsége.

A 22-25. §-hoz

A kötelező egészségbiztosítás ellátásairól szóló 1997. évi LXXXIII. törvény egyidejű módosításával összhangban, a törvény a gyógyszerek társadalombiztosítási támogatásba való befogadása eljárási szabályainak a szigorítását célozza meg. A 22. §-ban a törvény a gyógyszer, illetve gyógyászati segédeszköz társadalombiztosítási támogatásba befogadásának konjuktív előfeltételeit fogalmazza meg.

A befogadási és támogatási szabályok többek között a következőkkel összefüggésben módosulnak: folyamatos fixesítés bevezetése, a támogatott gyógyszerkör folyamatos teljes felülvizsgálata és a támogatásból való kizárás szabályainak szigorítása, a gyártói árajánlatok nyilvános (pl. interneten történő) versenyeztetése, az olcsó generikus készítmények befogadásának könnyítése, a támogatásba való befogadás eljárási határidejének megváltoztatása (pl. új generikum esetén egyszerűsített eljárásban 60 nap a korábbi 90 nap helyett), a már támogatott készítmények időszakonkénti, célzott összehasonlító költséghatékonysági felülvizsgálata.

A nyilvánosság erőteljesebb biztosítása érdekében a gyógyszerek befogadási eljárásában hatáskörrel rendelkező biztosító számára többlet közzétételi kötelezettség kerül előírásra. Így a formai szempontból megfelelő kérelmeket a kérelem beérkezését követő öt munkanapon belül, továbbá valamennyi ügyben hozott döntést és a jogorvoslatról való tájékoztatást az ügy elbírálását követő hónap 5. napjáig köteles közzétenni internetes honlapján.

A 26-27. §-hoz

Külön szabályozásra kerülnek a speciális esetek eljárási szabályai, amelyek elsősorban az új, még nem támogatott hatóanyagot tartalmazó készítményeket érintik.

Ebbe a körbe tartoznak azok a kérelmek, amelyek olyan új hatóanyagot tartalmazó gyógyszer támogatása iránt érkeznek, melynek ATC csoportját, illetve az ATC csoporton belüli támogatási kategóriáját, illetve mértékét még nem tartalmazza a külön jogszabály, azok a kérelmek, amelyek kiemelt, illetve emelt indikációhoz kötött támogatásba való befogadásához a külön jogszabályban nem szereplő új betegségcsoport, illetve indikációs terület meghatározása szükséges, illetve azon kérelmek, amelyek közbeszerzési eljárás során beszerzett - a külön jogszabályban nem szereplő hatóanyagú - készítmények támogatására irányulnak.

Ezekben az esetekben a törvény szerint a biztosító felfüggeszti - maximum azonban a kérelem benyújtását követő 90 napig - a befogadási eljárást az egészségügyért felelős miniszter jogszabályban megnyilvánuló döntésének meghozataláig. Amennyiben az aktuális egészségpolitikai célkitűzések alapján a miniszter nem tartja indokoltnak, illetve szükségesnek új ATC csoport, új betegségcsoport, indikációs terület támogatását, úgy jogszabály módosításra nem kerül sor. Ebben az esetben a biztosító a 90 nap elteltével a hatályos jogszabályi rendelkezések alapján bírálja el a kérelmet.

A 28-31. §-hoz

A korábban alkalmazott százalékos gyógyszer-támogatási rendszer továbbfejlesztésre, szigorításra kerül: megszűnik a gyógyszerek térítésmentessége (kivéve közgyógyellátottak esetében), így az orvosi rendelvényre kiadható, a társadalombiztosítás által finanszírozott valamennyi gyógyszerért a betegnek minden esetben térítési díjat kell fizetnie.

A fenti §-ok részletesen tartalmazzák a gyógyszerek támogatásba való befogadásának eljárási rendjét. Így a támogatási kategóriákba való besorolás szabályait, a támogatási kategóriákon belüli lehetséges támogatási módszereket, a támogatásvolumen-szerződések alkalmazásának kiterjesztését, az egyszerűsített és a normál eljárásrendbe tartozó kérelmeket, valamint a kizárólag bejelentési kötelezettség alá tartozó változásokat, valamint a gyógyszerek társadalombiztosítási támogatásból való kizárásának taxatíve felsorolt eseteit.

Az ATC csoportokra meghatározott százalékos mértékeket, az indikációhoz kötött kiemelt és emelt támogatásban részesíthető betegségcsoportokat és indikációs területeket, a közbeszerzési eljárás során beszerezhető hatóanyagok körét külön jogszabály (egészségügyért felelős miniszter rendelete) fogja tartalmazni.

A 32-35. §-hoz

A gyógyászati segédeszközök társadalombiztosítási támogatásba való befogadása két vonalon keresztül valósul meg a törvény hatályba lépését megelőzően Magyarországon. Az eszközök azon része, melyek laikus felhasználók számára készülnek, ártárgyalás útján kerülnek be a támogatotti körbe, míg a magasabb értékű és egészségügyi személyzet által használt, az egészségügyi szolgáltatók tulajdonát képező orvostechnikai eszközök befogadására többletkapacitási pályázat benyújtásával kerülhet sor. A gyógyászati segédeszköz ellátásnak a törvény hatályba lépését megelőző anomáliái között említhetjük meg, hogy a támogatásba történő befogadásnak és a támogatási mértékeknek nincs objektív szakmai és pénzügyi kritériumrendszere, ezért az egyes termékek ára meghaladja az egyes uniós országokban forgalmazott azonos termékek árát, továbbá azt, hogy az ártárgyalás útján történő befogadási rendszer lassú, rugalmatlan, nincs árcsökkentési lehetőség, lassú a korszerű termékek bekerülése. Nehézkessé vált a régi termékek támogatásból való kizárása, illetve újak befogadása, ezzel új technológiák megjelenésének elősegítése, az ellátás minőségének fejlesztése.

A törvény az ártárgyaláson alapuló támogatásba való befogadási rendszert egy egységes, átlátható rendszerré alakítja ki, amely biztosíthatja a rendszerszinten érvényesülő költség-hatékonyságot, hosszútávon a betegterheket igazságosabban mérsékeli, költségérzékeny térítési díj-rendszerre épül, a biztosítói tehernövekedést féken tartja, egyidejűleg a biztosító szolgáltatásvásárlói szerepét erősíti, ugyanakkor az eszközgyártó és forgalmazó vállalkozások számára áttekinthető, kiszámítható, tervezhető gazdálkodási feltételeket alakít ki azzal, hogy a befogadási, támogatási folyamatot nyilvánossá és rugalmassá teszi. A jogalkotó szándéka egy pontos eljárási szabályokat lefektető befogadási eljárás megalkotása, amely lehetőséget teremt a folyamatos befogadásra, transzparens és kiszámítható, szakmai és költséghatékonysági alapokon nyugszik. A törvény által biztosított befogadási és támogatási szabályok lehetőséget teremtenek a folyamatos fixesítés bevezetésére, a támogatott gyógyászati segédeszközkör folyamatos és teljes felülvizsgálatára, és kötelezővé válik a gyártói árajánlatok nyilvános (pl. interneten történő) versenyeztetése.

A befogadásra vonatkozó részletszabályok, alapelvek és szempontok egészségügyi miniszteri rendeleti szinten kerülnek meghatározásra.

A 36-40. §-hoz

Jelen §-ok befizetési kötelezettséget írnak elő a gyógyszergyártókra, a gyógyszernagykereskedőkre és egyes, magasabb támogatott árréstömeggel bíró közforgalmú gyógyszertárakra. A befizetésre az adózás rendjéről szóló 2003. évi XCII. törvény (a továbbiakban: Art.) rendelkezései alkalmazandóak, az e területre vonatkozó specialitások figyelembevételével, eltérő szabályok megalkotásával.

Minden gyártó, illetve forgalomba hozatali engedély jogosult egyetemlegesen kötelezett a biztosító javára a támogatásban részesülő gyógyszereire kifizetett teljes évi támogatás után meghatározott százalékos befizetést teljesíteni. A gyógyszer nagykereskedelmi engedély jogosultja a támogatott nagykereskedelmi árréstömeg, a gyógyszertár pedig a támogatott kiskereskedelmi árréstömeg után köteles befizetést teljesíteni a törvényben meghatározott mértékben. A bevallás és az azzal egybeeső befizetési kötelezettség az Art. szabályai szerint történik a tárgyévi adatok alapján, mely adatszolgáltatási kötelezettséget a biztosító köteles az állami adóhatóság részére biztosítani. A gyógyszergyártót terhelő befizetési kötelezettség nem terjed ki azon meghatározott (fix) csoportban lévő gyógyszerekre, amelyek a referencia gyógyszernél alacsonyabb árúak. A törvény a gyártónak önkéntes lehetőséget biztosít arra, hogy a befizetés alól részben vagy teljes egészében mentesüljön, amennyiben egyes termékeinek termelői árát csökkenti és nyilatkozatban vállalja, hogy a készítményeket legalább három évig a vállalt áron forgalmazza. Ebben az esetben - az árcsökkentések és a tényleges forgalom egymáshoz arányuló viszonyának biztosítói vizsgálatát követően -, ha a vállalt árcsökkentés mértéke nem éri el a befizetési kötelezettség összegét, úgy a különbözetet meg kell a gyártónak fizetnie.

A patikák számára előírt befizetési kötelezettség célja a kispatikák ellátási érdekből történő támogatása. Így ezen összeg az Egészségügyi Minisztérium fejezetébe kerül befizetésre és a kistelepülések és az ellátási érdekből támogatásra szoruló patikák támogatására, segítésére kerül felhasználásra.

Az a közforgalmú gyógyszertár, melynek a társadalombiztosítási támogatással kiszolgáltatott gyógyszerek utáni árréstömege a 30 millió Ft-ot meghaladta köteles progresszíven növekvő gyógyszertár szolidaritási díjat fizetni.

A 41. §-hoz

Azokon a településeken működő közforgalmú gyógyszertárak számára, ahol a település gyógyszerellátását kizárólag egy közforgalmú gyógyszertár biztosítja és annak meghatározott időszakra vonatkozó gyógyszerforgalmazásból származó árréstömege - az ellátandó lakosságszám, vagy a gyógyszertár földrajzi elhelyezkedés okán - hatékony és gazdaságos üzletmenet folytatása mellett sem éri el a külön jogszabályban meghatározott mértéket, az állam a mindenkori éves költségvetési törvényben az EüM fejezetében meghatározott előirányzat erejéig a működőképesség fenntartásához támogatást nyújt. Ezen támogatás az Art. szerinti költségvetési támogatásnak minősül. Így annak igénylésére és folyósítására az Art. rendelkezései irányadóak.

A 42. §-hoz

A gyógyszerkassza megtartása érdekében jogszabályi szinten intézményesíteni szükséges a közös teherviselést a gyártó és a finanszírozó között. A törvény lehetővé teszi a tervezett kasszatúllépés kompenzálását a befizetéssel, ezt maghaladó mértékű hiány fennállása esetén pedig sávos kockázatmegosztással. A gyógyszer-támogatás kiáramlásának egy meghatározott összegén felül a támogatott gyógyszereket forgalmazó vállalkozások befizetést teljesítenek sávos kockázat megosztásos alapon a biztosító javára. Figyelemmel arra, hogy a gyógyszerkassza túlteljesülésének egyik jelentős okozója a folyamatos forgalomnövekedés, az indokolatlan forgalomnövekedés visszafogásának hatékony eszköze lehet a fent vázolt megoldás bevezetése.

A törvény szerint a gyógyszertámogatási előirányzat - az inflációt is figyelembe véve - 9%-os túllépésének mértékéig a kiadási többlet költségeit a biztosító és a forgalomba hozatali engedély jogosultjai sávosan megosztva, az e mértéket meghaladó kiadási többlet költségeit pedig a forgalomba hozatali engedélyek jogosultjai kizárólagosan viselik.

A forgalomba hozatali engedélyek jogosultjai között a sávos kockázatviselésből eredő fizetési kötelezettség a támogatott készítményeikre jutó támogatás arányában oszlik meg.

A 43. §-hoz

Jelen § a gyógyszerek árára vonatkozó időleges felsőkorlát kormány általi elrendelésének lehetőségét biztosítja. Ez a szabályozás jelenleg is hatályos rendelkezés az árak megállapításáról szóló 1990. évi LXXXVII. törvény (a továbbiakban: Ártv.) keretei között. Tekintettel azonban arra, hogy az Ártv. általános jellegű szabályokat tartalmaz, tárgyát tekintve az árbefagyasztásra vonatkozó rendelkezéseket célszerűbb e törvény keretei között elhelyezni.

A törvény tartalma, hogy az áremelés megtiltásának törvényi feltételeit bővíti és eltérően határozza meg a többi termékre, szolgáltatásra vonatkozó szabályozástól, tekintettel a gyógyszer, mint speciális árú jellegére és arra, hogy a gyógyszerforgalom biztonságának és a gyógyszerellátás stabilitásának biztosítása megköveteli, hogy a kormány ne csak a már létrejött piaci zavar elhárítására használhassa az áremelés megtiltásának eszközét, hanem a piaci egyensúly megőrzésére, vagyis a piaci zavar preventív megelőzésére is. Ilyen intézkedés indokolt lehet például akkor, ha széleskörű, nagy mértékű, egyidejű áremelési szándék tapasztalható, vagy a kereslet-kínálat egyensúlya bármely okból megbomlik.

A 43. § (1) bekezdése szerinti legmagasabb árnál magasabb ár alkalmazására csak a meghatározott feltételeket maradéktalanul teljesítő gyógyszerek esetében, csak kivételes esetben tesz lehetővé; ugyanakkor minden magyarországi gyógyszergyártó és -forgalmazó részére biztosítja a lehetőséget a hozzájárulás kérelmezésére.

Annak érdekében, hogy az áremelési tilalom alóli kivételek meghatározása ne önkényesen történjen, ezért a törvény garanciális jelleggel zárt taxációként, magában a törvényben határozná meg, hogy a Felügyelet mely esetekben adhat felmentést az áremelési tilalom alól.

Az árbefagyasztásra vonatkozó fenti szabályozás összhangban van a 89/105/EGK irányelv rendelkezéseivel.

A 44-47. §-hoz

A törvény célja egy olyan monitoring-, illetve ösztönző rendszer kereteinek a kialakítása, amely alkalmas a betegellátás színvonalának javítására, az orvosi gyógyszerfelírási gyakorlat értékelésére, támogatására és alakítására, az egészségpolitika által kívánatos minőségi és hatékonysági célok megvalósulása érdekében. A törvény szerint a minőségi és hatékony gyógyszer és gyógyászati segédeszköz rendelési gyakorlatot folytató egészségügyi szolgáltatókat mutatók (a térítési díj mutató, támogatási mutató) alapján kell értékelni. Amennyiben az ellenőrzés során megállapítást nyer, hogy az orvos jogosulatlanul, illetve jogszabálysértően rendel gyógyszert, illetve gyógyászati segédeszközt, úgy a megfelelő szankciók alkalmazhatóak (finanszírozás csökkentése, megvonása, finanszírozási szerződés felfüggesztése, megszüntetése).

A 48.§-hoz

A törvény a patikaalapítás és a működésének engedélyezési jogát egyedül és kizárólag az Állami Népegészségügyi és Tisztiorvosi Szolgálat területileg illetékes megyei, fővárosi intézete hatáskörébe utalja megszüntetve a korábbi szabályozás létesítési és működtetési jog indokolatlan kettéválasztását. Az eljárásban - összhangban a kamarai törvények módosításával - megszűnik a Magyar Gyógyszerész Kamara a működés engedélyezésének folyamatában lévő egyetértési - véleményezési joga. Tekintettel arra, hogy a jogalkalmazói tapasztalatok azt mutatták, hogy a települési önkormányzatok véleményezési jogosultsága - a szükséges testületi döntések megszületéséhez szükséges idő okán - sok esetben indokolatlanul lelassították az eljárás folyamtatát, az egyértelmű és szabadabb gyógyszertártár létesítési feltételek megteremése mellet nem indokolt a települési önkormányzat véleményéhez kötni az eljárás végén hozott döntést. Az eljárás ügyfélbarát szabályozását jelenti, hogy a törvény lehetővé teszi a kérelem elektronikus úton történő benyújtását, valamint a tényállás tisztázásához szükséges bizonyítási eszközök közül nagyobb hangsúlyt kap az ügyféli nyilatkozat.

A 49. §-hoz

A törvény - a hatályba lépésétől számított még három évig - meghagyja a lélekszámhoz, földrajzi elhelyezkedéshez kötött korlátozásokat azonban lényeges új kivétel-szabályokat állapít meg. A jogalkotó egyértelmű elkötelezettsége az ellátás színvonalának, hozzáférhetőségének javítására abban nyilvánul meg, hogy szabadabbá teszi a patikaalapítást ott, ahol erre különös szükség van (pl. ügyeleti szolgálatot ellátó egészségügyi intézmények környezetében). További alapítási könnyítést jelent, hogy a különleges szolgáltatásokat - 24 órás nyitva tartás vagy meghosszabbított nyitva tartás és csomagküldő szolgálat működtetése - elkötelezetten, hosszú távra vállaló gyógyszertárak alapítását az általános (lélekszámhoz, földrajzi elhelyezkedéshez kötött) korlátozásoktól függetlenül is lehetővé teszi.

Az 50. §-hoz

Olyan településeken, ahol közforgalmú gyógyszertár nem működik a törvény az év egy meghatározott időszakában történő nyitva tartásra lehetővé teszi fiókgyógyszertár működtetését. A fiókgyógyszertár egy már működő közforgalmú gyógyszertár telephelye. A korábbi szabályozástól eltérően egy közforgalmú gyógyszertárnak legfeljebb 3 fiókgyógyszertár működtetésére nyílik lehetősége, sőt - amennyiben az ellátási érdek úgy kívánja - az önkormányzat egyetértésével ennél több fiókgyógyszertár is létesíthető.

Az 51.§-hoz

Az intézeti gyógyszertár létesítését és működtetését alapvetően a fekvőbeteg gyógyintézet kezdeményezheti, ha azonban megállapodást kötött az intézeti gyógyszerellátás külső közreműködővel történő biztosítására, úgy a működtetőt is megilleti az engedély kezdeményezésének joga.

A törvény nem kötelezi az érintetteket önálló közforgalmú gyógyszertár létesítésére, ugyanakkor a két alapfeladat végzésének szigorú elválasztása feltétlenül indokolt. Az ehhez szükséges technikai feltételek döntő része már ma is rendelkezésre áll. Ezeket és további feltételeket külön jogszabályba kell foglalni.

Az intézeti gyógyszerellátás fogalmát a gyógyszertörvény megnyugtatóan szabályozza.

Az 52.§-hoz

Kézigyógyszertár működtetésére háziorvos kaphat engedélyt. Az engedély földrajzi területhez és a működtető háziorvos személyéhez kötött. A kézigyógyszertár kisegítő jellegéből következik, hogy csak olyan településen lehet engedélyezni, ahol nem működik közforgalmú vagy fiókgyógyszertár. További következménye a kisegítő jellegnek, hogy a kézigyógyszertár tartására kiadott engedélyt visszavonásáról, illetve megfelelő módosításáról intézkedni kell, ha az érintett településen közforgalmú gyógyszertár, vagy fiókgyógyszertár működtetését engedélyezik. Külön jogszabályban kell megállapítani, hogy mely cikkeket köteles és melyeket jogosult a kézigyógyszertár tartani. A kézigyógyszertárak működésében a törvény e paragrafusa egyetlen lényegi változtatást tartalmaz. Eszerint a biztosító meghatározhatja a háziorvos kézigyógyszertárából kiszolgáltatható közfinanszírozott gyógyszerek körét. A jogalkotó szándéka itt nyilvánvalóan a közpénzek gyógyszertámogatás címén történő kiáramlásának ellenőrzését célozza.

Az 53-54. §-hoz

E paragrafusok a gyógyszertárak működésének engedélyezésével, illetve az engedély visszavonásának körülményeinek feltételeit állapítják meg. A törvény az engedélyezés feltételeit működés (létesítés) feltételeinek teljesülését alapul véve új elemet iktat be a folyamatba, mégpedig a kötelező felelősségbiztosítás meglétét és annak előzetes bemutatási kötelezettségét. A működési engedély(ek) visszavonásának feltételei az 1994. évi törvényi szabályozáshoz képest lényegesen nem változtak a gyógyszerek készletben tartására, a szolgálati rendre, a gyógyszerek kiadására - ideértve a gyógyszer árára - vonatkozó rendelkezések megsértése esetén. A kötelező felelősségbiztosítás előírása a jogalkotó azon nyilvánvaló szándékát tükrözi, mely a betegek biztonságát szolgálja.

Az 55. §-hoz

A törvény részletesen előírja a gyógyszertárak számára - gyógyszerész közreműködése nélkül is működő - betegtájékoztatási rendszer üzemeltetésének kötelezettségét, mely függetlenül annak formájától, kivitelezésétől alkalmas kell legyen arra, hogy a rászoruló információt kapjon még a vásárlás előtt az általa vásárolni kívánt gyógyszerek, az egymással helyettesíthető gyógyszerek, illetve más termékek áráról, mégpedig összehasonlításra alkalmas módon. Az ilyen rendszernek biztosítania kell azt is, hogy a vásárló, fogyasztó - a vény nélküli gyógyszerek esetében - a gyógyszer alkalmazásával kapcsolatos információkhoz, ugyancsak a vásárlásról szóló döntését megelőzően hozzájuthasson. Ez a szabályozás lényegében a fogyasztóvédelem általános szabályainak gyógyszertári érvényesülését szolgálja.

Ugyancsak lényegi változás, hogy kiemeli, hogy a patika és a biztosító között - a közfinanszírozott gyógyszerek forgalmazásának bizonyos feltételeit illetően - fennálló szerződéses viszony esetén a gyógyszerek választékára, a készleten nem lévő gyógyszerek későbbi kiadására, kiadási árára, a támogatások elszámolásának szabályaira vonatkozóan további részletes szabályokat is megállapíthat. E rendelkezések meghatározásával a jogalkotó azon szándéka nyilvánul itt meg, mely az egyértelműen az un. kontraktuális elemek előtérbe helyezését célozza a patika és a biztosító viszonyában.

E paragrafus megfogalmazza a közfinanszírozott gyógyszerek esetében a rabatt alkalmazásának, illetve elfogadásának tilalmát is a gyógyszertáraknak, e szabályozási megoldás egyértelmű szándéka az, hogy a továbbiakban az árukedvezmények adásából származó előnyöket a biztosító kapja és kötelezően adja azt tovább a biztosítottak javára, illetve a kedvezmények a közpénzek felhasználást csökkentsék.

Az 56-60. §-hoz

A törvény értelmében a jövőben a gyógyszertár működtetéséhez szükséges személyi jog kiadása egyértelműen az ÁNTSZ Országos Tisztifőorvosi Hivatala hatósági jogkörbe kerül az eddigi kamarai jogkör helyett. A személyi jog megszerzésének szakmai feltételei lényegében nem változnak, az adminisztratív kötöttségek (országos pályázat kiírása, megüresedés esetére korlátozódó személyi jog stb.) azonban csökkennek. Megszünteti a törvény azt az eddigi korlátozást is, mely tiltotta más ország területén már létező személyi joggal rendelkező gyógyszerész hazai személyi jogának megadását. Ugyancsak megszünteti a törvény azt a személyi jog visszavonására vonatkozó kötelezettséget, melyet eddig csődeljárás esetére írt elő. Egyebekben a személyi jog visszavonásának szakmai szabályozására vonatkozó eddigi rendelkezések lényegében érvényben maradtak, azzal a különbséggel, hogy az ezzel kapcsolatos döntések meghozatalában a jövőben a Magyar Gyógyszerész Kamarának nem lesz szerepe. Az új szabályozás hatósági jogkörbe utalja a személyi jog megszűnése után követendő intézkedéseket. A személyi joggal rendelkező gyógyszerészek nyilvántartásának vezetése a törvény értelmében illetékes egészségügyi hatósági feladat.

A 61-63. §-hoz

A törvény e paragrafusai a gyógyszertárak vezetését és részben a gyógyszerek szakszemélyzet útján történő készítését és kiszolgáltatását szabályozzák. Meghatározzák azokat a feltételeket és követelményeket melyek alapján gyógyszertárat illetve közforgalmú gyógyszertárat (fiókgyógyszertárat) vezetni lehet. Rendelkeznek arról, hogy alapvetően a személyi jog jogosultjának van vezetői kötelezettsége. A törvény szabályozza azokat a körülményeket is, melyek során a gyógyszertár vezetője e felelősségét másra átruházhatja és azt is, hogy ezt meddig teheti hatósági engedély nélkül (felelős vezető alkalmazása).

E szabályozás igen fontos, részben új elemei, hogy csomagküldés, illetve házhoz szállítás útján kiszolgált gyógyszer esetén a gyógyszertár vezetője felelős a kiszolgálás szakszerűségéért és pontosságáért, valamint, hogy a kizárólag orvosi rendelvényre kiadható gyógyszert csak gyógyszerész vagy gyógyszertári szakasszisztens szolgáltathatja ki és az is, hogy a gyógyszerészi oklevéllel nem rendelkező személy gyógyszer készítésénél csak gyógyszerész felügyelete és irányítása mellett segédkezhet.

Az 64-66. §-hoz

A törvény ezen §-ai a gyógyszertárak állami felügyeletével foglalkoznak. A törvény az állam felügyeletét deklarálja annak érdekében, hogy az ország gyógyszertárai egységes elvekre épülő azonos gyakorlatot kövessenek, ugyanakkor ezt a felügyeletet a jogosult egészségügyi hatóság(ok) hatáskörébe delegálja. Új szabályozási elem, hogy az intézkedésre feljogosított hatóságok lépéseiről való tájékoztatási kötelezettséget ír elő az Egészségbiztosítási Felügyeleti hatóság felé. A Kamara eddigi felügyeleti jogköre megszűnik. Itt történik rendelkezés a hatósági vezető kinevezéséről, annak feltételeiről is. Ez az intézkedés az állam, illetve a Felügyelet jogkörének egyértelmű meghatározását jelentik.

A 67-72. §-hoz

A gyógyszertáron kívüli gyógyszerforgalmazás feltételeit szabályozó paragrafusok az alábbi lényeges korlátozásokat tartalmazzák. Gyógyszertáron kívül csak azok a gyógyszerek forgalmazhatók, melyek gyógyszertárban orvosi rendelvény nélkül is kiadhatók, valamint amelyek alkalmazása esetében az öndiagnózis egyértelműen felállítható, és amelyek alkalmazásakor a tévedés valószínűtlen vagy nem jár súlyos egészségügyi következményekkel.

Tekintettel arra, hogy azokban az országokban, ahol a forgalmazás gyógyszertáron kívüli lehetősége is megnyílt ezzel egy időben a gyógyszer-mellékhatások okozta ártalmak, valamint a nem megfelelő alkalmazásból adódó egészségkárosodások és kórházi kezelések száma növekedett a törvény kiemelt hangsúlyt fektet arra, hogy az e tevékenységet folytató vállalkozások a gyógyszerek alkalmazásához szükséges tájékoztatáshoz megfelelő információs rendszert működtessenek. A vonatkozó szabályozás pontosan tartalmazza az ún. szabadpolcos forgalmazás tilalmát. Akárcsak a gyógyszertárak, a gyógyszer-kiskereskedelmi tevékenységet folytató egyéb üzletek is az általuk forgalmazott valamennyi gyógyszer esetében - a forgalomba hozatali engedélyében meghatározott - betegeknek szóló tájékoztatót nyomatatott formában is kötelesek hozzáférhetővé tenni oly módon, hogy a vásárló, fogyasztó a gyógyszer alkalmazásával kapcsolatos információkhoz a vásárlásról szóló döntését megelőzően is hozzájuthasson, sőt kötelesek gondoskodni a fogyatékkal élők tájékoztatásáról is (nyilvánvalóan abban az esetben, ha fogyatékosságuk miatt a nyomtatott, vagy egyéb módon rendelkezésre álló információk számukra nem érhetők el).

A gyógyszertáron kívül is forgalmazható gyógyszerek körét alacsonyabb szintű jogszabály állapítja meg. Végezetül, de nem utolsósorban a törvény intézkedik a gyógyszertáron kívüli gyógyszerforgalmazást megsértő gazdasági szervezetek szankcionálásáról is.

A 73-76. §-hoz

A törvény gyógyszerellátás során érvényesítendő szakmai szempontok és a gyógyszerellátás szakszerűségének megóvása érdekében rögzíti gyógyszertárat működtető gazdasági társaság a gyógyszertár szakmai vezetését, irányítását, valamint a gyógyszertárban szakellátási feladatokat ellátó személyeket gyógyszerellátással kapcsolatos szakmai kérdésekben, így különösen a gyógyszerek kiadása, eltartása nem utasíthatja. További garanciát jelenet és a betegek érdekét szolgálja, hogy a törvény szerint gyógyszertárat működtető nem köthet olyan szerződést, nem fogadhat el olyan előnyt, amely betegek, fogyasztók hatékony és biztonságos gyógyszerellátását sérti vagy veszélyezteti, és gyógyszertárban szakmai feladatot ellátó személyek nem vállalhatnak olyan szerződéses kötelezettséget és nem fogadhatnak el olyan előnyt, amely korlátozhatja, vagy akadályozhatja szakmai függetlenségüket, különös tekintettel a betegekkel szemben fennálló pártatlan és tárgyszerű tanácsadási kötelezettségük teljesítésére. A törvény a fenti rendelkezések betartásának ellenőrzését a Felügyelet hatáskörébe utalja.

A törvény e paragrafusaiban rendelkezik arról, hogy a közfinanszírozásban részesülő gyógyszer támogatással történő forgalmazására szerződött gyógyszertár, valamint a gyógyszer gyártó, forgalmazó illetve támogatással történő gyógyszer-rendelésre jogosult orvos között kizárja az olyan összehangolt magatartást, amely a betegek, fogyasztók hatékony és biztonságos gyógyszerellátását sérti vagy veszélyezteti. Ennek ellenőrzését is a Felügyelet hatáskörébe utalja. Ez lényegében szerződésfelmondással fenyegeti a fogyasztók és a biztosítók számára nemkívánatos magatartást.

A paragrafus a fogyasztói és biztosítói érdekeket sértő, nemkívánatos, tisztességtelen piaci magatartásról szóló jogszabályok adaptációja a gyógyszerforgalmazás területére. (1996. évi LVII. törvény.) Részletesen szabályozza az összefonódások korlátait és szabályait.

A 77. §-hoz

Ez a § határozza meg a Kormány, illetve az egészségügyért felelős miniszter részére adott felhatalmazó rendelkezéseket a törvényben foglaltak végrehajtására szolgáló részletszabályok megalkotására.

A 78-82. §-hoz

E törvénnyel egyidejűleg módosul az Ártv., az Ebtv., a 2005. évi XCV. törvény és a Reklámtörvény.

Az Ártv. a tekintetben szorul módosításra, hogy a jelenleg a nem támogatott gyógyszerek lévő hatósági árrést megszünteti, így a jövőben csak a járóbeteg-ellátás keretében TB támogatással rendelhető gyógyszerekre kell alkalmazni. Ennek indoka, hogy a vény nélküli gyógyszerkör gyógyszertáron kívüli forgalmazhatóságának nem indokolható a nem támogatotti körben továbbra is hatóságilag szabályozni az árrést. Annak érdekében azonban, hogy az ezen gyógyszerkör árai ne mutassanak irreális összeget, előírásra kerül, hogy a gyártó meghatározhatja termékének legmagasabb fogyasztói árát.

A további változás, hogy hasonlóan a gyógyszerekhez a támogatott gyógyászati segédeszközök körében is előírásra kerül a hatósági árrés.

Az Ebtv. módosítása során lehetővé válik, hogy a biztosító az egészségügyi szolgáltató gyógyszer, gyógyászati segédeszköz, valamint gyógyászati ellátás árhoz nyújtott támogatással történő rendelését olyan a minőségi és hatékony gyógyszer- és gyógyászati segédeszköz rendelést elősegítő számítógépes rendszer működtetéséhez kötheti, amelyet az egészségbiztosítási felügyeleti hatóság előzetesen minősített.

-----STARTING---POINT---VEGE---

A 83-87. §-hoz

Ezen §-ok az átmeneti és záró rendelkezéseket tartalmazzák. Itt kerül rögzítésre, hogy a törvény hatályba lépésekor már működő gyógyszertáraknak a törvény hatályba lépésétől számított egy éven belül kell megfelelniük az új törvényi feltételeknek. Rögzítésre kerül, hogy a törvény hatályba lépésétől számított három év múlva a közforgalmú gyógyszertárak létesítési feltételei teljesen szabaddá válnak. Ezzel a megoldással gyógyszertárak létesítésére vonatkozó feltételrendszer változása kiszámíthatóvá és tervezhetővé válik a jogalkalmazók számára, elegendő felkészülési időt biztosítva a jogszabályváltozásból eredő üzleti és tulajdonosi döntéseik meghozatalára.

A 88. §-hoz

Ez a § az uniós jogi aktusoknak való megfeleltetést tartalmazza.

A 89. §-hoz

A kormány 2007. szeptember 30-áig jelentést tesz az Országgyűlésnek a törvény hatályosulásáról.