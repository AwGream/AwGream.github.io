1995. évi XCI. törvény indokolása

az állategészségügyről

-----STARTING---POINT---ALTALANOS--- 

A törvényjavaslat célja az új gazdasági-társadalmi viszonyoknak, a piacgazdaság követelményeinek megfelelő állategészségügyi szabályozás kialakítása.

Az állategészségügy - járványügyi, élelmiszerbiztonsági, közegészségügyi, környezetvédelmi összefüggései miatt - a biztonságos állattenyésztés és élelmiszerelőállítás feltétele.

A mezőgazdaság egyik fő ágazata, az állattenyésztés eredményessége nagymértékben függ az állatok tartásának körülményeitől, megfelelő takarmányozásuktól, a járványos vagy tömeges veszteséget okozó állatbetegségek megelőzésétől, leküzdésétől, a beteg állatok szakszerű kezelésétől.

Mindez rendkívül fontos a lakosság élelmiszerellátása, az élelmiszerbiztonság megteremtése szempontjából is, hiszen csak egészséges állatoktól származó állati eredetű termékek kerülhetnek emberi fogyasztásra, melyeknek előállítása során az állatok takarmányozására és gyógykezelésére az emberre veszélytelen anyagokat használtak fel.

A fentieken túl külgazdasági érdekek is megkövetelik a kifogástalan, a nemzetközi igényeket kielégítő élőállat és állati termék előállítást. A nemzetközi és hazai agrárpiacon csak az előírásoknak megfelelő minőségű termékeket előállító termelők vehetik fel a versenyt.

Az Európai Közösségek és azok tagállamai közötti társulás létesítéséről szóló, az 1994. évi I. törvénnyel kihirdetett Európai Megállapodás 68. cikkelye külön kiemeli többek között az emberek, állatok és növények életének és egészségének védelmére vonatkozó jogszabályok, valamint az élelmiszer-jogszabályok harmonizációjának kötelezettségét.

Az ágazat szakmai rendelkezéseinek megalkotása során ezeket a jogharmonizációs követelményeket figyelembe kell venni. Az állategészségügy alapvető kérdéseiről a nemzetközi elvárásoknak megfelelő törvényt kell alkotni.

Mindezekre figyelemmel készült - az agrárgazdaság szakmai feltételrendszerét meghatározó joganyag részeként - az állategészségügyről szóló törvényjavaslat, amely kiemelkedő jelentőségű a hazai és nemzetközi állat- és állatitermék-forgalom biztonsága, minőségvédelme, az állattartás, állatitermék-előállítás állategészségügyi feltételeinek szabályozása és a járványvédelem szempontjából.

A nemzetközi követelményeket is kielégítő módon szabályozza az állattartás, az állati eredetű termék, az élelmiszer, az állatgyógyászati készítmény, a takarmányelőállítás járványügyi, higiéniai feltételeit, az állattartó, illetve az állatorvos jogait és kötelezettségeit, a járványügyi intézkedéseket, az állatforgalmazás és - szállítás állategészségügyi szabályait, valamint az állategészségügyi igazgatási feladatokat és hatásköröket, azok ellátásának szervezeti kereteit.

Az állategészségügyi igazgatásban az állami állategészségügyi szolgálat mellett részt vesz a települési önkormányzat, valamint a Magyar Állatorvosi Kamara is.

A törvényjavaslat az állami hatósági feladatok felülvizsgálatával, az állami és szolgáltatói feladatok szétválasztásával szorosan kapcsolódik az államháztartás reformjához. Az állategészségügyi szolgáltató (magánállatorvosi) tevékenység gyakorlásával összefüggő egyes közfeladatokat a külön törvénnyel létrehozott, köztestületként működő Magyar Állatorvosi Kamara látja el, míg a hatósági állatorvosi tevékenység gyakorlásának jogi kereteit e törvényjavaslat határozza meg.

Az állategészségüggyel összefüggő állami feladatok, az igazgatási struktúra törvényi szintű meghatározásával elkerülhető a szervezetek hatáskörének gyakori megváltoztatása, biztosítható a szervezet stabilitása.

A nemzetközi követelményeket is kielégítő állategészségügyi normák megtartatását szolgálják a javaslatban meghatározott állategészségügyi hatósági intézkedések, ellenőrzések, valamint az új szankcióként bevezetni tervezett állategészségügyi bírság.

A törvényjavaslat az élelmiszerekről, valamint a takarmányok előállításáról és forgalomba hozataláról szóló javaslatokkal együtt, egységes rendszert alkotva szabályozza a járványügyi, higiéniai és a minőségi szakmai szabályokat, az igazgatási fórumrendszert, valamint azok feladatkörét; ezzel is elősegítve a szabályozott területeken mind az államháztartási reform, mind pedig a nemzetközi jogharmonizációs követelmények érvényesülését.

Az állategészségügyről szóló törvényjavaslat harmonizációja

Az Európai Közösségekkel aláírt társulási szerződés előírja, hogy gazdasági integrációnk egyik alapvető feltétele az, hogy az ország jelenlegi és jövőbeni jogszabályai összeegyeztethetőek legyenek a Közösségek szabályaival.

Az agrártermelést szabályozó szakmai törvények, így az állategészségügyről szóló törvény előkészítése is a harmonizációs követelmények figyelembevételével történt.

Az állategészségügyről szóló törvényjavaslat EK konform módon határozza meg az állatbetegségek megelőzésének és leküzdésének szabályait, valamint az állategészségügyi igazgatási feladatokat és hatásköröket.

-----STARTING---POINT---RESZLETES---

Az 1. §-hoz

A törvény hatályának ki kell terjednie az állattal, élelmiszerrel, a fertőzésközvetítő anyagokkal és eszközökkel kapcsolatos valamennyi járványügyi és higiéniai szempontú ellenőrzésre, ideértve az állattartást, az állatok és termékeik, valamint az élelmiszerek forgalmazását is. Az állategészségügyi feladat nem ér véget az élelmiszer fogyaszthatóságának megállapításával és igazolásával, hanem az élelmiszert, mint az állatjárványok potenciális terjesztőjét végig állategészségügyi felügyelet alatt kell tartani.

A takarmány nemcsak az állat táplálkozásának szempontjából érdemel kiemelt figyelmet, hanem mint olyan anyag is, amely az állat egészségét közvetlenül (fertőző betegség terjesztésével, mérgezéssel, hiánybetegséggel), míg az állatot vagy termékét fogyasztó ember egészségét közvetve veszélyeztetheti. Ezért a takarmány felhasználásának állategészségügyi szempontú ellenőrzését is e törvény hatálya alá kell vonni.

Az állat egészségének vizsgálata és megóvása klasszikus állategészségügyi feladat.

Az állatgyógyászati gyógyszerek, vakcinák, szérumok és diagnosztikumok előállításának, forgalmazásának, felhasználásának engedélyezése és ellenőrzése speciális szabályozást igényel; egyrészt az állatbetegségek megelőzése és felszámolása, másrészt az állati termékekkel az ember egészségében okozható kár megelőzése érdekében.

A laboratóriumi és az állatbetegségek kórokozóival folytatott egyes tevékenységeket a felelősség, a garanciavállalás, valamint az állatbetegségek terjedésének megakadályozása érdekében szigorú szabályozás alá kell vonni, az aktuális tulajdonviszonyoktól függetlenül.

A fegyveres testületek és a rendvédelmi szervek tulajdonában levő, az alaptevékenységük ellátásához és szolgálati célból tartott állatokra azért kell speciális szabályok alkalmazását lehetővé tenni, mert a földművelésügyi miniszter által adható felmentés lehetősége nélkül egy adott járványügyi intézkedés (pl. a határőrség vagy a vámszervek esetében az ebzárlat) lehetetlenné tenné a szolgálati feladat ellátását.

A külön jogszabályokra való utalás jelzi, hogy a törvény más törvényekkel szerves szabályozási egységet alkot, de az állategészségüggyel összefüggő kérdésekben az előírásait nem lehet figyelmen kívül hagyni.

A szolgáltató állatorvosi (magánállatorvosi) tevékenységre, annak jelentősége és a szakmai önkormányzat lehetőségének megadása miatt külön törvény vonatkozik, ám az állategészségügyi törvény rendelkezései alól ez nem jelenthet felmentést.

A 2. §-hoz

Az értelmező rendelkezések teszik lehetővé, hogy az egyes fogalmak használatával kapcsolatos szótári és köznyelvi értelmezés helyett az adott kifejezésre vonatkozóan egyértelmű eligazítást adjon a jogalkotó. Ez egyben azt is jelenti, hogy egyes fogalmakat e törvény értelmében nem kell külön meghatározni.

A 3. §-hoz

Az állattartás, történjék bármely célból, nem lehet csak az állattartó személyes elhatározásán alapuló, másoktól független tevékenység. Még a pusztán kedvtelésből való állattartás is okozhat közegészségügyi és környezetvédelmi gondokat. Éppen ezért az állattartásra és minden, az állattal vagy termékével kapcsolatos tevékenységre általánosan érvényes szabályokat kell megállapítani.

Az állatvédelem növekvő jelentőséggel bír mind a haszonállatok, mind a kedvtelésből tartott állatok vonatkozásában. Az állattartás, az állatszállítás és a levágás során különösen meg kell tartani az állatvédelmi előírásokat. Ez nem pusztán erkölcsi kötelezettség, hiszen több hagyományos magyar termék (pl. húsvéti bárány, libamáj, toll) piaci lehetőségét semmisítheti meg az ellene kifejtett agresszív - és néha sajnos jogos - állatvédelmi tiltakozó kampány.

Az állattartók érdekeltek abban, hogy lehetőleg kis befektetéssel nagyobb hasznot érjenek el. Ennek egyik lehetséges módja, hogy olyan növekedésserkentő, teljesítményfokozó szereket vagy eljárásokat alkalmazzanak, amelyek nem közömbösek az állat, még inkább az állati eredetű terméket fogyasztó ember egészségére. Az említett szerek használatának tiltása feltétlenül szükséges, egyúttal a hatályos szabályozás továbbvitelét is jelenti.

Ugyanakkor bizonyos, szakmailag és jogilag jól körülhatárolható esetekben (elsősorban gyógyítási céllal) szükség lehet egyes anyagok alkalmazására. Ez az egyik olyan fontos terület, amelyen a nemzetközi követelményekkel való harmonizáció érdekében nem engedhetünk az eddigi eredményeinkből.

A 4. §-hoz

Járványügyi érdekből egyes tevékenységek gyakorlásához és létesítmények kialakításhoz szükség van az állategészségügyi hatóság engedélyére, illetőleg szakhatósági hozzájárulására.

Az 5. §-hoz

Az állattartó kötelezettségeit és jogait a végrehajtás érdekében pontosan meg kell határozni. Az Európai Közösség szabályozásával csak akkor lehet összhangban a magyarországi szabályozás, ha az állattartókat kötelezi bizonyos nyilvántartási és bejelentési cselekményekre. Tekintettel arra, hogy a nyilvántartási és tájékoztatási kötelezettség tartalma az Európai Közösségeken belül is folyamatosan változik, itt csak a kereteket szükséges és lehetséges megadni. Nyilvánvaló, hogy a kötelezettség csak az állatok bizonyos körére (főként a haszonállatokra és a járványügyi szempontból fontos fajokra) fog kiterjedni. A részletes szabályokat külön jogszabály tartalmazza.

A beteg állat bejelentési és vizsgáltatási kötelezettsége nem új keletű szabály. Amióta Magyarországon állategészségügyi igazgatás van, ez az előírás mindig létezett.

Nem volt viszont egyértelműen rendezve az állattartó együttműködési, tűrési és kárenyhítési kötelezettsége.

Az elhullott, valamint az állatorvosi közreműködés nélkül kényszervágott állat bejelentése és vizsgálata járványügyi okból fontos. Ugyanezen oknál fogva lehet szükség arra, hogy az egészségesen, nem közfogyasztásra (pl. házi vágás során) levágott állat állatorvosi vizsgálatát jogszabály adott esetben kötelezően előírja.

Az elhullott állat tetemének, valamint az állati eredetű mellékterméknek és a hasznosíthatatlan állati eredetű anyagnak az ártalmatlanná tételéről, illetve megsemmisítéséről, fő szabályként, annak kell gondoskodnia, akinél a hulla vagy a hulladék keletkezett.

Minthogy az állatbetegségek megelőzéséhez és gyors felszámolásához fontos közérdek fűződik, az állattartón kívül minden olyan személy is köteles az előbb megjelölt bejelentés megtételére, aki az állatot az adott időben, akár csak ideiglenes jelleggel is, felügyeli, kezeli vagy vizsgálja.

Az állatnak vagy termékének forgalmazásával kapcsolatos állattartói tájékoztatási kötelezettség kimondásának itt a kötelező kellékszavatosságon túlmutató célja van. Az értékesítésre történő szállítás részben járványügyi kérdéseket vet fel, nem hanyagolható el azonban a terméket fogyasztó ember egészségének az ismeretlen eredetű vagy az előírások megsértésével termelt élelmiszerrel történő veszélyeztetése sem.

Az állattartó jogai között szerepel a szabad állatorvos-választáshoz és a teljes körű tájékoztatáshoz való jog. A szabad választás a magángyakorlati szolgáltatás igénybevételére vonatkozik. A hatósági intézkedéseket az állattartó köteles tűrni.

A felvilágosításhoz való jog törvénybe foglalása az állattartó döntését segíti elő.

A 6. §-hoz

A bejelentési kötelezettség alá tartozó állatbetegségekre különleges eljárási szabályokat kell megállapítani. Elsőként ki kell mondani, hogy a hivatalos jelentéseket mely esetekben és honnan hová kell küldeni.

A törvény 1. számú melléklete tételesen felsorolja a hivatalból jelentendő állatbetegségeket.

Mindamellett előfordulhat, hogy valamely eddig nem ismert betegségre derül fény, és ez a betegség súlyosan veszélyezteti a hazai állatállományt, az emberek egészségét vagy a nemzetközi kereskedelmi lehetőségeinket. Minthogy ilyen esetben azonnal és határozottan kell cselekedni, a földművelésügyi minisztert törvényileg fel kell hatalmazni a szükséges intézkedések megtételére. A bejelentési kötelezettség ideiglenes elrendelésének lehetősége kifejezésre juttatja azt a szándékot és szakmai álláspontot, hogy a gyors intézkedés lehetőségén túl arra is kötelezni kell a földművelésügyi minisztert és az általa felügyelt szervezeteket, hogy az itt megjelölt betegségek felismerése után ésszerű időhatáron belül tegyenek javaslatot a további intézkedésekre.

A járványügyi intézkedések felsorolása eligazítást ad a lehetséges törvényes lépésekről. Természetesen a végrehajtási jogszabályok rendelkeznek arról, hogy mely betegségek esetén mely intézkedésekre van szükség.

Az azonnali végrehajtás kimondása a járványügyi biztonság, a kárelhárítás, azaz a közérdek érvényesítése miatt fontos. Ez természetesen nem zárja ki a jogorvoslat lehetőségét.

Minthogy az állategészségügyi, járványügyi intézkedések az adott település lakosságát is érintik, valamint a hatóságok együttműködése nélkül nem érhető el a kívánt eredmény, végül pedig bizonyos általános járványügyi intézkedések megtétele önkormányzati hatáskörbe tartozik, indokolt a települési önkormányzat jegyzőjének értesítését a törvényben elrendelni. A fővárosi törvényből következik, hogy a települési önkormányzat jegyzője mellett a fővárosi főjegyzőt is nevesíteni kell.

A 7. §-hoz

A szabad állatorvos-választásból következik, hogy az állattartó nem minden esetben a körzeti hatósági állatorvost hívja az állatához. Ezért a magánállatorvos szerepe és felelőssége felértékelődik. Ebben a rendszerben ugyanis ő az első szakember, akinek a betegséget és annak lehetséges okát azonosítania kell. Így természetes követelmény, hogy meg kell tennie minden szakmailag elvárható intézkedést, és a további intézkedésre jogosult szervet értesítenie kell.

Nem elég azonban a szakma szabályai szerint eljárnia és az illetékes hatósági állatorvost értesítenie, hanem az állattartót is el kell látnia a betegség terjedésének megakadályozásához szükséges utasításokkal. Ezzel veszi kezdetét a hatósági intézkedés, aminek különösen akkor van jelentősége, ha az eljárás későbbi szakaszában azt kell megállapítani, hogy az állattartó tudott-e a kötelezettségéről.

A magánállatorvos közcélú igénybevételére járványveszély esetén szükség lehet. Az igénybevételt a megyei állategészségügyi állomás vezetője rendeli el, aki egyúttal gondoskodik a megfelelő díjfizetésről és a felmerülő költségek megtérítéséről. Minthogy a magánállatorvos az igénybevétel alkalmával közfeladatot lát el, gondoskodni kell a hatósági állatorvosnak járó védelméről.

A sérült, beteg vagy nem szállítható állat kényszervágásának elrendelése, illetőleg jóváhagyása az elsősegélynyújtással azonos elbírálás alá esik. Ekkor az állattartó a kötelezettségét teljesíti azzal, hogy az elérhető állatorvost kéri fel közreműködésre.

A 8. §-hoz

Az egyes járványügyi intézkedések eredményeként sor kerül állatok leölésére, anyagok, termékek, tárgyak és eszközök megsemmisítésére. A kötelező diagnosztikai vizsgálat, védőoltás és gyógykezelés alkalmával vagy ezek következtében is előfordulhat az állat elhullása. Az állattartó joggal tart igényt a hatósági intézkedés folytán keletkezett veszteségének mérséklésére.

A törvényjavaslat nevesíti azokat a betegségeket, amelyek előfordulásakor hozott egyes hatósági intézkedések esetén az állam kártalanítást fizet. Természetesen a kártalanításra való jogosultság nem érvényesíthető korlátlanul. Ezért a törvényjavaslat tételesen felsorolja a kizáró okokat.

A jogbiztonság követelményének érvényesítését szolgálja az a rendelkezés, amely a kártalanítás alapját és mértékét határozza meg. Az értéket a forgalmi érték alapján kell megállapítani, a törvény 2. számú mellékletében foglaltak szerint.

A kártalanítás és az állathulla (hulladék) járványügyi intézkedés folytán szükségessé váló ártalmatlanná tételének végrehajtásához szükséges fedezet költségvetési tervezéséért és a kifizetés lehetővé tételéért a földművelésügyi miniszter és a pénzügyminiszter felelős.

A 9-12. §-hoz

A törvényjavaslat kötelezően elrendeli az állathullák, az állati eredetű melléktermékek és a hasznosíthatatlan állati eredetű anyagok ártalmatlanná tételét. Az EK előírásaival és fogalom-meghatározásával egybehangzóan az említett anyagokat együttesen nevezi állati hulladéknak. Érvényesíti a " szennyező fizet" EK elvet, amikor úgy rendelkezik, hogy az állati hulladék ártalmatlanná tételéről általában annak tulajdonosa és csak kivételes esetben - ha a tulajdonos ismeretlen - a hulladék helye szerint illetékes települési, fővárosi kerületi önkormányzat köteles gondoskodni.

A javaslat kötelező érvénnyel kimondja, hogy az állati hulladék ártalmatlanítása során meg kell tartani a közegészségügyi és a környezetvédelmi előírásokat is. Ebbe beletartozik az engedélyezési eljárásban a szakhatóságoknak a jogszabályok szerinti közreműködési kötelezettsége, illetve felhatalmazása is.

A járványügyi megelőző, felderítő és felszámolási tevékenység során keletkezett állati hulladék ártalmatlanná tétele a megyei (fővárosi) állat-egészségügyi állomások feladata és a feladat végrehajtása során keletkezett kiadások a központi költségvetést terhelik. Az ismeretlen tulajdonos állati hulladékának ártalmatlanná tételét az önkormányzat finanszírozza.

Az állati hulladék ártalmatlanná tétele engedélyköteles tevékenység. Az engedélyt a vállalkozó székhelye szerint illetékes megyei (fővárosi) állat-egészségügyi és élelmiszerellenőrző állomás adja ki, a területileg illetékes környezetvédelmi hatóság szakhatósági hozzájárulásával. Az állati hulladéknak több illetékességi területről történő begyűjtése és ártalmatlanná tétele esetén az engedély kiadásához be kell szerezni a begyűjtési terület és a telephely szerint illetékes állomás hozzájárulását.

Az engedély kiadásának legfontosabb előfeltétele, hogy a természetes-, a jogi személy vagy a jogi személyiséggel nem rendelkező gazdasági társaság kötelezettséget vállaljon, hogy az állati hulladék ártalmatlanná tételét az állategészségügyi előírások megtartásával és szelektálás nélkül, teljes körűen hajtja végre.

Az állati hulladékot az állategészségügyi, a közegészségügyi, valamint a környezetvédelmi előírások megtartásával kell ártalmatlanná tenni.

A járványügyi intézkedések során keletkezett állati hulladék ártalmatlanná tételével az illetékes állomás alkalmas technikával, valamint kapacitással rendelkező gazdasági társaságot vagy vállalkozót köteles megbízni. Amennyiben a megbízásnak a megbízott bármely okból nem tenne eleget, az állomás a tevékenységre kiadott engedélyt visszavonja és kezdeményezi a vállalkozói igazolvány visszavonását, illetőleg a tevékenységi kör törlése végett megkeresi a törvényességi felügyeletet ellátó megyei bíróságot, mint cégbíróságot, továbbá értesíti az engedélyezésben szakhatóságként közreműködő környezetvédelmi hatóságot. Az állati hulladék ártalmatlanná tételének a javaslatban szereplő konstrukciója abból indul ki, hogy elsősorban járványvédelmi okok miatt nem engedhető meg az e tevékenységet végző vállalkozóknál, hogy úgymond válogassanak a különböző jövedelmezőségű megrendelések között. Csak az a vállalkozó kaphat tehát engedélyt a begyűjtésre, aki vállalja az állati hulladék teljes körű ártalmatlanná tételét.

A 13. §-hoz

A törvényjavaslat kisebb módosítással átveszi a marhalevél kiváltásáról és kezeléséről szóló 1993. évi XVI. törvény szövegét.

A rendelkezés lényege, hogy a marhalevél, mint hatósági bizonyítvány igazolja az állat/ok tulajdonjogát és állategészségügyi forgalomképességét.

A törvényjavaslat a korábbi szabályozásnál szigorúbb feltételeket állapít meg a marhalevél kiváltására. Konkrétan a kiváltás előtt az állategészségügyi és állattenyésztési jogszabályokban meghatározott módon az állatot tartósan meg kell jelölni.

A marhalevél kiadása, valamint a kezelési intézkedések (másodlat vagy pótlás kiállítása, irányítási intézkedés, tulajdonosváltozás rávezetése, állategészségügyi igazolás érvényesítése, lejegyzés) a települési és a fővárosi kerületi önkormányzat jegyzőjének feladata.

A jegyző a marhalevél kiállításáért, valamint a kezelési intézkedésekért díjat jogosult szedni, amely az önkormányzat saját bevétele.

Fontos szabály, hogy amennyiben a jegyző ugyanazon alkalommal - egy eljárásban - kiállítja a marhalevelet, irányítási intézkedést, állategészségügyi igazolás érvényesítését, tulajdonosváltozást vagy lejegyzést foganatosít ugyanazon a marhalevélen, illetőleg ugyanarra az állatra vonatkozóan, akkor csak egy díj beszedésére jogosult. Az egy eljárásban végrehajtott eljárási cselekmények közül kizárólag a legmagasabb díjtétel megfizetésére kötelezheti az ügyfelet; pl. ha a marhalevél kiállítása mellett irányítási intézkedést és állategészségügyi igazolás érvényesítését is foganatosítja a jegyző, akkor kizárólag csak a kiállításért járó díjat szedheti be.

A 14-16. §-hoz

Az állatforgalommal együtt járó tevékenységek végzéséhez és a hely kijelöléséhez szükséges állategészségügyi szakhatósági hozzájárulás kötelező kérésének, valamint az állategészségügyi hatósági felügyeletnek a törvényi deklarálása elengedhetetlen. A megfogalmazás értelmében a helyet és az időpontot az önkormányzat által kiadott engedélyben jelölik meg, az állategészségügyi szempontok érvényesítését a szakhatósági közreműködés, valamint az ellenőrzés teszi lehetővé.

Az állatforgalmazással összefüggő nyilvántartási és tájékoztatási kötelezettség érvényesítéséhez fontos közérdek fűződik. Az állatkereskedelmi monopólium megszüntetésének egyenes következménye, hogy a belföldi és a nemzetközi állatforgalmazással korlátlan számú és különböző felkészültségű gazdálkodó szervezet foglalkozik. Az illegális állatforgalom, a csempészet, továbbá a dokumentumok hamisítása súlyosan veszélyezteti a belső járványügyi biztonságunkat és a nemzetközi kereskedelmi pozícióinkat.

Az állatszállítás és lábon hajtás szabályait állategészségügyi és állatvédelmi okokból kell igen részletesen és a mainál (amely európai szinten még így is az élen járók közé tartozik) korszerűbben szabályozni. A rendelkezés hatálya alá tartozó állatokat, eseteket és a szabályokat elegendő a végrehajtási rendeletekben meghatározni.

A 17. §-hoz

Az idegen állományokból származó állatok hatósági megfigyelés céljából való elkülönítése az állategészségügyi igazgatás egyik sarkpontja. A fertőző betegségek lappangási idejének figyelmen kívül hagyása súlyos, esetenként rendkívül nagy kárral járó államigazgatási hiba volna. Bár az Európai Közösség belső szabályai az összes garanciát a származási (feladási) helyen ellenőrző hatóságtól követelik meg, mégis szerepel a követelményeik között, hogy az állatokat tiszta és fertőtlenített járművel, fertőzéstől mentes útvonalon kell szállítani úgy, hogy a más állategészségügyi elbírálás alá eső állatokkal történő közvetlen vagy közvetett érintkezés lehetőségét is kizárják. Ez a megfogalmazás magában hordozza annak a szakmai ténynek az elismerését, hogy a bármilyen gondos előkészítő vizsgálatok sem adhatnak teljes körű biztonságot, hiszen egyrészt az állatok út közben is fertőződhetnek, másrészt pedig a lappangási idő alatt sem a betegség klinikai tüneteit, sem a fertőzöttség tényét nem lehet biztonsággal észlelni.

További szempont, hogy a belföldi állatforgalomban szavatossági kérdések, a nemzetközi forgalmazásban országok közötti jogviták merülhetnek fel, amelyeket csak akkor lehet megnyugtatóan rendezni, ha bizonyítható, hogy az idegen helyről származó állatokat a szóba jöhető betegségek leghosszabb lappangási idejének leteltéig nem keverték össze a helyiekkel. A törvényben leírt szabályozás összhangban van a GATT Uruguayi fordulóját lezáró, 1993. decemberében aláírt megállapodással, amely a WTO (Világkereskedelmi Szervezet) keretein belül rendezi az állat- és növényegészségügyi előírások alkalmazásának és a kereskedelem technikai akadályainak kérdéskörét.

A 18. §-hoz

Az állatbetegségek külföldről való behurcolásának megelőzése érdekében az állategészségügyi ellenőrzésnek ki kell terjednie az állatok, az állati eredetű termékek és az élelmiszerek, a takarmányok, a fertőzés átvitelére alkalmas anyagok és eszközök, valamint az állatbetegségek kórokozó törzsei behozatalának és az országon való átszállításának engedélyezési, bizonylatolási és ellenőrzési rendjére is.

Nemzetközi kötelezettségeinkből egyenesen következik, hogy a fent említett, gyűjtő néven árunak nevezett tételek kivitelére is az előbbiekkel azonos szabályokat kell alkalmazni.

Csakis a kijelölt állategészségügyi határállomásokon oldható meg az országhatáron átmenő forgalomban az állategészségügyi ellenőrzés, amelynek speciális személyi, technikai és informatikai feltételei vannak.

A szükséges állategészségügyi dokumentumokat kizárólag a feladás helye szerint illetékes hatósági állatorvos állíthatja ki. Magánállatorvos vagy más jogállású, az állami szolgálathoz nem tartozó állatorvos nem vehet részt a nemzetközi forgalmazás állategészségügyi bizonylatolásában és ellenőrzésében.

Az érvényes állategészségügyi bizonyítványnak az árut a rendeltetési helyéig kell kísérnie.

Beteg, betegségre gyanús, fertőzött, illetőleg fertőzöttségre gyanús állatot vagy termékét általában tilos a határon átszállítani. E fő szabály alól azonban kell kivételnek lennie, hogy a nemzetközi forgalom ne bénuljon meg. A más országokon keresztül érkező szállítmányokra átszállítási (tranzit) engedélyt kell kérni, amelyhez a fogadó ország illetékes központi állategészségügyi hatóságának befogadó nyilatkozatát is be kell mutatni. A földművelésügyi miniszter rendeletben állapíthatja meg e befogadó nyilatkozat kiadásának szabályait, amelyek közül a legfontosabb, hogy a nem közvetlenül szomszédos országból érkező állatszállítmányokat feltétel nélkül be kell fogadni (természetesen a kellő intézkedéseket meg kell tenni), míg a szomszédos országból érkező, de a feltételeknek meg nem felelő szállítmányokat vissza kell utasítani. Ez a szabályozás hazánkban több évtizedes múltra tekint vissza.

A határon és a hazai célállomáson való bemutatási kötelezettség előírásának egyértelmű célja, hogy a harmonizált és áttekinthetővé (transzparenssé) tett, kereskedelmi szempontból liberalizált behozatali engedélyezés ne jelentse egyúttal a teljes szabadosságot. A behozott árut először a határon kell ellenőrizni (a szakmai szabályoknak és a különböző nemzetközi egyezményeknek megfelelő gyakorisággal és intenzitással), de a beérkezett szállítmányok belföldi ellenőrzését is el kell végezni az állatállományunk, a termelőink és a fogyasztók biztonsága érdekében.

Az 1981-től alkalmazott állategészségügyi szabályozás gyenge pontja, hogy a jogszabályi előírások kijátszásával behozott, többnyire becsempészett tételekre nem tartalmaz eljárási szabályokat és szankciókat. Az állategészségügyi hatóság számára itt adott lefoglalási és ártalmatlanná tételi felhatalmazás garantálja a felfedett szabálytalanságok esetén az azonnali védőintézkedések megtételének lehetőségét. A költségeket természetesen az illegálisan behozott tételek birtokosa köteles viselni. Ez a szabályozás a hazai érdekek szolgálata mellett az EK előírásaival és gyakorlatával is összhangban van.

A 19. §-hoz

A 14-18. §-ban foglaltaktól való eltérésre adott felhatalmazás szükségessége az említett szakaszokhoz fűzött magyarázatból könnyen kikövetkeztethető. A belső és a nemzetközi járványhelyzet alakulása, a nemzetközi követelmények változása szükségessé teheti az e törvényben és végrehajtási rendeleteiben foglaltaktól eltérő, akár szigorúbb állategészségügyi feltételek előírását.

A 20-22. §-hoz

Az állatgyógyászatban különböző gyógyszereket, vakcinákat, szérumokat, kórjelző és más anyagokat használnak fel. Ezek az állatok betegségeinek megelőzéséhez, felismeréséhez és kezeléséhez szükségesek, de nem teljesen veszélytelenek. Egyes vakcinák élő kórokozókat tartalmaznak, feltűntek a génmanipuláció útján előállított vagy a megváltoztatott tulajdonságú mikroorganizmusok is. A gyógyszerek használatával szorosan összefügg a szermaradványok kérdése. Az állatok és termékeik fogyaszthatóságát, hazai és nemzetközi forgalomképességét nagymértékben befolyásolja, hogy hazánkban milyen állatgyógyászati készítményeket szabad előállítani, használni, és ehhez milyen forgalmazási, felhasználási, nyilvántartási és ellenőrzési rendszer tartozik. Az ellenőrzési rendszer részét képezi a megfelelő laboratóriumi vizsgáló módszerek használatának előírása is.

A forgalomba hozatali engedélyezés során kell dönteni arról, hogy a kérdéses készítmény az adott célra megfelelő és hazánkban szabadon forgalomba hozható-e. A forgalomba hozatali engedélyt az előbb említettek miatt a földművelésügyi miniszter adja ki, ám munkaegészségügyi és élelmezés-egészségügyi szempontból szükség van arra, hogy az engedélyezési eljárásban a népjóléti miniszter élhessen a szakhatósági véleményezési jogával. A részletes szabályokat alacsonyabb szintű jogszabályban is elég meghatározni. Az állatorvos gyógyszerrendelési jogát a törvény megerősíti, ugyanakkor utal a szakmai és jogi szabályokra is.

Az állatgyógyászati készítmények előállítását, kipróbálását, behozatalát, forgalmazását és felhasználását az arra illetékes hatóságnak (szakintézmény bevonásával) ellenőriznie kell.

Az ellenőrzés során a hatóság térítésmentesen vehet mintát a vizsgálathoz szükséges mértékben. A készítmény birtokosának az ellenminta vételére való jogát a törvény kimondja. Így a további hatósági intézkedéshez vagy a jogorvoslati eljáráshoz a megőrzött ellenmintának a későbbiekben eljáró hatóság által elrendelt vizsgálata is hozzájárulhat.

Végül pedig egyes járványos betegségek elleni védekezéshez az állami állategészségügyi szolgálat bizonyos oltó-, kórjelző, fertőtlenítő és más anyagokat készletez. Ezeket nem lehet szabadon felhasználni. A szakmai előírások és utasítások helyes és maradéktalan végrehajtása, valamint az állami készletekkel való takarékos gazdálkodás, nemkülönben pedig a végrehajtás ellenőrizhetősége megköveteli, hogy ezen anyagok felett csak az állami állategészségügyi szolgálat meghatározott tagjai rendelkezhessenek.

A 23. §-hoz

Az állategészségügyi igazgatási feladat- és hatásköröket az állami centrális szervezésű közigazgatási szervezet, az állategészségügyi szolgálat, valamint a köztestületként funkcionáló Magyar Állatorvosi Kamara látja el. Az önkormányzati közigazgatási feladatokat a települési és a fővárosi, valamint fővárosi kerületi önkormányzati testületek, azok jegyzői és a fővárosi főjegyző látja el.

Az állategészségügyi szolgálat hatósági munkáját a szakértői intézetek segítik.

A törvényjavaslat az állategészségügyi szolgálat hierarchikus rendjét az állategészségügyi kerülettel egészíti ki, amelynek élén a kerületi főállatorvos áll.

A javaslat szerint a hatósági (állami) feladatok ellátását nagyobbrészt a központi állami költségvetésből, illetőleg az igazgatási szolgáltatási díjbevételekből kell fedezni.

A 24. §-hoz

Az állategészségügyi hatósági intézkedések az államigazgatási eljárási törvény szerint hajthatók végre. Az itt felsorolt különös szabályok célja a járványos állatbetegségek elleni védekezés eredményesebbé tétele.

Az elkobzás és megsemmisítés (ártalmatlanná tétel) lehetősége az előbbiekhez kapcsolódik.

A térítésmentes mintavétel előírása az eredményes hatósági intézkedést szolgálja ugyanúgy, mint az állat vizsgálata, a kötelező gyógykezelés, védőoltás, leölés, az eljárás tárgyát képező anyaggal, eszközzel való különböző eljárások lehetősége. vagy a helyiségbe, területre való belépés korlátozása.

A járványügyi intézkedést elrendelő határozat, illetve a határállomási visszautasítás azonnali végrehajthatóságának kimondása a betegségek elleni védekezés szempontjából fontos. Ez a jogorvoslat lehetőségét nem zárja ki.

Az állategészségügyi hatóság az ügyfél kérelmére indult eljárásban igazgatási szolgáltatási díj beszedésére jogosult. A hatóság ezt az eljárást akkor folytatja le, ha a kérelmet előterjesztő ügyfél igazolja, hogy az állomás számlájára az előírt díjat befizette. A törvényjavaslat ezen rendelkezése az államigazgatási eljárás általános szabályairól szóló törvény alapelveként meghatározott állampolgári - fizetési - fegyelem javítását kívánja szolgálni.

Az állatgyógyászati készítményekre vonatkozó javasolt szabályozás olyan - a hatósági döntést részben megelőző, részben annak részét képező - különleges szakértelmet és esetenként felszereltséget igényel, amely lehetetlenné teszi az általános eljárási határidő megtartását. Ez azonban nem jelentheti azt, hogy a hatósági döntések meghozatala indokolatlanul elhúzódjék. Ezért az eljáró hatóság egyedileg jogosult, illetőleg köteles meghatározni az ügyben érdekelt szakhatóságok és szakértők véleménynyilvánítási kötelezettsége teljesítésének határidejét. E határidő elmulasztása a szakhatóság egyetértését jelenti. Az eljárási határidőnek a javaslat szerinti meghatározása lehetővé teszi, hogy az állatgyógyászati készítményekkel összefüggő hatósági eljárásban a már megvalósított tartalmi harmonizáción túlmenően, az eljárási rendet is összhangba hozzuk az Európai Közösségek jogrendjével.

A 25. §-hoz

Az állategészségügyi hatóságok fórumrendszere a határozatok szakszerű és jogszerű felülvizsgálatának kereteit adja.

A 26-28. §-hoz

A törvényjavaslat külön intézkedik a földművelésügyi miniszter irányítási, szervezési és hatósági jogköréről. A földművelésügyi miniszter irányítási és szervezési feladat- és hatáskörében - különös figyelemmel a nemzetközi elvárásokra - meghatározza az állategészségügyi szolgálat szervezetrendszerét, valamint annak általános és ad hoc szakmai feladatait. Az érdekelt miniszterekkel egyetértésben kijelöli az állategészségügyi határállomásokat, valamint közreműködik a nemzetközi állategészségügyi egyezmények előkészítésében és végrehajtásában.

Szervezi az Állatorvostudományi Egyetemen végzett hallgatók gyakornoki tevékenységét és gondoskodik az ahhoz szükséges forrásokról. Meghatározza a hatósági állatorvosok szakmai képzését és továbbképzését, valamint az ehhez szükséges feltételeket és forrásokat. A tudományos intézményekkel - elsősorban a Magyar Tudományos Akadémiával és az Állatorvostudományi Egyetemmel - együttműködve segíti az állatorvos-tudományok művelését, a hazai és külföldi kutatási eredmények gyakorlatban történő alkalmazását.

A Kormány jóváhagyásával kihirdetheti a rendkívüli járványveszély helyzetet és annak felszámolására állami költségvetési eszközökkel támogatott mentesítési programot rendelhet el. Szükség esetén térítés ellenében - a polgári nemzetbiztonsági szolgálat kivételével - igénybe veheti a fegyveres erőknek és rendvédelmi szerveknek a veszélyeztetett területen állomásozó vagy javaslatára odavezényelt alakulatait.

A törvényjavaslat felhatalmazza a földművelésügyi minisztert, hogy a mindenkori nemzetközi állategészségügyi helyzet függvényében hazánkban kialakuló járványügyi veszélyhelyzetek megelőzésére, illetve felszámolására azonnali hatállyal intézkedjék.

A törvényjavaslat a földművelésügyi miniszter részére személyre szóló hatósági hatásköröket állapít meg. Felhatalmazza a földművelésügyi minisztert, hogy időlegesen, a járványos állatbetegségek elleni védekezési feladatokból következően az állategészségügyi szolgálat egyes szerveinek illetékességi területét - hatékonysági szempontokból megváltoztassa. Rendkívüli járványveszély esetén közcélú munkavégzést és a járványveszély leküzdésére dologi eszközök igénybevételét rendelheti el. Hatósági jogkörében engedélyezi az állatgyógyászati készítmények forgalomba hozatalát, és az állati testbe nem kerülő kórjelző anyagok kivételével ehhez beszerzi a népjóléti miniszter szakhatósági véleményét.

A földművelésügyi miniszter irányító és szervező munkáját az Országos Állategészségügyi Tanács segíti.

A 29-30. §-hoz

A törvényjavaslat differenciáltan rendelkezik a minisztérium állategészségügyi feladat- és hatásköréről, valamint hatósági jogköréről.

A minisztérium - a földművelésügyi miniszter által meghatározott körben - ellátja az állategészségügyi szolgálat irányítását, intézkedik az ez idáig ismeretlen betegség veszélye esetén annak megelőzésére, felderítésére és felszámolására, valamint ilyen betegség esetén a felszámolás során keletkezett károk megtérítésére.

Informatikai rendszert működtet az egyes állatbetegségek területenkénti vagy országos előfordulásának, a fertőzöttség mértékének felmérésére és ellenőrző vizsgálatokat végeztet a felszámolás hatékonyságára.

A járványos állatbetegségek elleni védekezéshez előzetes katasztrófatervet készít.

Gondoskodik az ingyenes oltó- és kórjelző anyagokról, vezeti az állatgyógyászati készítmények törzskönyvét és a kizárólag állatgyógyászati készítményt forgalmazók nyilvántartását. A minisztérium vezeti az állatorvosok országos nyilvántartását és ugyancsak országosan szervezi a magánállatorvosok közcélú igénybevételét.

A minisztérium engedélyezési hatáskörében intézkedik az áruk országba való behozataláról, átszállításáról és kiviteléről. Továbbá engedélyezi az állatgyógyászati készítmények üzemi méretű előállítását, gyakorlati kipróbálását, forgalmazását és importját. Megállapítja a takarmányokba keverhető állatgyógyászati készítmények körét és engedélyezi a testidegen takarmány-kiegészítőket tartalmazó új takarmányok forgalomba hozatalát. A génmanipuláció útján előállított állatok behozatalát, valamint azoknak a takarmányoknak és állatgyógyászati készítményeknek az előállítását, kipróbálását, forgalmazását és behozatalát, amelyek genetikailag módosított organizmusok felhasználásával készülnek, csak a Környezetvédelmi és Területfejlesztési Minisztérium, valamint a Népjóléti Minisztérium előzetes szakhatósági véleményének beszerzését követően engedélyezheti.

A 31. §-hoz

A törvényjavaslat mind a hazai állattenyésztés védelme, mind a nemzetközi kötelezettségeink hatékony teljesítése érdekében "járványvédelmi célelőirányzat" kötelező létesítéséről rendelkezik, amelynek felhasználásáról a földművelésügyi miniszter a költségvetési gazdálkodásról szóló jogszabályok szerint intézkedik.

A 32-33. §-hoz

A törvényjavaslat az állategészségügyi szolgálat területi szerveinél a megyei (fővárosi) állategészségügyi és élelmiszer ellenőrző állomásoknál is elkülönítetten rendelkezik az irányítási, szervezési, valamint a hatósági feladat- és hatáskörökről.

Az állomás egyrészt a minisztérium utasítása alapján, másrészt saját hatáskörében illetékességi területén szervezi az állatbetegségek megelőzését, felderítését, felszámolását és a mentesítési programok végrehajtását. Szervezi az állategészségügyi akciókat, elsősorban a kötelező védőoltásokat, diagnosztikai vizsgálatokat és a parazitózisok elleni védekezést. Az állomás vezetője kijelöli a hatósági állatorvos székhelyét és működési körzetét, a területileg illetékes önkormányzati testület előzetes véleményének beszerzését követően. Intézkedik az illetékességi területén működő állatorvosok területi nyilvántartásáról. A hatósági feladatok ellátására ügyeleti és készenléti szolgálatot szervez. Szervezési feladatainak ellátása során bevonja a feladat ellátásába az illetékes intézeteket, és folyamatosan kapcsolatot tart a települési, a fővárosban a fővárosi önkormányzattal, a fővárosi közigazgatási hivatallal, az ÁNTSZ területi intézeteivel, a területileg illetékes környezetvédelmi hatósággal és a kamara területi szerveivel. Az állomás részt vesz az állatok azonosítási és nyilvántartási rendszerének kialakításában és működtetésében.

A törvényjavaslat a felsorolt irányítási és szervezési feladatok ellátásának elősegítése érdekében hatósági jogkört biztosít az állomásnak. Ennek keretében illetékességi területén gyakorolja a közhatalmi jogosítványokat. Rendelkezik a közcélú igénybevételről, az állathullák és melléktermékek ártalmatlanná tételéről. Engedélyezi az állategészségügyi gyógyító, szolgáltató létesítmények, valamint a vágóhely, vágóhíd, húsbolt, élelmiszer-előállítóhely, export állatrakodók létesítését, állatokat szállító eszköz használatát. Dönt a külföldről érkező állatok fogadására kijelölt elkülönítő (karantén) alkalmasságáról és az idegen állományból származó állatok állategészségügyi megfigyelésének, elkülönítésének módjáról és idejéről. Az állomás jogosult ellenőrizni a piac, az állatvásár, állatfelvásárlás, állatkereskedés, állatkiállítás, állatbemutató, állatverseny, állatpanzió, állatmenhely, állatkert, vadaspark működését és az önkormányzatok jegyzőjének állategészségügyi hatósági tevékenységét. Az állomás hatósági ellenőrzést gyakorol az illetékességi területén működő magánállatorvosok felett.

A törvényjavaslat különös fontossággal rendelkezik azokról a hatósági jogosítványokról, amelyek az export, import, tranzit tevékenységnek, valamint az állategészségügy szempontjából veszélyesnek minősülő, így feltétlenül ártalmatlanná teendő anyagok felügyeletére vonatkoznak.

A törvényjavaslat ugyancsak különleges fontosságúnak minősíti az emberi fogyasztásra készült élelmiszereket előállító üzemekből származó, takarmányként felhasználható melléktermékek, valamint az állatgyógyászati készítmények forgalmazásának és felhasználásának ellenőrzését.

A 34. §-hoz

Az állomás előzetes véleményezési és szakhatósági jogosultságának több célja van.

Az állattartási, az állattenyésztési és a szaporítási technológiák, a tenyésztőtelepek, a gépek, az eszközök és a berendezések előzetes minősítése a károk és a gazdaságtalan termelés megelőzésének egyik eszköze; a közérdek érvényesítésén túl egyúttal a beruházó számára megtakarítást is eredményezhet.

A szakhatósági hozzájárulás megadása vagy megtagadása révén van mód az állategészségügyi szempontok érvényesítésére az építési engedélyezési eljárás keretében, ha járványügyi felügyelet alá tartozó helyet alakítanak ki; állatvásár, állatrakodó, állatfelvásárló hely, állatkiállítás, állatbemutató, állatverseny, állatmenhely, állatpanzió, állatkert, állatkereskedés, vadaspark vagy állattemető létesítéséről kell dönteni; ha az állattartásra, állatforgalmazásra, egyes állatszaporítási és tenyésztési tevékenységekre, valamint élelmiszer előállítására és forgalmazására, takarmány előállítására, forgalmazására és tárolására szolgáló létesítményeket hoznak létre vagy alakítanak át.

A foglalkozásszerű állatkereskedelmi és állatforgalmazási tevékenység engedélyezésében szintén szakhatóságként jár el az állomás.

A 35. §-hoz

A törvényjavaslat legalizálja a gyakorlatban folyamatosan működő kerületi főállatorvos jogintézményét. Az állategészségügyi kerületek élén álló kerületi főállatorvos szervezi és irányítja a hatósági állatorvosok munkáját, amelynek keretében végrehajtatja az állomás vezetője által kiadott utasításokat, illetőleg ellenőrzi, hogy a hatósági állatorvosok e törvény és a végrehajtására kiadott jogszabályok megtartásával végzik-e munkájukat.

Hatósági jogkörében első fokú hatóságként jár el a járványügyi intézkedések során leölt állatok kártalanítási ügyeiben, továbbá elláthatja a hatósági állatorvos feladat- és hatáskörét is.

A 36. §-hoz

Az állategészségügyi körzetben működő hatósági állatorvos az állategészségügyi szolgálat általános első fokú hatósága. Hatósági jogkörében közhatalmi rendelkező, szervező, valamint ellenőrző feladatokat lát el.

Közhatalmi rendelkező feladat- és hatáskörében engedélyezi az áruk belföldi szállítását, dönt az állategészségügyi bizonyítványok kiadásáról stb.

Szervező feladat- és hatáskörében ellátja illetékességi területén a járványügyi feladatokat, irányítja az állategészségügyi akciókat, ellátja az országba behozott - a törvény hatálya alá tartozó - áruk belföldi állategészségügyi felügyeletét.

Ellenőrző feladat- és hatáskörében felelősség terheli illetékességi területén az állatállomány biztonságos tartásáért, tenyésztéséért, forgalmazásáért. Elvégzi az e törvény hatálya alá tartozó áruk nemzetközi forgalmának ellenőrzését és az állategészségügyi bizonyítványok kiállítását.

A 37. §-hoz

Az állategészségügyi határállomás szűrőként működik az állatok és egyéb, állategészségügyi ellenőrzés alá tartozó áruk behozatala és kivitele esetében. A betegségek behurcolását vagy az országból való kivitelét részben a határállomási ellenőrzéssel kell és lehet megakadályozni. Az állategészségügyi határállomás erre a célra kijelölt határátkelőt jelent, ahol állandó vagy ideiglenes szolgálatot teljesítő állatorvosok látják el a számukra meghatározott feladatot.

A törvény az általános feladat-meghatározáson felül egyes eljárási szabályokat is tartalmaz. Ezekre azért van itt szükség, mert az első fokú hatóságként eljáró határállomási állatorvos döntését vita nélkül el kell fogadtatni, az eltérő értelmezésnek és különböző szintű utasításoknak ebben a fontos tevékenységben nem lehet helye.

A határállomási állatorvosnak az ellenőrzési feladatán kívül egyre bővülő értesítési, tájékoztatási és együttműködési kötelezettsége is van. Ennek kimondása feltétlenül szükséges a szabadabbá és áttekinthetőbbé tett engedélyezési rend fokozatos kiterjesztésével. A határon és a hazai célállomáson (rendeltetési helyen) kötelező árubemutatás akkor valósulhat meg hiánytalanul, ha az ellenőrzésben részt vevő állategészségügyi hatóságok egymást időben és megfelelően tájékoztatják.

Az EK előírásaival teljes összhangban van az a szabály, hogy az országhatárt csak akkor lépheti át az állategészségügyi ellenőrzés alá eső tétel, ha az ellenőrzés igazoltan megtörtént. Az ellenőrzési díj fizetésének előírása minden ismert nemzetközi normának megfelel.

A határállomási állatorvosnak a törvényben foglalt együttműködési jogosultsága a szolgálati feladatainak ellátását segíti elő. Természetesen csak a saját szintjének megfelelő kapcsolattartásra jogosult, és egyes, pontosan körülhatárolt esetekben a felettes szerveit köteles tájékoztatni.

A 38. §-hoz

Az élelmiszer-higiénikus állatorvos feladata az élelmiszer-higiéniai előírások megtartásának ellenőrzése az előállító üzemben, a tárolás során és a forgalmazásban. Fontos feladata a közfogyasztásra szánt állatokat kísérő bizonyítványok ellenőrzése. Járványügyi szempontból a vágóhíd az egyik legveszélyesebb üzem, ezért az oda beszállított állatokat az előírt bizonyítványokkal el kell látni. Az állattartóra rótt tájékoztatási kötelezettség, kiegészítve az állatorvosnak a gyógyszerrendelésről és - felhasználásról vezetett nyilvántartásával elég alapot ad a vágóállatokat kísérő bizonyítványok helyes kitöltéséhez, amelyhez természetesen a származási hely járványtól való mentességének igazolása is társul. Az élelmiszer-higiénikus állatorvos tevékenysége tehát nem merül ki a levágott állatok puszta megtekintésében. A húsvizsgálatba a bizonyítványok ellenőrzése ugyanúgy beletartozik, mint a vágóállatok levágás előtti és levágott állapotban történő megvizsgálása. A vágóállatok és minden más állat vagy állati eredetű élelmiszer fogyaszthatóságát az állatorvos állapítja meg és igazolja, a dokumentumok és az elvégzett vizsgálatok alapján. A kiegészítő vizsgálatok elvégzéséről és az ehhez szükséges mintavételről önállóan dönt.

Az állatok, az állati eredetű élelmiszerek és termékek forgalmazásának állatorvosi ellenőrzése a közegészségügyi szempontokon túl állatjárványügyi célt szolgál.

Az élelmiszer-higiénikus állatorvos bizonyos feladatok tekintetében a hatósági állatorvossal azonos hatáskörrel bír. Az általa megvizsgált húsok szállítását engedélyezheti, és ekkor kiadja a hússzállítási bizonyítványt. A külföldről behozott áruk ellenőrzésében is szerepe van (pl. a hűtőházba vagy a feldolgozó üzembe érkező húsokat és azok kísérő dokumentumait köteles ellenőrizni). A vágóhídon, a hűtőházban, a feldolgozó üzemben, a piacon és az élelmiszer előállítását, forgalmazását szolgáló minden olyan helyen jogosult és köteles ellenőrizni, ahol állategészségügyi szempontból külön eljárást igénylő állati hulladék keletkezik. Egyúttal ellenőrizheti az ártalmatlanná tételt is.

Az állatvásárokon és a piacokon ellenőrzi az élő állatok és az élelmiszerek forgalmazását.

A 39. §-hoz

Az állami állategészségügyi szolgálat keretében, nyilvános állategészségügyi laboratóriumként működnek a földművelésügyi miniszter által alapított diagnosztikai intézetek. Szakmai feladatuk, hogy speciális ismereteikkel és felszereltségükkel vegyenek részt az állatbetegségek okainak megállapításában, a fertőzöttség felderítésében, a mentesítési programok végrehajtásában és a mentesség ellenőrzésében. Az állomásokkal együttműködve rendszeres vagy időszaki felmérő és célvizsgálatokat végeznek.

A diagnosztikai intézetek fontos feladata a diagnosztikai módszerek folyamatos fejlesztése, illetőleg meghonosítása, a korszerű diagnosztikumok előállítása vagy beszerzése.

Az intézeteknek az állategészségügyi kutatásban megkülönböztetett szerepük van. A betegségek felismerésére, új diagnosztikai és védekezési módszerek, valamint oltóanyagok kifejlesztésére mindig szükség volt, és ebben a munkában az intézetek szakemberei mindig az élenjárók közé tartoztak. Elég arra utalni, hogy a sertések Aujeszky-féle betegségét, a ludak Derzsy-féle betegségét és a tyúkok Marek-féle betegségét magyar kutatókról nevezték el. A szakemberképzésben gyakorlati helyként és specialisták továbbképzésével egyaránt résztvesznek. Ez a két tevékenységük szorosan kapcsolódik az állami szolgálat feladatköréhez, kiegészítve azzal, hogy az intézeteknek a nemzetközi kooperációba a mainál aktívabban kell bekapcsolódniuk.

A minisztérium az intézetek bármelyikét kijelölheti egyes szakmai területeken az úgynevezett referencia laboratóriumi feladatok ellátására. A kijelölés alapja lehet az adott intézet személyi és technikai alkalmasságán kívül a kérdéses betegségnek az intézethez tartozó területen való gyakoribb előfordulása vagy fokozott gazdasági jelentősége is. A referencia laboratóriumok a nemzetközi együttműködésben nemcsak reprezentálják hazánkat, hanem megbízható munkájukkal a magyar állategészségügyi szolgálat, végső soron a magyar áruk iránti bizalmat is erősítik.

Az országos hatáskörű állategészségügyi intézet feladata a többi intézetétől annyiban különbözik, hogy országos és területi diagnosztikai munkája mellett az összes magyarországi állategészségügyi laboratórium szakmai működésének felügyeletét is el kell látnia, amivel elősegíti az egységes és magas színvonalú diagnosztikai munkát az ország egész területén. Ehhez kapcsolódó feladata még az országos diagnosztikai adattár működtetése.

Az egészségügyi szervekkel való együttműködés mindkét fél javát szolgálja. A hasonló biológiai képzettség talaján lehetőség van közös kutatási és fejlesztési programokban való részvételre, a zoonózisok esetében pedig az együttműködés nem lehetőség, hanem kötelesség.

A 40. §-hoz

Az élelmiszervizsgálati feladatokat ellátó intézet az állategészségügyi szolgálaton belül elsősorban az élelmiszerhigiéniával kapcsolatos szakértői intézményi feladatokat látja el országos hatáskörrel. Az élelmiszerbiztonság és a magyar áruk nemzetközi piacképessége szempontjából nélkülözhetetlen monitoring programok keretében mikrobiológiai, kémiai és radiológiai vizsgálatokat végez. Az élelmiszer útján is terjedő egyes fertőző betegségek kórokozóival tudományos munkát is kell végeznie, pl. a szalmonellás fertőzések okainak feltárásában és a baktériumok azonosításában (tipizálásában) szükség van kijelölt országos referencia laboratóriumra Az élelmiszerekkel terjedő fertőzés nem kizárólag az ember egészsége szempontjából jelentős, ezért az erre szakosodott intézet tevékenysége szervesen illeszkedik az állategészségügyi szolgálat egészébe.

Az élelmiszeripari gépek és berendezések higiéniai alkalmassági vizsgálatának és az alkalmassági bizonyítvány kiadásának éppoly megelőző szerepe van, mint az állategészségügyi szakhatósági hozzájárulásnak a járványügyi szempontból fontos létesítmények esetében (pl. 34.§ b) pont).

Szakterületén a kutatásban és a szakemberképzésben ugyanaz a szerepe és feladata, mint a diagnosztikai intézeteknek a saját szakterületükön.

A 41. §-hoz

Az állatgyógyászati oltóanyag-, gyógyszer- és takarmány-ellenőrzési feladatokat ellátó intézet az állategészségügyi feladatkörében az állatgyógyászati oltóanyagok, gyógyszerek és diagnosztikumok hazai előállításának és a késztermékeknek az ellenőrzésében szakértői intézményként működik közre, a külön jogszabályban foglaltak szerint.

Szakértői intézményként, a minisztérium felkérésére részt vesz a törzskönyvezési kérelmek elbírálásában.

A védőoltások nem kívánt szövődményei az oltási balesetek. Ezeket, valamint a gyógyhatás elmaradásának okait szakmailag ki kell vizsgálni. Az ehhez kapcsolódó területi feladatokat, úgymint a szükséges vizsgálati anyagok összegyűjtését, a helyi körülmények feltárását és értékelését részben az állomás végzi el, de az esetek részletes szakmai megítéléséhez az intézet által végzett vizsgálatok (akár a laboratóriumon kívüliek) is hozzá tartoznak.

Az államilag előírt állategészségügyi akciókhoz oltóanyagokra, diagnosztikumokra, fertőtlenítő szerekre és más anyagokra lehet szükség. Ezeket az állam nevében meg kell rendelni, szakszerűen tárolni, az egyes anyagok lejárati idejét figyelni, szükség esetén az újravizsgálatot kezdeményezni vagy elvégezni. A központi tárolást és elosztást legcélszerűbben ezen intézet kezelésében lehet úgy megoldani, hogy az előbb említett feladatok ellátása egy kézben legyen, és ne kelljen erre külön szervezetet létrehozni, vagy csak részfeladat ellátására alkalmas külső szervet megbízni.

A kutatási és oktatási feladatok indokolása az előbbi két intézetnél leírtakkal szinte teljesen azonos. Az oltóanyagok ellenőrzése szorosan kapcsolódik a fejlesztésekhez és a fertőző betegségek tanulmányozásához. Az intézet neves kutatói több oltóanyag kifejlesztésében is részt vettek, továbbá jelentősen hozzájárultak egyes immunológiai és infektológiai jelenségek alaposabb megismeréséhez.

A 42. §-hoz

A törvényjavaslat kiemeli az 1991. évi XX. törvényből a települési és fővárosi kerületi önkormányzatok állategészségügyi feladatait, abból a megfontolásból, hogy az állategészségügyi igazgatásban közreműködő szervezetekre vonatkozó szabályok egységes normaszövegben kerüljenek megfogalmazásra.

A települési és a fővárosi kerületi önkormányzatoknak azért kellett feladatokat és hatásköröket megállapítani, mert az állategészségügyi szolgálat - az állami költségvetés terhére - nem tud minden településen hatósági állatorvost foglalkoztatni, és egy esetleges azonnali intézkedést igénylő döntés meghozatalára egyes településeken csak az önkormányzat polgármesteri hivatala rendelkezik az intézkedés meghozatalához szükséges személyi feltételekkel.

A törvényjavaslat 42. §-ának (4) bekezdése a jegyző hatáskörébe adja állatbetegségek gyanúja esetén az azonnali hatósági intézkedés meghozatalát.

-----STARTING---POINT---VEGE---

A 43. §-hoz

A törvényjavaslat új szankciót vezet be az állategészségügyi bírság kiszabásának lehetőségével. A szankció azokkal az állattartókkal szemben alkalmazható, akik a törvény 5. §-ának (1) bekezdésében foglaltakat felróható módon megszegik, kivéve a g) pont szerinti, az állati hulladék ártalmatlanná tételével kapcsolatos kötelezettség megszegését, amely esetben a bírság kiszabása a környezetvédelmi hatóság hatáskörébe tartozik. A hatóság - a törvényjavaslat 24. §-a alapján - az államigazgatási eljárás általános szabályai szerint jár el. A beszedett bírság összege az állomás hatékony működését hivatott elősegíteni.

A 44-45. §-hoz

A törvényjavaslat hatálybaléptető és módosító rendelkezései egyrészt intézkednek a korábbi - a társadalmi és gazdasági változások miatt - nagyobbrészt elavult jogszabályok hatályon kívül helyezéséről, másrészt a már hatályos és korszerű jogszabályoknak az állategészségügyi igazgatási tevékenységre vonatkozó szabályait az egységes szerkezetbe foglalás miatt hatályon kívül helyezi, illetőleg beépíti a törvényjavaslatba.

A módosító rendelkezések közül a vállalkozók védelme érdekében az került deklarálásra, hogy az állati hulladék ártalmatlanná tételének végzésére kiadott vállalkozói igazolványok a törvény hatálybalépésétől számított további 180 napig érvényesek. Az EK jogharmonizáció végrehajtására pedig a törvénytervezet úgy rendelkezik, hogy a húspép gyártására kiadott engedélyek a törvény hatályba lépésétől számított egy év elteltével ugyancsak hatályukat vesztik.

A törvényjavaslat a módosító rendelkezések között intézkedik az állattenyésztésről szóló 1993. évi CXIV. törvény és jelen szabályozás összhangjáról, amikor úgy rendelkezik, hogy a tenyésztési hatóság az állategészségügyi hatósággal együttműködve kialakítja és működteti az állatok egységes azonosítási és nyilvántartási rendszerét.

Az illetékekről szóló 1990. évi XCIII. törvénynek az állategészségügyi eljárás tárgyi illetékmentességére vonatkozó rendelkezésének módosításával az illetékmentességet a járványügyi intézkedésként kezdeményezett eljárásokra korlátozza. A tárgyi illetékmentes eljárások körének szűkítésével növeli a központi költségvetés bevételét, ami az állami feladatok ellátásának fedezetére fordítható.

A felhatalmazásokra vonatkozó rendelkezések alapján a földművelésügyi miniszter állapítja meg a végrehajtás részletes szabályait, egyes területeken az érintett tárcák vezetőivel egyetértésben.