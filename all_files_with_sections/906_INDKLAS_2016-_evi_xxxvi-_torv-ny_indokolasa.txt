2016. évi XXXVI. törvény indokolása

az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

A törvényben a legfeljebb 300 négyzetméter összes hasznos alapterületű új lakóépületek létesítésére vonatkozó szabályok az épített környezet tervszerű alakításának és védelmének érdekében kiegészítésre kerülnek. Ennek megfelelően az építés és a tervezés során betartandó szabályokként kerül rögzítésre a kötelező tervezői művezetés intézménye, továbbá az építés helyi rendjét alapvetően meghatározó és biztosító követelmények a szennyvízelvezetés, az épület-, a lakásszám és a védelmi rendelkezések szempontjai.

Az építési tevékenységgel kapcsolatos felelősségi rendszer átrendezésével összefüggésben a szakmai garanciák megtartása, valamint a tervezői és kivitelezői felelősség tényleges érvényesülése érdekében törvényi felhatalmazás alapján kormányrendeleti szinten előírásra kerül a kötelező felelősségbiztosítás.

Az építési engedélyezés hiányában új formába szükséges önteni a helyi önkormányzat településkép-védelmi eszközrendszerét, ennek érdekében külön törvényt kell alkotni a településkép és a helyi védettség tárgykörében, amelynek kidolgozására előzetes társadalmi egyeztetés mellett kerül sor.

-----STARTING---POINT---RESZLETES---

Az 1. §-hoz

A szabályok egyértelmű alkalmazása érdekében alapvető elvárásként került meghatározásra az építéssel érintett telek, építési telek felhasználását komplexen meghatározó övezeti, illetve építési övezeti besorolás.

A beépítésre szánt és a beépítésre nem szánt területek tekintetében egységes követelményrendszer kerül meghatározásra, amelyben a környezet túlterhelésének elkerülését biztosítja a telken, az építési telken elhelyezhető épület, valamint az önálló rendeltetési egység szám.

A védelemmel és korlátozásokkal érintett területeken a szennyvízelvezetés, illetve tisztítás szabályainak közegészségügyi szempont szerinti megfelelősége az egészséges és fenntartható lakókörülmények, a természet- a környezetvédelem, a felszíni és felszín alatti vizek védelmének érvényre jutását biztosítja.

Az építészeti, régészeti, környezeti, természeti védelem és tájvédelem szempontjainak az összehangolt érvényesítése érdekében a tervezés és az építés a helyi építési szabályzat védelmi rendelkezéseinek a figyelembevételével történhet.

A 2. §-hoz

A felelősségi rendszerrel összefüggésben - annak tényleges érvényesülése érdekében - törvényi felhatalmazás alapján, kormányrendeleti szinten előírásra kerül a tervezői felelősségbiztosítás.

A 3. §-hoz

Biztosítható, hogy a 300 négyzetméter összes hasznos alapterületű új lakóépület építése esetén a bejelentésnek megfelelő megvalósulás szakmailag garantált legyen, ezzel növekedik az építészeti műszaki tervező felelőssége is, aki ennek ellenértékeként kormányrendeletben meghatározott díjazásban részesül.

A 4. §-hoz

Törvényi szintre emeli az építési tevékenység folytatását kivitelezési dokumentáció alapján, de lehetővé téve a jogszabályi eltérő rendelkezést.

Az 5. és 14. §-hoz

A „házilagos” kivitelezés elterjedésének segítése érdekében a saját vagy a hozzátartozó részére végzett építési tevékenység részletszabályait kormányrendeletbe utalja a törvény.

A 6-7. §-hoz

A kivitelező és az építtető felelősségére vonatkozó szabályok pontosításra kerülnek, és ezzel kiterjednek az egyszerű bejelentéssel folytatható építési tevékenységek esetére is.

A 8. §-hoz

Az építésfelügyeleti hatóság az építési napló hiányában megtiltja az építőipari kivitelezési tevékenység folytatását, az építési napló előírt vezetési kötelezettsége esetén.

A 9. §-hoz

Az építésügyi hatósági kötelezés esetköreit pontosítja az egyszerűsített bejelentéshez kötött építési tevékenység esetében.

A 10. §-hoz

A jogszerűtlen építési tevékenység esetköreit bővíti és pontosítja az egyszerű bejelentésre tekintettel.

A szakszerűtlen építési tevékenységre vonatkozó rendelkezés az egyszerű bejelentéshez kapcsolódó, a helyi építési szabályzattal összefüggő eseteket is figyelembe veszi.

A 11. §-hoz

A fennmaradási engedélyezési eljárás újraszabályozásával csak és kizárólag objektív alapon a hatályos jogszabályoknak megfelelően létesített, vagy annak megfelelően szabályossá tett építmények esetében lesz lehetőség a fennmaradási engedély megadására. Ezzel egyidejűleg megszűnik az, hogy fennmaradási engedély lényegében bármilyen esetben kérhető, ha a szabálytalanság közérdeket nem sért, vagy az érdeksérelem a hatóság által meghatározott határidőn belül elhárítható.

A 12. §-hoz

A kötelező tervezői művezetés esetében a tevékenység jogszabályban meghatározott ellenértéke és részletszabályai törvényi felhatalmazás alapján kormányrendeletben kerülnek meghatározásra.

Az építési tevékenységgel kapcsolatos felelősségi rendszer átrendezésével összefüggésben az Étv. 32. §-a, 38/D. §-a, általánosságban alapozza meg azokat a szakmai garanciákat, amelyek mellett a tervezői felelősség tényleges érvényesülésére kerülhet sor, míg a törvényi rendelkezést kiegészítő részletszabályok kidolgozására a törvényi felhatalmazás alapján kormányrendeleti szinten kerül sor.

A 13. §-hoz

A pontos értelmezés és a koherenciazavar kiküszöbölése érdekében az adott szakmai rendelkezések az egyszerű bejelentés szöveggel kiegészítésre kerülnek.

A 14. §-hoz

Hatályon kívül helyező rendelkezést tartalmaz az építőipari kivitelezési tevékenység végzésének feltételei vonatkozásában.

-----STARTING---POINT---VEGE---

A 15. §-hoz

A hatályba léptető rendelkezéseket tartalmazza. Az egyszerű bejelentés kizárólag elektronikusan történő benyújtása 2016. július 1-től, a felelősségbiztosítási módosítás 2016. szeptember 1-étől hatályos.