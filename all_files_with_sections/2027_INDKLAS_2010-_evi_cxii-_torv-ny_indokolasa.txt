2010. évi CXII. törvény indokolása

az Európai Közösségek és tagállamaik, valamint Szerbia közötti Stabilizációs és Társulási Megállapodás kihirdetéséről

-----STARTING---POINT---ALTALANOS---

Általános indokolás

Az Európai Unió Nyugat-Balkán felé (Albánia, Bosznia-Hercegovina, Horvátország, Macedónia, Szerbia és Montenegró) irányuló politikáját az 1999-ben elindított Stabilizációs és Társulási Folyamat határozza meg. Az európai perspektívát rögzítő Stabilizációs és Társulási Megállapodások (Stabilisation and Association Agreement - SAA) jelentik ennek a folyamatnak az első mérföldkövét.

Az Európai Unió Bizottsága a 2005. október 3-án kapott tanácsi mandátuma alapján 2005. október 10-én kezdte meg Szerbia Stabilizációs és Társulási Megállapodás megkötésére irányuló tárgyalásokat. Azonban azokat Ratko Mladics kiadatásának elmaradása, a volt Jugoszlávia területén elkövetett háborús bűnökre felállított hágai ad hoc Nemzetközi Törvényszékkel való nem megfelelő együttműködés miatt 2006 tavaszán felfüggesztették. A háborús bűnök elkövetésével vádolt Tolimir tábornok letartóztatása után a Bizottság 2007 júniusában újraindította a tárgyalásokat. A hágai Nemzetközi Törvényszékkel való együttműködésben elért előrehaladás elismeréseként a Stabilizációs és Társulási Megállapodást 2007. november 7-én parafálták, majd 2008. április 29-én írták alá. Az aláírást követően azonban a Bizottság felfüggesztette a ratifikációs folyamatokat, tekintve, hogy Szerbia továbbra sem működött kellőképpen együtt a Hágai Nemzetközi Törvényszékkel. 2010. június 14-i Külkapcsolatok Tanácsán azonban a miniszterek Brammertz ICTY főügyész alapvetően kedvező értékelésére támaszkodva zöld utat adtak a szerb Stabilizációs és Társulási Megállapodás ratifikációs folyamata elindításának.

Megállapodás úgynevezett vegyes Megállapodás, amely az EK és a tagállamok hatáskörébe tartozó kérdésekről rendelkezik. A Megállapodás hatálybalépéshez annak tagállamok általi megerősítése szükséges.

Az SAA-k szerkezetükben és jellegükben a korábbi tagjelölt országokkal, így hazánkkal is kötött Európai Megállapodáshoz hasonlíthatóak. Ez alól nem jelent kivételt a szerb SAA sem. A Megállapodás politikai párbeszédet, regionális együttműködést irányoz elő, segíti a négy szabadságelv megvalósulását, a szerb jogrendszer közösségi joghoz való közelítését, kiterjedt együttműködést tesz lehetővé a gazdaság, kereskedelem, munkaerőpiac, tehát a közösségi politika valamennyi területén, beleértve a bel- és igazságügyeket is. Ezen túl rögzíti a regionális és nemzetközi szintű béke és stabilitás megteremtésének, illetve a szomszédos országokkal való jó viszony kialakításának szükségességét. A Megállapodás hangsúlyozza az emberi jogok és a kisebbségi jogok elfogadását és védelmét is.

Az összesen 10 fejezetből, 139 cikkből, 7 mellékletből és 7 jegyzőkönyvből álló Megállapodás célja Szerbia európai integrációjának elősegítése. Ennek keretében az Európai Közösség támogatja Szerbia erőfeszítéseit a jogállamiság és a demokrácia megszilárdítására, és ez által hozzájárul Szerbia és a balkáni régió politikai, gazdasági és intézményi stabilizációjához.

A Megállapodással az Európai Közösség ösztönzi Szerbiát a gazdasági, kereskedelmi, és nemzetközi együttműködés fejlesztésére, amely részben a szerb jognak a közösségi joghoz történő közelítésével valósul meg. A szorosabb együttműködés további célja Szerbia gazdaságának a működő piacgazdaságba történő átmenet befejezése, illetve szabadkereskedelmi terület fokozatos létrehozása Szerbia és az Európai Unió között.

A Megállapodás fontos eleme a regionális együttműködés támogatása valamennyi, a Megállapodás által lefedett területen.

-----STARTING---POINT---RESZLETES---

Részletes indokolás

Az 1. §-hoz

A Megállapodást, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 2. §-hoz

A Megállapodás I. Címe (1-9. cikkek) az általános elveket rögzíti. Ezek a demokrácia, az alapvető emberi jogok tisztelete és a kisebbségek védelme a jószomszédi kapcsolatok melletti elkötelezettség a térség államaival az áruk, a személyek, a szolgáltatások, és a tőke akadály nélküli áramlása érdekében, valamint a terrorizmus, illetve a tömegpusztító fegyverek elterjedése elleni küzdelem, valamint az ICTY-al történő teljes körű együttműködés.

A 8. cikk kimondja, hogy a társulást egy legfeljebb 6 éves átmeneti időszak alatt kell megvalósítani. A Megállapodás végrehajtását a Stabilizációs és Társulási Tanács évente felülvizsgálja (kivéve az áruk szabad mozgásáról szóló IV. fejezetet) és ennek eredményéről jelentést készít.

A II. Cím (10-13. cikkek) az intézményes keretben működő politikai párbeszédet irányozza elő. A politikai párbeszéd elősegíti többek között Szerbiának az EU-hoz történő fokozatos közelítését, valamint a közös álláspontok kialakítását a közös kül- és biztonságpolitika területén. A politikai párbeszéd kerete a Stabilizációs és Társulási Tanács. A felek a politikai párbeszédre más eljárásokat és mechanizmusokat is létrehoznak, különösen a következő formákban:

- rendszeres ülések egyrészről a Közösséget és tagállamait, másrészről a Szerbiát képviselő magas beosztású tisztviselők között;

- a Felek közötti diplomáciai csatornák teljes kihasználása, különösen a kétoldalú és többoldalú szinten való megfelelő kapcsolatfelvétel révén, beleértve esetenként az Egyesült Nemzetek, az EBESZ, az Európa Tanács találkozóit, illetve más nemzetközi fórumokat;

- bármilyen más eszközzel, ideértve az olyan szakértői ülések lehetőségét, amelyek hozzájárulnak e párbeszéd erősítéséhez és fejlesztéséhez.

A III. Cím (14-17. cikkek) a szomszédos országokkal, az uniós tagállamokkal, valamint a tagjelöltekkel történő regionális együttműködés elősegítéséről szól. E fejezet külön kiemeli az SAA-t aláírt más országokkal (Horvátország, Macedónia, Albánia, Montenegrói Köztársaság), illetve az egyéb EU tagjelölt államokkal történő együttműködés (Törökország) kérdését.

Az áruk szabad mozgásáról szóló IV. Cím (18-48. cikkek) kimondja, hogy a Megállapodás hatálybalépéstől számított 6 év alatt Szerbia és az EK között fokozatosan kétoldalú szabadkereskedelmi terület jön létre. E fejezet külön szabályokat tartalmaz az ipari, a mezőgazdasági és halászati termékekre, előírja az új behozatali és kiviteli vámok vagy azzal egyenértékű díjak, illetve az exportra és importra vonatkozó mennyiségi korlátozás bevezetésének tilalmát.

Az V. Cím (49-58. cikkek) rögzíti a munkavállalók szabad mozgására, a letelepedésre, a szolgáltatások nyújtására, a folyó kifizetésekre és a tőke szabad mozgására vonatkozó szabályokat. Kimondja, hogy a jogszerűen a tagállamokban tartózkodó szerb munkavállalókat nem érheti diszkrimináció a javadalmazás, a munkafeltételek, illetve az elbocsátás tekintetében.

Az 52-57. cikkek a társaságok letelepedésére és működésére vonatkozó rendelkezéseket, fogalom-meghatározásokat, illetve a kivételeket rögzíti. A Megállapodás alapján a szerződő felek vállalják, hogy egymás irányában legalább olyan kedvező bánásmódot biztosítanak a társaságok letelepedéséhez (azaz gazdasági tevékenység megkezdéséhez leányvállalatok vagy fióktelepek útján) mint amilyenben a hazai társaságok vagy a harmadik országbeli társaságok részesülnek.

A Megállapodás e rendelkezései összhangban állnak a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvénnyel.

Az 58. cikk rendelkezik a Felek területén működő társaságok vagy fióktelepeik alkalmazásában álló közösségi vagy szerb állampolgársággal rendelkező munkavállalók jogi helyzetéről, különös tekintettel a kulcsszemélyzetre. Ezek a rendelkezések összhagban állnak a foglalkoztatás elősegítéséről és a munkanélküliek ellátásáról szóló 1991. évi IV. törvény, a harmadik országbeli állampolgárok magyarországi foglalkoztatásának engedélyezéséről szóló 16/2010. (V. 13.) SZMM rendelet, valamint a harmadik országbeli állampolgárok Magyar Köztársaság területén történő engedélymentes foglalkoztatásának szabályairól szóló 355/2009. (XII. 30.) Korm. rendelet rendelkezéseivel, illetve a külföldiek beutazására és tartózkodására vonatkozó jogszabályokkal.

Az 59-61 cikkek a határokon átnyúló szolgáltatásokról szólnak. Az 59. cikk rendelkezése értelmében a Felek megteszik a szükséges lépéseket annak érdekében, hogy fokozatosan biztosítsák a szolgáltatások határon át történő nyújtásának fokozatos liberalizálását.

A 62-64. cikkek a folyó fizetésekről és a tőkemozgásról rendelkeznek. E szerint a felek kötelezettséget vállalnak arra, hogy az IMF alapszabályával összhangban szabadon átváltható valutában engedélyeznek bármilyen kifizetést és átutalást.

Ezek a rendelkezések összhangban állnak a devizakorlátozások megszüntetéséről, valamint egyes kapcsolódó törvények módosításáról szóló 2001. évi XCIII. törvénnyel. A 65.-71. cikkek tartalmazzák a közrendi, közbiztonsági klauzulát, valamint a hatósági jogkör gyakorlásával összefüggő kivételeket.

A VI. Cím (72-79. cikkek) szól a szerb jognak a közösségi joghoz való közelítéséről, amely fokozatosan kiterjed a közösségi jog teljes egészére. Az első szakaszban különösen érinti a belső piacra vonatkozó acquis-t, beleértve a pénzügyi ágazatra vonatkozó jogszabályokat, a szabadság, biztonság és jog érvényesülésével, valamint a kereskedelemmel kapcsolatos területeket. A második szakasz a fel nem sorolt területeken kívánja meg a jogharmonizációt. E Cím továbbá kiterjed a verseny és egyéb gazdasági rendelkezések, a közvállalkozások, a szellemi, ipari és kereskedelmi tulajdonjogok, a közbeszerzés, a szabványosítás, a fogyasztóvédelem területére.

A VII. Cím (80-87. cikkek) szabályozza a jogérvényesülés, a szabadság és a biztonság kérdéseit, a bel- és igazságügyi együttműködés kereteit, melyből kiemeli, hogy a bíróságok függetlenségét valamint a rendőrségi szervek hatékonyságát erősíteni kell, annak érdekében, hogy a jogállamiság megvalósulhasson.

Az illegális migráció elleni küzdelem biztosítékaként a felek vállalják a másik fél területén illegálisan tartózkodó állampolgáraik visszafogadását. Szerbia egyetért azzal, hogy a Stabilizációs és Társulási Folyamat részeként visszafogadási egyezményt köt az Európai Közösséggel. A Megállapodás a bel- és igazságügyi együttműködés körében kiterjed a terrorizmus, a pénzmosás, a szervezett bűnözés, illetve ezek finanszírozása elleni küzdelemre, valamint a kábítószerek illegális kereskedelmére is.

A VIII. Cím (88-114. cikkek) azokat a területeket sorolja fel, amelyek fejlesztését a felek szorosabb együttműködés megvalósításával segítik elő. Ezek, többek között, a gazdaság- és kereskedelempolitika, a statisztika, a banki és pénzügyi szolgáltatások, a befektetések ösztönzése, a kis- és középvállalkozások, a turizmus, a mezőgazdaság és az agráripari ágazatok, a halászat, a vám, az adózás, a társadalmi együttműködés, az oktatás és képzés, a kulturális és audiovizuális együttműködés, az információs társadalom, a közlekedés, az energia, a környezetvédelem, a kutatás és technológiafejlesztés, a regionális és helyi fejlesztés, a közigazgatás.

A pénzügyi együttműködésről szóló IX. Cím (115-118. cikkek) alapján Szerbia pénzügyi segítséget kaphat támogatás vagy kölcsön formájában az Európai Közösségtől, illetve az Európai Befektetési Banktól.

A Megállapodás utolsó, X. Címe (119-139. cikkek) a politikai párbeszéd lefolytatásához létrehozza a Stabilizációs és Társulási Tanácsot, a Stabilizációs és Társulási Bizottságot, valamint az operatív szintű albizottságokat, illetve a záró rendelkezéseket tartalmazza.

A Stabilizációs és Társulási Tanács felügyeli a Megállapodás végrehajtását és a Megállapodás keretében felmerülő valamennyi nagyobb jelentőségű ügyet. A Stabilizációs és Társulási Tanács egyrészről az Európai Unió Tanácsa és az Európai Közösségek Bizottsága tagjaiból, másrészről a szerb kormány tagjaiból áll. A Tanács elnökségét felváltva a Közösség egy képviselője, illetve a szerb kormány egy tagja látja el. A Tanács határozatai a Felekre nézve kötelezőek.

A Stabilizációs és Társulási Tanács mellett működik az Stabilizációs és Társulási Bizottság, amely biztosítja a Tanács ülései közötti folyamatosságot. A Bizottság egyrészről az Európai Uniót Tanácsa és az Európai Közösségek Bizottsága tagjainak képviselőiből, másrészről a szerb kormány képviselőiből áll, rendszerint főtisztviselői szinten.

A politikai párbeszéd lefolytatását a Stabilizációs és Társulási Parlamenti Bizottság segíti. A Stabilizációs és Társulási Parlamenti Bizottság egyrészről az Európai Parlament tagjaiból, másrészt pedig a Szerb Parlament tagjaiból áll.

A 126. cikk alapján e megállapodás alkalmazásában mindkét fél biztosítja a másik fél állampolgárának illetve jogi személyének, hogy személyi és tulajdonjogai védelmében az illetékes bírósághoz és közigazgatási szervhez saját állampolgáraihoz képest megkülönböztetésmentesen forduljanak.

A 128. cikk kimondja, hogy a Megállapodás hatálya alá eső területeken a Felek által egymás tekintetében alkalmazott szabályok nem vezethetnek megkülönböztetéshez a tagállamok, állampolgáraik vagy társaságaik között.

A 129-130. cikkek szólnak a vitarendezési eljárásról. Bármelyik fél e megállapodás alkalmazásából vagy értelmezéséből adódó bármely vitát a Stabilizációs és Társulási Tanács elé terjesztheti. A Stabilizációs és Társulási Tanács a vitát ajánlással rendezheti. Ha a vitát így két hónapon belül nem lehetséges rendezni, akkor bármelyik Fél választott bírósághoz fordulhat.

A 132. cikk kimondja, hogy a Megállapodáshoz fűzött 7 darab jegyzőkönyv, valamint 7 darab melléklet a Megállapodás szerves részét képezi.

E Megállapodás határozatlan időre szól és azt a 138. cikk értelmében a Felek saját belső eljárásaiknak megfelelően hagyják jóvá. A jóváhagyó okiratot az Európai Unió Tanácsának Főtitkáránál kell letétbe helyezni. A Megállapodás az attól a naptól számított második hónap első napján lép hatályba, amelyen a Felek értesítik az Európai Unió Tanácsának Főtitkárát a fent említett eljárások befejezéséről.

A 3. §-hoz

Ez a törvény a kihirdetését követő napon lép hatályba. 138. cikk (1) bekezdése szerint „a megállapodást a felek saját eljárásaiknak megfelelően hagyják jóvá”. A (2) bekezdésnek megfelelően a megállapodás azon dátumot követő második hónap első napján lép hatályba, amikor a felek értesítik egymást az első bekezdés alapján indított eljárások lezárultáról. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi határozatával állapítja meg.