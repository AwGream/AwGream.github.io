2001. évi XVIII. törvény indokolása

a személy- és tárgykörözésről

-----STARTING---POINT---ALTALANOS--- 

A hatósági eljárások eredményes és gyors lefolytatásához, az állampolgárok jogai érvényesítésének és kötelezettségeik teljesítésének biztosítása érdekében szükséges azoknak a személyeknek a felkutatása akik - azáltal, hogy ismeretlen helyen tartózkodnak - kivonják magukat a hatósági eljárás vagy a hatósági határozat végrehajtása alól.

A hatósági eljárások másik részében ugyanezen célok érdekében elengedhetetlen az ismeretlen helyen lévő tárgyak felkutatása, a büntetőeljárásokban pedig személyek és tárgyak hollétének a megállapítása egyaránt szükséges lehet.

A személyek illetve tárgyak felkutatására irányuló - a szakmai és a köznyelvben egyaránt körözés néven meghonosodott - eljárással kapcsolatban jogszabályaink elvétve tartalmaznak rendelkezéseket.

Törvényeink közül egyedül a Rendőrségről szóló 1994. évi XXXIV. törvény (a továbbiakban: Rtv.) az, amelyben nevesítetten szerepel a körözés elrendelésére felhatalmazó rendelkezés.

A Rendőrség körözési tevékenységét - azon kívül, hogy az Rtv. 36. §-ának (1) bekezdése felhatalmazza a rendőri szerveket arra, hogy a bűncselekmény elkövetésével alaposan gyanúsítható, vagy az eltűnt személy, tárgy felkutatására, továbbá ismeretlen holttest azonosítására körözést rendeljenek el - jogszabály nem rendezi.

Ez a helyzet a jogállamiság s az ebből fakadó jogbiztonság követelményével, valamint az ember elidegeníthetetlen és sérthetetlen alapvető jogainak tiszteletben tartásával összefüggő állami kötelezettséggel kapcsolatban alkotmányos visszásságot okoz.

A különböző okból felkutatni szükséges személyek és tárgyak körözhetősége biztosításának, valamint a körözött személyek és tárgyak nyilvántartásának létjogosultsága nem vitatható.

A körözések elrendelése és nyilvántartása szükségképpen személyes, esetenként különleges adatok kezelésével jár.

Alkotmányunk rögzíti, hogy a Magyar Köztársaságban mindenkit megillet a személyes adatok védelméhez való jog, amelynek biztosítása érdekében a jogalkotásról szóló törvény, valamint a személyes adatok védelméről és a közérdekű adatok nyilvánosságáról szóló törvény is tartalmaz rendelkezéseket.

Ennek megfelelően az állampolgárok alapvető jogai és kötelességei körében törvényben kell szabályozni a személyi nyilvántartást, illetve a személyes adat akkor kezelhető, ha azt törvény elrendeli.

Mindebből következően a személy- és tárgykörözési tevékenység alapjait illetve kereteit törvénynek kell megállapítania.

Azt, hogy milyen feltételek esetén, mely hatóság, szerv, személy (a továbbiakban együtt: hatóság) jogosult személy vagy tárgy felkutatása, illetve személy vagy holttest személyazonosságának megállapítása érdekében körözést elrendelni, a különböző életviszonyokat rendező törvények, esetenként rendeletek tartalmazzák.

A személy- és tárgykörözéssel kapcsolatos joganyag azonban - amellett, hogy számos, a jogbiztonság követelményének meg nem felelő pontatlan, illetve nem egyértelmű rendelkezést tartalmaz - csak részben fedi le a szabályozni szükséges területet.

A törvényi szabályozást igénylő további kérdésköröket - így a körözés során foganatosítható intézkedéseket, a körözött személyekkel, tárgyakkal kapcsolatban nyilvántartandó személyes adatokat, a nyilvántartási határidőket, a nyilvántartás kezelőjét - a személy- és tárgykörözésről szóló törvénynek kell meghatároznia.

Hatályos jogunkban sem a körözés, sem a keresett személy lakóhelye megállapításának, tartózkodási helye felderítésének kezdeményezésére szolgáló forma nincs meghatározva, emellett - a büntetőeljárásról szóló 1973. évi I. törvényben (a továbbiakban: Be.) és a nemzetközi bűnügyi jogsegélyről szóló 1996. évi XXXVIII. törvényben nevesített - elfogatóparancs fogalma nincs tartalommal kitöltve, ezért az említett fogalmakat ugyancsak e törvénynek kell megalkotnia.

Törvényeink közül egyedül az Rtv. az, amelyben expressis verbis szerepel a körözés elrendelésére felhatalmazó rendelkezés.

Az Rtv. 36. §-ának (1) bekezdése - mely szerint „A Rendőrség a bűncselekmény elkövetésével alaposan gyanúsítható vagy az eltűnt személy, tárgy felkutatására, továbbá ismeretlen holttest azonosítására körözést rendelhet el.” - a következő anomáliákat hordozza magában.

A terhelt felkutatásának szükségessége mindig egy adott, egyedi ügyben merül fel. A tartózkodási hely felderítésének elrendelését megalapozó körülmények az eljárást folytató nyomozó hatóság, illetve bíróság előtt ismertek, illetőleg válnak ismertté.

Abból, hogy „a bűncselekmény elkövetésével alaposan gyanúsítható személy” felkutatására körözés rendelhető el, nem tűnik ki, hogy ez a jogosultság bármely nyomozó hatóság, vagy csak a Rendőrség nyomozó hatóságai hatáskörébe tartozó bűncselekmény esetén illeti-e meg a Rendőrséget.

Definiálatlan az is, hogy a terhelt körözését csak a büntetőeljárás nyomozati szakaszában vagy a vádirat benyújtását követően is jogosult, illetve köteles-e elrendelni a Rendőrség.

Hasonló kérdéseket vet fel az eltűnt tárgyak körözhetősége is.

Nincs meghatározva, hogy mely dolgok - a bűncselekmény következtében eltűnt (eltulajdonított, vagy az elkövetés eszközéül használt és emiatt eltüntetett, elrejtett, megsemmisített, esetleg más okból tárgyi bizonyítási eszközt képező) vagy az elveszett tárgyak, illetve mindkettő - tartoznak abba az „eltűnt tárgy” kategóriába, amelynek felkutatása érdekében a Rendőrség körözést rendelhet el.

A bűncselekménnyel összefüggésben eltűnt tárgy esetén is bizonytalanságot jelent az olyan rendelkezés hiánya, amely meghatározná, hogy a tárgykörözés elrendelésére melyik eljárási szakasz(ok)ban, és mely nyomozó hatóság által folytatott büntetőeljárásban van lehetőség.

Az eltűnt, valamint az elveszett tárgy fogalmát illetően egyetlen jogszabály sem tartalmaz rendelkezést.

Az értelemszerűen az eltűnt tárgyak sorába tartozó, elveszett illetve megsemmisült dolgok közül csak egyesekre nézve van jogszabályi rendelkezés (például személyazonosító igazolvány, úti okmány, gépjármű törzskönyv, értékpapír, bankkártya).

Hiányzik a szabályozásnak az az oldala is, amely meghatározná, hogy miként jut a körözésre hivatott hatóság tudomására a tárgy elveszése, kinek a kezdeményezésére kerülhet sor az elveszett tárgy körözésének elrendelésére, s hogy ezzel összefüggésben a hatóságokat és az állampolgárokat milyen jogok illetik, mely kötelezettségek terhelik.

Annak ellenére, hogy csak az Rtv. korábban hivatkozott rendelkezése szól a körözés elrendelési jogosultságról, több törvény tartalmaz olyan előírásokat, amelyek azt határozzák meg, hogy az egyes hatóságok mit tehetnek a körözött, illetve az eltűnt személy, valamint a keresett tárgy felkutatása érdekében.

A körözött személyek, tárgyak felkutatása érdekében alkalmazható intézkedéseket, eljárási cselekményeket meghatározó szabályokat - az Rtv. rendelkezései mellett - a büntetőeljárásra vonatkozó, továbbá a határkörözéssel kapcsolatos rendelkezések alkotják.

A Be. sajátos, frekventált helyet foglal el a törvény szabályozási tárgyköréhez képest, mert személyek illetve tárgyak hollétének a megállapítása jellemzően és leggyakrabban a büntetőeljárás során válik szükségessé.

A jelenleg folyó körözési tevékenységre meghatározó hányadában a büntetőeljáráshoz kapcsolódóan, ezen belül döntő többségében a nyomozati szakaszban kerül sor.

A Be.-nek az ismeretlen helyen lévő terhelt illetve tárgyi bizonyítási eszköz felkutatása érdekében alkalmazható lehetőségeket taxatíve felsoroló rendelkezései között a körözés nem szerepel.

A Be. szerint az ismeretlen helyen lévő terhelt tartózkodási helyének felkutatására intézkedni kell, mégpedig a lakóhely megállapításának, tartózkodási hely felderítésének az elrendelése, illetve - szabadságvesztés büntetéssel fenyegetett bűncselekmény esetén - elfogatóparancs kibocsátása révén.

Az említett intézkedések megtételére a hatóság, bírósági eljárásban a bírósági tanács elnöke jogosult.

A hivatkozott speciális rendelkezések mellett a házkutatás szabályai tartalmazzák, hogy házkutatásnak - többek között - akkor van helye, ha alaposan feltehető, hogy bűncselekmény elkövetőjének kézre kerítéséhez vezet.

Az eljárást folytató nyomozó hatóság más eljárási cselekményeket - tanúkihallgatás, megkeresés, puhatolás - is végezhet az ismeretlen helyen tartózkodó terhelt hollétének megállapítása érdekében.

Ezen kívül generális szabály, hogy bármely hatóság illetve hivatalos személy, aki a keresett terhelt - azaz, akivel szemben lakóhely megállapítást, tartózkodási hely felderítést rendeltek el, vagy elfogatóparancsot bocsátottak ki - tartózkodási helyéről tudomást szerez, köteles értesíteni az elrendelő hatóságot, illetve a terheltet őrizetbe venni, és az elrendelő hatóság elé állítani [Be. 119. § (3)-(4) bekezdés].

Egyáltalán nem rendelkezik a Be. az „ismeretlen tettesek”, vagyis az olyan ismeretlen személyek körözésének lehetőségéről, akik a bűncselekmény elkövetése után ismeretlen helyre távoztak, a hatóság elől elrejtőztek.

Az „ismeretlen tettes” által elkövetett bűncselekmények alapos gyanúja miatt a büntetőeljárás megindul, a személy elleni alapos gyanú megállapíthatóságának és a felelősségre vonásnak - többek között - az is elengedhetetlen feltétele, hogy az elkövető személye ismertté váljon.

Emellett ahhoz is komoly érdek fűződik, hogy az ilyen elkövetőknek ne legyen alkalmuk újabb bűncselekményeket elkövetni, további áldozatokat szedni.

Ezért szükséges, hogy az „ismeretlen tettesek” is körözhetők legyenek, a velük kapcsolatos - a felkutatást, a személyazonosság megállapítását, a legkisebb kockázattal járó elfogást lehetővé tévő - adatok a hatóságok rendelkezésére álljanak.

A Be. a tárgyak felkutatása vonatkozásában nem tartalmaz - az ismeretlen helyen tartózkodó terheltre vonatkozó szabályokhoz hasonló - speciális rendelkezéseket, csupán a házkutatás szabályai között szerepel, hogy e kényszerintézkedésnek akkor is helye van, ha alaposan feltehető, hogy tárgyi bizonyítási eszköz megtalálásához vezet.

A Be. tehát sem a személy-, sem a tárgykörözésről nem tesz említést, ugyanakkor a Rendőrség, a Vám- és Pénzügyőrség, a Határőrség, az Adó- és Pénzügyi Ellenőrzési Hivatal nyomozó hatóságai a hatáskörükbe tartozó bűncselekmények nyomozása során - törvényi felhatalmazás alapján - „körözött személy felkutatására, tartózkodási helyének megállapítására, bizonyítékok megszerzésére” titkos információgyűjtést végezhetnek [Rtv.; 1995. évi C. törvény a vámjogról, a vámeljárásról, valamint a vámigazgatásról; 1997. évi XXXII. törvény a határőrizetről és a Határőrségről; 1998. évi XCIII. törvény az Adó- és Pénzügyi Ellenőrzési Hivatal egyes feladatairól].

A bűncselekmények nyomozására vonatkozó jogszabályok között egyedülálló a bűncselekmények vám- és pénzügyőrségi nyomozásának részletes szabályairól szóló 37/1991. (XII. 24.) PM rendelet abban a vonatkozásában, hogy a körözés kiadására való felhatalmazást tartalmaz.

E jogszabály alapján, ha az ismeretlen helyen tartózkodó terhelt felkutatására tett elsődleges intézkedések - azaz a rendelet szerint a lakó- és munkahelyen, valamint a családtagok, ismerősök körében történő keresések - nem vezetnek eredményre, körözést vagy elfogatóparancsot lehet kibocsátani, amelyeket a Rendőrségre kell továbbítani [49. § (1) bekezdés].

A Rendőrség ezzel kapcsolatos teendői sehol nincsenek meghatározva. Jogszabályi rendelkezés hiányában nem állapítható meg, hogy az ilyen esetben - azaz amikor a büntetőeljárás lefolytatása nem a Rendőrség hatáskörébe tartozik - egyáltalán milyen jogalapon és milyen intézkedéseket lenne jogosult vagy köteles tenni a Rendőrség.

A határőrizetről és a Határőrségről szóló 1997. évi XXXII. törvény szerint a határkörözés a külön jogszabályokban meghatározott nyilvántartásban szereplő (körözött) személyek, járművek, útlevelek, más okmányok és tárgyak határon történő felfedésére irányuló nyílt szolgálati tevékenység [4. §].

A büntetőeljárásban körözött személyek és tárgyak, illetve az eltűnt személyek, vagy elveszett tárgyak keresésére eszerint a Határőrségnek - formális értelemben - nincs lehetősége, tekintve, hogy nincs olyan jogszabály, amely a felsorolt személyek és tárgyak nyilvántartását határozná meg.

A jogi szabályozásnak le kell képeznie azt a folyamatot, amely a körözés szükségességéről történő döntéstől a körözés elrendelésén, a nyilvántartásba vételen keresztül a körözött személy, tárgy hollétének - ismeretlen személy vagy holttest esetén a személyazonosság - megállapításáig, illetve a körözés visszavonásáig, a nyilvántartás megszüntetéséig tart.

Abban a kérdésben, hogy egy adott személy vagy tárgy körözése szükséges-e, az a bíróság, hatóság, szerv (a továbbiakban együtt: hatóság) jogosult határozni, amelyik aktuálisan az „ügy ura”.

A Rendőrség csak a saját hatáskörébe tartozó eljárásban hozhat határozatot a körözés elrendelésére. Azt - részben hatáskör és illetékesség híján, részben az érdemi döntéshez elengedhetetlen információk hiányában - nem döntheti el, hogy a más nyomozóhatóság, vagy más hatóság, szerv által folytatott büntető-, polgári illetve államigazgatási eljárásban valamely ismeretlen helyen lévő személy vagy tárgy felkutatása indokolt-e.

Tekintettel arra, hogy évtizedek óta a Rendőrség végzi a körözött személyek és tárgyak felkutatását, valamint az ismeretlen személyek és holttestek személyazonosságának megállapítását, emellett működteti a körözési információs rendszert, a törvény a Rendőrség feladataként határozza meg a körözés végrehajtását és a körözési nyilvántartás kezelését.

A körözés elrendelésének feltételeit, az elrendelésre jogosult hatóságokat, szerveket, személyeket a különböző jogviszonyokra vonatkozó jogszabályok hivatottak meghatározni.

A körözés elrendelésére személy esetén törvény, holttest és tárgy esetén jogszabály adhat felhatalmazást.

A törvény a körözés elrendeléséről szóló határozatnak tekint minden olyan határozatot, amely személy vagy tárgy felkutatását, illetve személy vagy holttest személyazonosságának megállapítását írja elő.

Ahhoz, hogy a Rendőrség a más hatóságok által körözött személyek és tárgyak felkutatására intézkedhessen, e határozatokat el kell juttatni a Rendőrséghez.

A törvény külön rendelkezik az e kategóriába tartozó személy- illetve tárgykörözésekről szóló határozatoknak a megküldéséről, azaz megállapítja az illetékességi szabályokat. Az általános szabályok mellé - miszerint az ilyen határozatokat a körözött személy utolsó bejelentett lakóhelye szerint illetékes rendőrkapitánysághoz kell továbbítani - olyan kisegítő rendelkezéseket is ad, amelyek biztosítják, hogy minden esetben egyértelműen megállapítható legyen a körözés végzésére jogosult, egyben köteles rendőrhatóság.

A tárgykörözés foganatosíthatóságának feltétele az is, hogy a tárgy egyedi azonosításra alkalmas legyen, enélkül ugyanis nem tehetők érdemi lépések a tárgy felkutatására.

A törvény az egyedi azonosíthatóság kritériumait nem taxatíve, hanem példálózó jelleggel megfogalmazva teremti meg azt a minimális követelményszintet, ami az egyedi azonosíthatóság lehetőségét reálisan magában hordja.

A személy- és tárgykörözés elrendelésének speciális esetköre a nemzetközi szerződés valamint viszonossági gyakorlat alapján büntető-, polgári vagy közigazgatási ügyben magyar hatóság kezdeményezésére más állam hatósága, illetve külföldi állam hatósága kezdeményezésére magyar hatóság által elrendelt személy- illetve tárgykörözések. Ezeket a törvény nemzetközi körözésként jelöli.

A nemzetközi körözésekre - meghatározott eltérésekkel - ugyancsak a törvény rendelkezéseit kell alkalmazni.

A személy- és tárgykörözésre vonatkozó szabályozásnak részét kell képezzék azok a rendelkezések is, amelyek meghatározzák, hogy a Rendőrség milyen eszközöket vehet igénybe a körözési tevékenység végzése során.

E vonatkozásban a törvény - az eszköztárat kiegészítve, egyben a szükséges adatvédelmi garanciákat is beiktatva - lényegében ugyanazokat a jogosítványokat biztosítja a Rendőrség számára, mint amelyek korábban is rendelkezésére álltak az Rtv. alapján.

A törvény megteremti a körözött személyek és tárgyak nyilvántartásának törvényi alapjait is.

Az adatvédelmi törvény értelmében - az érintett hozzájárulását kivéve - személyes adat csak akkor kezelhető, ha az adatkezelést, annak célját is megjelölve, törvény rendeli el.

Ennek a követelménynek megfelelve a törvény megjelöli az adatkezelés célját, valamint a nyilvántartandó személyes adatok körét is.

A körözési tevékenység sajátosságaiból eredően lehetnek olyan nyilvántartandó adatok, amelyek nem minősülnek személyes adatnak (például a szökött bűnöző fegyverrel rendelkezik, gépjárművel menekül, támadásától kell tartani, hivatalos személynek adja ki magát, stb.), így ezek tekintetében a jogszabályban történő meghatározás elegendő.

A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény hatályba lépését, azaz 2000. március 1-jét megelőzően a körözött személyek nyilvántartása - a Büntető Törvénykönyv hatálybalépéséről és végrehajtásáról szóló 1979. évi 5. törvényerejű rendelet alapján - a bűnügyi nyilvántartás részét képezte, amelynek törvényességi felügyeletét az ügyészség látta el.

Az a tény, hogy a törvény hatályba lépését követően a körözött személyek és tárgyak nyilvántartása már önálló, törvényen alapuló nyilvántartásként fog létezni, nem változtat a törvényességi felügyelet szükségességén. Ezért a törvény rögzíti, hogy a körözési nyilvántartás törvényessége feletti felügyeletet a Legfőbb Ügyészség látja el.

Az adatkezelés törvényességének biztosítása érdekében a törvény rendelkezik az adatigénylésre jogosultakról és a körözési információs rendszerből történő adatszolgáltatás feltételeiről, s ezzel összefüggésben az adattovábbítási nyilvántartás létrehozásának kötelezettségéről.

A törvény a megfelelő jogorvoslati rendszer biztosításáról is gondoskodik.

A személy, tárgy felkutatására illetve azonosítására irányuló folyamatnak a kezdő aktusa a körözést elrendelő határozat meghozatala.

Az ezt követő szakaszban történik a körözés tényleges végrehajtása, azaz a felkutatást, azonosítást szolgáló intézkedések foganatosítása.

A körözési tevékenység harmadik, ugyancsak jogorvoslat biztosítását igénylő tényezője a körözési nyilvántartás.

A törvény a három, - egymástól jellegében és az esetleges jogsérelem vonatkozásában felelős „személyében” is különböző - hatóság által végzett aktus tekintetében külön-külön határozza meg a jogorvoslatra alkalmazandó törvényt.

A körözés elrendelése, visszavonása illetve ezek elmulasztása miatti jogorvoslatra a körözés elrendelésére jogosult hatóság eljárására vonatkozó törvény, míg a körözés végrehajtása során a Rendőrség által alkalmazott intézkedések miatti jogorvoslatra az Rtv. jogorvoslatra vonatkozó rendelkezéseit kell alkalmazni.

A körözési nyilvántartás az államigazgatási eljárás általános szabályairól szóló 1957. évi IV. törvény szerinti hatósági nyilvántartás. Ennek megfelelően a körözési nyilvántartással kapcsolatos jogorvoslatra az államigazgatási eljárás jogorvoslatra vonatkozó rendelkezéseit rendeli alkalmazni a törvény.

Végezetül a törvény tartalmazza azokat a rendelkezéseket, amelyek az egyes hatóságok körözés elrendelési jogosultságának biztosítása, illetve a törvénnyel való összhang megteremtése érdekében a különböző jogszabályokat módosítják.

A módosítások - a Be. és az Rtv. mellett - a polgári perrendtartásról szóló 1952. évi III. törvényt, a Magyar Köztársaság ügyészségéről szóló 1972. évi V. törvényt, a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvényt, az egészségügyről szóló 1997. évi CLIV. törvényt, valamint a büntetések és az intézkedések végrehajtásáról szóló 1979. évi 11. törvényerejű rendeletet érintik.

-----STARTING---POINT---RESZLETES---

I. FEJEZET

A KÖRÖZÉS

Az 1. §-hoz

1. A személy vagy tárgy felkutatását, illetve személy vagy holttest személyazonosságának megállapítását elrendelő határozat hozatala szükségképpen személyes adatok kezelésével jár.

A körözés végrehajtása, a körözött személyek és tárgyak nyilvántartása, a nyilvántartásból való adatigénylés, a jogosultak részére történő adatszolgáltatás során az eljáró hatóságok, szervek, hivatalos személyek (a továbbiakban együtt: hatóságok) ugyancsak személyes adatokat kezelnek.

A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) szerint személyes, illetőleg különleges adat az Avtv.-ben nevesítetteken kívüli egyéb esetben akkor kezelhető, ha azt törvény elrendeli.

Az 1. § (1) bekezdése ennek megfelelően határozza meg a törvény alkalmazási körét.

2. Annak ellenére, hogy a személy illetve tárgy felkutatására irányuló eljárás a szakmai és a köznyelvben egyaránt „körözés” néven honosodott meg, jogszabályaink egyike sem határozza meg a körözés mint hatósági tevékenység fogalmát.

Ugyanez a helyzet a „körözés elrendelése” vonatkozásában is. A hatósági eljárásokban - különösen a büntetőeljárásokban - mindennaposan használatos „körözését rendelem el” kifejezés mögött sincs olyan jogszabályi rendelkezés, amely annak tartalmát meghatározná.

A törvénynek meg kell határoznia e fogalmakat is. Eszerint a körözés az ismeretlen helyen lévő személy vagy tárgy felkutatása, illetve ismeretlen személy vagy holttest személyazonosságának megállapítása érdekében végzett intézkedések összességét jelenti.

A törvény körözés elrendelésnek tekint minden olyan határozatot, amely személy vagy tárgy felkutatására, illetve személy vagy holttest személyazonosságának megállapítására irányul. E határozatok sajátos kategóriáját képezik azok, amelyek nem csupán a személy felkutatását, hanem elfogását és meghatározott hatóság elé állítását is elrendelik. E határozatokat a büntetőeljárási terminológiával azonosan elfogatóparancsként nevesíti a törvény.

Személyek tartózkodási helye illetve személyazonossága megállapításának szükségessége a büntető-, a polgári valamint közigazgatási eljárásokban, illetőleg az államigazgatási eljárás általános szabályairól szóló törvény szerint folytatandó más hatósági eljárásokban egyaránt felmerülhet.

Az ügyek egy részében a személy vagy tárgy felkutatását, azonosítását célzó eljárást ki kell terjeszteni a Magyar Köztársaság határain kívülre is, míg más esetekben a külföldi hatóságok kezdeményezik az általuk körözött személy, tárgy Magyarországon történő keresését.

A törvény a nemzetközi körözés összefoglaló megnevezéssel jelöli a nemzetközi szerződés valamint viszonossági gyakorlat alapján büntető-, polgári vagy közigazgatási ügyben magyar hatóság kezdeményezésére más állam hatósága, illetve külföldi állam hatósága kezdeményezésére magyar hatóság által elrendelt személy- illetve tárgykörözéseket.

Az értelmező rendelkezések között helyet kap a terepkutatás, és - a tárgyak tekintetében - az egyedi azonosíthatóság fogalma meghatározása is.

Ahhoz, hogy az állampolgároknak a magánszféra egyes vetületeihez - például a magánlakáshoz, a magántulajdonhoz, a zavartalan birtokláshoz - fűződő jogai ne sérüljenek, elengedhetetlen annak rögzítése, hogy a keresett személy illetve tárgy megtalálása érdekében végzett terepkutatás keretében milyen ingatlanok és milyen módon vizsgálhatók át.

Tárgyak esetében a körözés foganatosíthatóságának feltétele az is, hogy a tárgy egyedi azonosításra alkalmas legyen, enélkül ugyanis nem tehetők érdemi lépések a felkutatás érdekében.

A tárgyak vonatkozásában - tekintve, hogy nem rendelkeznek olyan, az azonosításra egyértelműen alkalmas jellemzőkkel, mint amilyenek a személyek esetén a természetes személyazonosító adatok - meg kell határozni az egyedi azonosíthatóság kritériumát.

A törvény - tekintve hogy taxáció nem adható - példálózó jelleggel határozza meg azt a minimális követelményszintet, ami az egyedi azonosíthatóság lehetőségét reálisan magában hordja.

A körözés elrendelése és visszavonása

A 2. §-hoz

A körözés elrendelésének feltételeit, az elrendelésre jogosult hatóságokat, szerveket, személyeket a különböző jogviszonyokra vonatkozó jogszabályok hivatottak meghatározni.

Személyek körözésének elrendelésére - figyelemmel az Avtv. rendelkezéseire is - kizárólag törvényben meghatározott feltételek esetén kerülhet sor, míg a holttestek és tárgyak körözésére jogszabály rendelkezése is jogalapot teremthet.

Abban a kérdésben, hogy egy adott személy vagy tárgy körözése szükséges-e, az a hatóság jogosult határozni, amelyik aktuálisan az „ügy ura”.

A Rendőrség csak a saját hatáskörébe tartozó eljárásban hozhat határozatot a körözés elrendelésére. Azt - részben hatáskör és illetékesség híján, részben az érdemi döntéshez elengedhetetlen információk hiányában - nem döntheti el, hogy a más nyomozóhatóság, vagy más hatóság, szerv által folytatott büntető-, polgári illetve államigazgatási eljárásban valamely ismeretlen helyen lévő személy vagy tárgy felkutatása indokolt-e.

A 3-4. §-hoz

1. Ismeretlen helyen lévő személy illetve tárgy felkutatásáról, valamint ismeretlen személy illetőleg holttest személyazonosságának megállapításáról szóló határozat hozatalára - azaz körözés elrendelésére - jogszabály felhatalmazása alapján különböző hatóságok jogosultak.

A körözés az ismeretlen helyen lévő személy vagy tárgy felkutatása, illetve ismeretlen személy vagy holttest személyazonosságának megállapítása érdekében végzett intézkedésekből összetevődő folyamat, amely a körözés elrendelésétől a személy, tárgy felkutatásáig, illetőleg a személyazonosság megállapításáig tart.

A körözés keretében végzendő intézkedések az állampolgárok jogait érintik, bizonyos esetekben - jogszabály adta keretek között - korlátozzák is, ezért azok foganatosítására csak megfelelő hatáskörrel és eszköztárral rendelkező hatóság lehet jogosult és képes.

A körözés gyakorlati végrehajtására két lehetőség kínálkozik.

Az egyik megoldás az, hogy minden, körözés elrendelésére jogosult hatóság megkapja a szükséges hatáskört és emellett eszköztárként a konkrét végrehajtáshoz szükséges személyi és tárgyi feltételeket; a másik pedig az, hogy a körözést valamely - az említett feltételekkel már rendelkező - hatóság hajtja végre.

Ilyen hatóság a körözött személyek és tárgyak felkutatását, valamint az ismeretlen személyek és holttestek személyazonosságának megállapítását évtizedek óta végző - és emellett a körözési információs rendszert is működtető - Rendőrség, ezért a törvény a Rendőrség feladataként határozza meg a körözés végrehajtását és a körözési nyilvántartás kezelését.

2. A Rendőrség egyes szervei által elrendelt körözések tekintetében kézenfekvő, hogy a személy, tárgy felkutatása, a személyazonosság megállapítása érdekében szükséges intézkedéseket az a rendőrhatóság/szerv végzi, amelyik a körözést elrendelte.

A más hatóságok által elrendelt körözésekre nézve viszont meg kell jelölni a Rendőrségnek azt a hatóságát/szervét, amelyik a körözést foganatosítani fogja.

A körözés folytatására jogosult egyben köteles rendőrhatóság/szerv meghatározása a jogorvoslati jog érvényesíthetőségéhez is elengedhetetlen.

3. Annak egyértelműsítése érdekében, hogy a Rendőrség mely esetekben jogosult illetve köteles körözést folytatni, szükséges annak meghatározása is, hogy mely hatósági aktusok azok, amelyek körözés folytatásának alapjául szolgálhatnak.

A körözés folytatására való jogot illetve kötelezettséget erről az oldalról határozza meg a 4. §, amely kétséget kizáróan rögzíti, hogy a Rendőrség annak a személynek, holttestnek, tárgynak a körözését végzi, akinek illetve amelynek felkutatását vagy személyazonosságának megállapítását jogszabályban arra feljogosított hatóság határozatban elrendelte.

Az 5-6. §-hoz

1. Ahhoz, hogy a Rendőrség a más hatóságok által körözött személyek és tárgyak felkutatására intézkedhessen, e határozatokat el kell juttatni a Rendőrséghez, ezen belül konkrétan ahhoz a hatósághoz/szervhez, amely a 6. § szerint a körözés folytatására illetékességgel rendelkezik.

2. A törvény általános illetékességi okként - jogszabály eltérő rendelkezése hiányában - a körözött személy bejelentett lakóhelyét, illetőleg ennek hiányában a bejelentett tartózkodási helyet határozza meg, mivel az a legvalószínűbb, hogy a keresett személy előbb-utóbb korábbi lakókörnyezetben bukkan fel.

Arra az esetre, ha a körözött személynek sem bejelentett lakó-, sem bejelentett tartózkodási helye nincs, a törvény kisegítő illetékességi szabályokat is megállapít.

Az illetékesség megállapítása során a rendelkezések egymás utánisága valóságos rangsort jelent, azaz a sorrendben előbb álló bekezdés rendelkezése megelőzi az utána következő bekezdésben szabályozott illetékességi okot.

A rangsorban továbblépni csak akkor lehet, ha a megelőző illetékességi ok alapján nem lehet az eljárásra illetékes hatóságot/szervet meghatározni.

3. Előfordulhat, hogy valamilyen okból nem célszerű a körözést elrendelő határozatnak az általános illetve a kisegítő illetékesség szerinti hatósághoz/szervhez történő megküldése. Ezekre az előre meg nem határozható esetekre figyelemmel tartalmazza a 6. § (1) bekezdése azt, hogy a törvényben meghatározott illetékességi okokat akkor kell alkalmazni, „ha jogszabály másként nem rendelkezik”.

Ebbe a kategóriába tartozik például az idegenrendészeti hatóság körözést elrendelő határozata, amelyet a határozatot hozó idegenrendészeti hatóság székhelye szerint illetékes rendőrkapitánysághoz kell megküldeni. Ide sorolható lenne a szolgálati helyéről jogellenesen távol lévő katona körözésének elrendelése is. Ez utóbbi esetben az tűnik célszerűnek, hogy a körözést az állományilletékes parancsnok szolgálati helye szerinti rendőrkapitányság folytatassa, mivel ez esetben van esély a felkutatás érdekében szükséges intézkedések leggyorsabb és leghatékonyabb foganatosítására.

4. A tárgy körözését elrendelő határozatot a körözést elrendelő hatóság székhelye szerint illetékes rendőrkapitánysághoz kell megküldeni, mivel a tárgyak valamely helyen történő felbukkanását nem lehet olyan értelemben valószínűsíteni, mint ahogy azt a személyek esetében a volt lakókörnyezetbe való visszatérés determinálja.

5. A gyakorlatban - különösen a büntetőügyekben - gyakran előfordul, hogy ugyanabban az eljárásban személy és tárgy körözésére egyaránt sor kerül.

Az ilyen esetekben a személy és tárgykörözés elrendelése jellemzően nem ugyanabban az időpontban válik szükségessé, hanem a büntetőeljárásnak az egyes eljáró hatóságok, szervek - így a nyomozó hatóság, az ügyészség, a bíróság - előtt folyó különböző szakaszaiban, illetve a büntetés-végrehajtás során.

Ezért az ilyen esetekben sem a személykörözésekre, sem a tárgykörözésekre vonatkozó illetékességi szabályok - mint egyedül alkalmazandók - alapul vételét nem lehet előírni, noha az önmagában logikus lenne, hogy ugyanabban a büntetőeljárásban ne két különböző rendőrkapitányság folytassa a személy-, illetve a tárgykörözést.

Hasonló a helyzet akkor is, ha egy eljárásban több, különböző lakó- illetve tartózkodási helyű terhelt körözését kell elrendelni.

Mindezekre figyelemmel a legcélravezetőbb megoldás az, ha a személy körözését elrendelő határozatot az általános illetve kisegítő illetékességi szabályok szerint, a tárgy körözését elrendelő határozatot pedig a körözést elrendelő hatóság székhelye szerint illetékes rendőrkapitánysághoz kell megküldeni akkor is, ha a személy(ek) és a tárgy(ak) körözésére ugyanabban az eljárásban kerül sor.

A 7. §-hoz

A körözés során foganatosítható intézkedések az állampolgárok különböző jogait érintik, illetve korlátozzák.

E korlátozás akár a személyi szabadság korlátozását is jelenti abban az esetben, ha a büntetőeljárásban a terhelt körözésének elrendelése elfogatóparancsban történik.

Az elfogatóparancsban körözött terhelttel kapcsolatban ugyanis a büntetőeljárási törvény egyrészt úgy rendelkezik, hogy megtalálása esetén őrizetbe kell venni és hetvenkét órán belül az elfogatóparancsot kibocsátó vagy az abban megjelölt más hatóság elé kell állítani, másrészt a hatóságok illetve hivatalos személyek kötelességévé teszi az elrendelő hatóság értesítését arról, ha elfogatóparancsban körözött terhelt tartózkodási helyéről szereznek tudomást.

Az állampolgárok jogainak korlátozására csak olyan módon és csak addig kerülhet sor, amíg az feltétlenül indokolt, ezért a körözött személy illetve tárgy megtalálását, azonosítását követően - tekintve hogy a tartózkodási hely, személyazonosság megállapításával megszűnt a körözés elrendelésének indoka - haladéktalanul vissza kell vonni a körözést.

A körözés visszavonásáról az elrendelő hatóság határoz.

A körözés folytatására illetékes rendőrkapitányság - a körözés elrendeléséről szóló határozat meghozatalától illetve kézhezvételétől kezdődően - addig jogosult illetve köteles a körözött személy, tárgy felkutatásához, azonosításához szükséges intézkedéseket foganatosítani, amíg a körözést vissza nem vonták. Ezért - ha a körözés visszavonásáról szóló határozatot nem a Rendőrség hozta, akkor azt meg kell küldeni ahhoz a rendőrkapitánysághoz, amelyhez a körözést elrendelő határozatot továbbították, azaz amelyik a körözést foganatosította.

Nemzetközi körözés

A 8. §-hoz

A törvény szerint nemzetközi körözés a nemzetközi szerződés, valamint viszonossági gyakorlat alapján büntető-, polgári vagy közigazgatási ügyben magyar hatóság kezdeményezésére más állam hatósága által az adott állam területén, illetve külföldi állam hatóságának kezdeményezésére magyar hatóság által a Magyar Köztársaság területén végzett körözés.

A magyar hatóság akkor kezdeményezheti a más állam területén folytatandó körözést, ha a körözés elrendelésének a hazai jogban meghatározott feltételei fennállnak. A magyar hatóság által megkeresett állam - az esetleges nemzetközi szerződés illetve viszonosság tartalmát is figyelembe véve - a saját belső joga szerint fogja végrehajtani a körözést.

A más állam hatósága által kezdeményezett körözések magyarországi végrehajtására során - ugyancsak tekintettel az esetleges nemzetközi szerződésre illetve viszonosságra - a hazai jogszabályok szerint kell eljárni.

E sajátosságok miatt a törvény rendelkezéseit meghatározott eltérésekkel kell alkalmazni a nemzetközi körözések esetében.

A 9. §-hoz

Az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény értelmében magyar bűnüldöző szerv a nemzetközi bűnüldözési szervezettel, valamint a két- és többoldalú nemzetközi szerződésben részes állammal folytatott együttműködése során a Rendőrség szervezetébe tartozó Nemzetközi Bűnügyi Együttműködési Központ (a továbbiakban: NEBEK) útján továbbít adatot, információt, illetőleg kezdeményez adat-, illetve információigénylést vagy egyéb intézkedést [3. § (1) bekezdés].

Ennek megfelelően a nemzetközi körözések vonatkozásában szükséges kapcsolatfelvételeket - így a külföldi igények belföldre, illetve a hazai körözések külföldre történő közvetítését - is a NEBEK-nek kell ellátni.

A 9. § mindezeknek megfelelően meghatározza a NEBEK feladatait.

A 10. §-hoz

Az, hogy egy más állam hatósága valamely személy vagy tárgy Magyarországon történő körözését kezdeményezi, nem jelenti azt, hogy a magyar hatóságok a kezdeményezés tartalmi vizsgálata nélkül automatikusan kötelesek - vagy egyáltalán jogosultak - lennének a körözés foganatosítására.

A Magyar Köztársaság és a megkereső állam közötti esetleges nemzetközi szerződés illetve viszonosság, valamint a belső jog szabta keretek között van lehetőség a körözés jogszerű teljesítésére, ezért elengedhetetlen a körözés belföldi elrendelhetősége kérdéséről való döntés, amely a jogi háttér megvizsgálása mellett szükségessé teheti az adatok pontosítását, kiegészítését, vagy a kezdeményező állam megkeresését is.

A körözést az elrendeléshez szükséges feltételek meglétének megállapítását követő 24 órán belül el kell rendelni.

A nemzetközi körözéseknél - a NEBEK közbeiktatódásának szükségessége következtében - sajátosan érvényesülnek a körözés elrendelésének illetve visszavonásának szabályai.

Ha a Magyarországon folytatott körözés során a személy, tárgy hollétét, illetőleg a személy, holttest személyazonosságát megállapították, a NEBEK feladata az, hogy erről a kezdeményező állam illetékes hatóságát értesítse.

Az értesítés alapján a kezdeményező külföldi hatóság dönt a körözés visszavonása kérdésében.

Abban az esetben, ha a kezdeményező külföldi hatóság a körözés visszavonásáról dönt, a NEBEK az erről szóló értesítés kézhezvételét követő 24 órán belül visszavonja a érintett személy vagy tárgy belföldi körözését.

A 11. §-hoz

A törvény szerint a körözött személy, holttest illetve tárgy adatait a körözés visszavonásáig illetve a nyilvántartási idő leteltéig lehet nyilvántartani.

A más állam hatóságának kezdeményezése alapján körözött személyek, tárgyak esetén a nyilvántartási idő tekintetében - a Magyar Köztársaság és az adott állam jogrendjének különbözősége miatt - a kezdeményező hatóság által meghatározottakat kell alapul venni.

Arra az esetre, ha a kezdeményező hatóság nem közöl nyilvántartási időt, azt a törvény állapítja meg, - az általános szabályokkal összhangban - külön a büntetőeljárással és külön a más eljárással kapcsolatos körözésekre.

A törvény szerint a más állam büntetőügyben eljáró hatóságának kezdeményezésére körözött személy, tárgy adatait a büntethetőség, illetőleg a büntetés végrehajthatósága magyar büntető jogszabályok szerinti elévülési idejének elteltéig; míg a nem büntetőügyben eljáró külföldi hatóság kezdeményezésére körözött személy, holttest illetve tárgy adatait 20 évig kell nyilvántartani.

A Rendőrség körözéssel kapcsolatos tevékenysége

A 12. §-hoz

1. A személy- és tárgykörözésre vonatkozó szabályozásnak részét kell képezzék azok a rendelkezések is, amelyek meghatározzák, hogy a Rendőrség milyen eszközöket vehet igénybe a körözés folytatása során.

A törvény - az eszköztárat kiegészítve, egyben a szükséges adatvédelmi garanciákat is beiktatva - lényegében ugyanazokat a jogosítványokat biztosítja a Rendőrség számára, mint amelyek korábban is rendelkezésére álltak a Rendőrségről szóló 1994. évi XXXIV. törvény (a továbbiakban: Rtv.) alapján.

2. Az igénybe vehető eszközök köre - a polgári ügyekben folyó eljárások jellegére tekintettel - szűkebb a polgári bíróság határozata alapján folytatott körözések esetén, ami abban testesül meg, hogy a körözött személy adatainak nyilvánosságra hozatalával járó lehetőségek nem vehetők igénybe.

3. Ugyanakkor bizonyos súlyú bűncselekmények elkövetőivel kapcsolatban - az újabb bűncselekmények elkövetésének megelőzése, a közbiztonság védelme érdekében - indokolt, hogy a körözött személy és az azonosításához szükséges adatok nyilvánosságra kerüljenek. A törvény a bűncselekmények e szempontból történő elhatárolása során a bűntett és vétség közötti megkülönböztetést veszi alapul és határozza meg azt, hogy a körözött személyek közül a bűntettek elkövetőinek meghatározott adatait a Rendőrség nyilvánosságra hozza. E nyilvánosságra hozatalnak csak az képezi korlátját, ha azt a körözést elrendelő hatóság kifejezetten megtiltotta.

A 13. §-hoz

Az adatvédelmi garanciák érvényesülésének biztosítása érdekében a törvény nemcsak azt határozza meg, hogy mely hatóságoktól, szervektől kérhet információt a Rendőrség a körözött személy, illetve tárgy hollétének megállapítása, azonosítása céljából, hanem ennek korlátait is megadja.

Ez a korlát abban testesül meg, hogy a Rendőrség által megkeresett hatóság, szerv csak azokat az adatokat jogosult egyben köteles közölni, amelyek átadását az általa kezelt nyilvántartásra vonatkozó jogszabályok megengedik.

Az adatkéréssel megkereshető szervek közül a költségvetési szerv ingyenesen köteles teljesíteni az adatszolgáltatást.

A 14. §-hoz

A Rendőrség a körözés során végzett adatgyűjtés keretében a központi személyiadat- és lakcímnyilvántartásban, valamint a határforgalom ellenőrzését szolgáló nyilvántartási rendszerekben a cél megjelölésével - az érintett feltartóztatását, vagy adatváltozás esetén értesítés adását előíró - jelzések elhelyezését rendelheti el.

A szóban forgó jelzések elhelyezése - a körözés során foganatosítható más, időben egyszeri aktussal megvalósuló intézkedésektől eltérően - folyamatosan, tartósan érinti a körözött személynek, illetve a körözött tárgyat birtokló személynek a jogait.

Emiatt - a jogsérelem veszélyének minimálisra csökkentése érdekében - különösen fontos, hogy a jelzések csak addig maradjanak életben, amíg azokra feltétlenül szükség van.

Ezért a törvény a jelzés elhelyezésének elrendeléséről illetve megszüntetéséről, valamint a kért intézkedés mibenlétéről való döntéshozatalt a jelzés elhelyezését kérő rendőri szerv vezetőjének hatáskörébe utalja.

II. FEJEZET

A KÖRÖZÉSI INFORMÁCIÓS RENDSZER

A 15. §-hoz

A személyek, holttestek és tárgyak körözésével kapcsolatban nyilvántartandó - a törvényben meghatározott személyes, valamint jogszabályban meghatározott egyéb - adatok kezelése az erre a célra létrehozott körözési információs rendszerben történik.

Az információs rendszer elnevezés egy olyan számítógépes adatbázist jelent, amelybe a körözés folytatására illetékes rendőr(fő)kapitányság viszi be az adatokat. Az adatbázisban, azaz a körözési információs rendszerben rögzített adatokhoz az arra jogosultak közvetlenül számítógépes úton férhetnek hozzá, vagy azokból a Rendőrség a hozzá eljuttatott kérelemre teljesít adatszolgáltatást.

Az Avtv.-nek megfelelően az adatkezelőt is meg kell határoznia a törvénynek, amely ilyenként a Rendőrséget jelöli meg.

A 16. §-hoz

Ahhoz, hogy a körözés keretében a szükséges intézkedések a lehető legrövidebb időn belül megkezdhetők legyenek, illetve, hogy valamely intézkedés alá vont személy, intézkedéssel érintett tárgy azonosítására lehetőség legyen, szükséges, hogy a körözött személy, holttest, tárgy adatai a körözés elrendeléséről szóló határozat meghozatalát követő legrövidebb időn belül bekerülhessenek a körözési információs rendszerbe.

Ennek biztosítása érdekében a törvény előírja, hogy a körözést haladéktalanul, de legkésőbb 24 órán belül rögzíteni kell a körözési információs rendszerben.

Ha a határozatot a Rendőrség hozta, a rögzítésre megszabott határidő kezdőpontja a körözést elrendelő határozat meghozatala.

Ha a határozatot nem a Rendőrség hozta, akkor azt meg kell küldeni a törvényben meghatározottak szerint illetékes rendőrkapitánysághoz annak érdekében, hogy a körözési információs rendszerben rögzítse, majd végrehajtsa a körözést. Ez esetben a rögzítésre rendelkezésre álló 24 órát a más hatóság által hozott határozat kézhezvételétől kell számítani.

Ugyanezen szabályok szerint kell eljárni a visszavont körözések esetén is.

A 17-20. §-hoz

1. A büntető-, a polgári és a közigazgatási ügyekben folyó hatósági eljárások eredményességének és időszerűségének, azonkívül az érintettek jogainak biztosítása érdekében szükséges a körözött személyek, holttestek, tárgyak nyilvántartása.

Ennek megfelelően a törvény a körözési nyilvántartás céljaként a személyek és tárgyak felkutatásának, valamint az ismeretlen személyek és holttestek azonosításának elősegítését jelöli meg a büntető-, és más hatósági eljárások gyors és hatékony lefolytatása, továbbá az érintettek érdekeinek védelme és jogainak biztosítása érdekében.

2. Az adatvédelmi törvény értelmében - az érintett hozzájárulását kivéve - személyes adat csak akkor kezelhető, ha az adatkezelést, annak célját is megjelölve, törvény rendeli el.

Ennek a követelménynek megfelelve a törvény meghatározza az adatkezelés célját, valamint a nyilvántartandó személyes adatok körét is.

A körözési tevékenység sajátosságaiból eredően lehetnek olyan nyilvántartandó adatok, amelyek nem minősülnek személyes adatnak (például a szökött bűnöző fegyverrel rendelkezik, gépjárművel menekül, támadásától kell tartani, hivatalos személynek adja ki magát, stb.), így ezek tekintetében a jogszabályban történő meghatározás elegendő.

3. A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény hatályba lépését, azaz 2000. március 1-jét megelőzően a körözött személyek nyilvántartása - a Büntető Törvénykönyv hatálybalépéséről és végrehajtásáról szóló 1979. évi 5. törvényerejű rendelet alapján - a bűnügyi nyilvántartás részét képezte, amelynek törvényességi felügyeletét az ügyészség látta el.

Az a tény, hogy a személy- és tárgykörözésről szóló törvény hatályba lépését követően a körözött személyek és tárgyak nyilvántartása már önálló, törvényen alapuló nyilvántartásként fog létezni, nem változtat a törvényességi felügyelet szükségességén.

Ezért a törvény rögzíti, hogy a körözési nyilvántartás törvényessége feletti felügyeletet a Legfőbb Ügyészség látja el.

4. A körözött személyek, holttestek illetve tárgyak nyilvántartandó adatainak az alábbi fő csoportjai vannak:

- a felkutatáshoz valamint az azonosíthatósághoz feltétlenül szükséges adatok,

- a felkutatást, azonosítást elősegítő adatok, továbbá

- az elrendelés alapjául szolgáló hatósági eljárásra, illetve a körözést elrendelő hatóságra vonatkozó adatok, valamint

- a nyilvántartásból történő adatszolgáltatás korlátozásával kapcsolatos adatok.

A törvény e logikai felosztást követve a körözött személyekre, a holttestekre és a tárgyakra vonatkozóan külön-külön meghatározza a nyilvántartás részét képező adatokat.

A 21-22. §-hoz

1. A körözött személy, holttest, tárgy adatainak nyilvántartása csak addig felelhet meg a célhozkötöttség követelményének, amíg a körözést vissza nem vonták, illetve ameddig az adott adatfajtára megállapított nyilvántartási idő el nem telt.

Ezért a törvény haladéktalan adattörlési kötelezettséget ír elő azokra az esetekre, ha a körözést visszavonták, vagy letelt a nyilvántartási idő.

Ha valamely adat nyilvántartásba vételére tévesen került sor, akkor az adatkezelés jogszerűségéről illetve célszerűségéről nem lehet szó, ezért a törvény az ilyen adatok késedelem nélküli törléséről is rendelkezik.

2. A nyilvántartási időket alapvetően annak az eljárásnak a sajátosságai határozzák meg, amelyben a körözés elrendelésére sor került.

A közokiratok nyilvántartási idejének meghatározásánál további figyelembe veendő szempontot jelent az, hogy a közokiratok jogellenes felhasználására azok érvényességi idején belül bármikor - adott esetben a büntetőjog szerinti elévülési időn túl is - sor kerülhet.

Ezért a törvény e sajátos „tárgykörre” speciális szabályokat ad, különbséget téve aszerint is, hogy a közokirat körözésének elrendelésére büntetőeljárásban vagy más eljárással kapcsolatban került sor.

Az említett szempontok által meghatározott keretek között a büntetőeljárás során körözött közokiratot - ha annak érvényességi ideje hosszabb, mint a büntethetőség illetőleg a büntetés végrehajthatóságának elévülési idejénél - az érvényességi idő leteltéig; a kitöltetlen okmányt (például: személyi igazolvány, útlevél, forgalmi engedély) pedig - ha felhasználhatósági ideje a büntethetőség illetőleg a büntetés végrehajthatóságának elévülési idejénél hosszabb a felhasználhatóság idejéig kell nyilvántartani.

A nem büntetőeljárás során körözött közokiratok adatait a törvény a közokirat érvényességi idejének elteltéig rendeli nyilvántartani.

A 23-24. §-hoz

A körözési információs rendszernek a „körözési nyilvántartás” mellett részét képezi a „körözési tájékoztató rendszer”, amely a körözött személyekkel, tárgyakkal kapcsolatos olyan információkat tartalmazza, amelyek a felkutatást, az azonosítást illetve az elfogást elősegítik.

Ilyen egyéb információ lehet például az, hogy a körözött személy fegyverrel rendelkezik, gépjárművel menekül, támadásától kell tartani, a bűncselekmények elkövetése során hivatalos személynek adja ki magát vagy más módszert alkalmaz.

A körözési nyilvántartásba értelemszerűen csak ismert személyek vehetők fel.

A büntetőeljárások egy részében - gyakran éppen az olyan súlyos élet-, testi épség illetve vagyon elleni bűncselekmények esetében, mint az emberölés, a testi sértés, a rablás, a zsarolás, a nemi erőszak, a lopás - azonban az elkövető kiléte nem ismert.

Az „ismeretlen tettes” által elkövetett bűncselekmények alapos gyanúja miatt a büntetőeljárás megindul, a személy elleni alapos gyanú megállapíthatóságának és a felelősségre vonásnak többek között az is elengedhetetlen feltétele, hogy az elkövető személye ismertté váljon.

Emellett ahhoz is komoly érdek fűződik, hogy az ilyen elkövetőknek ne legyen alkalmuk újabb bűncselekményeket elkövetni, további áldozatokat szedni.

Ezért szükséges, hogy az „ismeretlen tettesek” is körözhetők legyenek, a velük kapcsolatos - a felkutatást, a személyazonosság megállapítását, a legkisebb kockázattal járó elfogást lehetővé tévő - adatok a hatóságok rendelkezésére álljanak.

Az ilyen bűnelkövetők körözése elrendelésének rögzítésére, az ezzel összefüggő adatok kezelésére a körözési tájékoztató rendszer teremt hátteret.

Adatigénylés a körözési nyilvántartásból

A 25. §-hoz

A körözési nyilvántartásban lévő személyes adatok kezelésére - így azok igénylésére és megismerésére is - csak meghatározott célból, jog gyakorlása és kötelezettség teljesítése érdekében van lehetőség.

Az Avtv.-ben is megfogalmazott követelménynek megfelelően a törvény az adatigénylésre jogosultak egy részének a törvényben meghatározott feladataik ellátásához biztosítja az adatok megismerésének jogát, míg más jogosultak esetében megjelöli, hogy mely konkrét feladat ellátása érdekében igényelhetnek adatokat.

Az első kategóriába tartozóként a körözés elrendelésére feljogosított hatóságokat, valamint a nemzetbiztonsági szolgálatokat nevesíti a törvény.

Az utóbbi módon jogosítottak között szerepel az igazságügyminiszter; a külföldi nyomozó hatóságok, ügyészségek, bíróságok, nemzetközi igazságügyi és bűnüldöző szervek; a NEBEK és a Magyar Köztársaságnak nemzetközi szerződésben adattovábbításra feljogosított más szerve; a Külügyminisztérium; az ügyészség; a Belügyminisztérium Rendvédelmi Szervek Védelmi Szolgálata; a Határőrség szervei; a menekültügyi és idegenrendészeti ügyekben eljáró szervek; valamint a polgári bíróság.

A 26. §-hoz

Sajátos adatszolgáltatási formaként a törvény bárki számára lehetővé teszi a körözött tárgyakkal kapcsolatban kezelt adatok meghatározott körének megismerését. Valamely tárggyal kapcsolatban a körözés ténye, elrendelésének időpontja, valamint a tárgy egyedi azonosító ismérvei olyan adatok, amelyek megismeréséhez bárkinek érdeke fűződhet. Ezeket az adatokat a törvény nyilvános tárgykörözési adatnak nevezi.

A nyilvános tárgykörözési adat megismerésére irányuló igény teljesíthetőségének feltétele, hogy a kérelmező egyedi azonosításra alkalmas módon megjelölje a tárgyat. Ennek megfelelően nincs mód valamely csoportképző ismérv szerinti adatkérésre, azaz például a körözött gépjárművek, műszaki cikkek, okmányok stb. összességére illetve valamilyen szempont szerinti alcsoportjára vonatkozó adatok kérésének.

Az egyébként a nyilvános tárgykörözési adatok igénylésére nézve meghatározott feltételeknek megfelelő kérelemre sem szolgáltatható adat, ha az adatkérés teljesítése jogszabályba ütközne, vagy azt a körözést elrendelő hatóság bűnüldözési érdekből nem engedélyezi, továbbá ha a kérelemben megjelölt adatok a kérelmező vagy a keresett tárgy azonosítására alkalmatlanok.

A 27. §-hoz

A törvény minden adatigénylésre irányuló kérelem minimális kellékeként megköveteli, hogy az tartalmazza az adatigénylő nevét vagy megnevezését, valamint az adatigénylés célját és jogalapját.

Adatszolgáltatás a körözési nyilvántartásból

A 28. §-hoz

A törvény szerint az adatszolgáltatás kérelemre és főszabályként igazgatási szolgáltatási díj ellenében teljesíthető.

A kérelmező számára garanciát jelentő rendelkezésként a törvény meghatározza az adatszolgáltatás teljesítésének határidejét is.

A díjfizetés alól mentesek azok a hatóságok, akiknek a törvény biztosítja az adatok megismerésének jogát, valamint a nyilvános tárgykörözési adatot igénylők közül azok, akiknek az adatigénylése mögött valamilyen közérdek jelenik meg. Ilyennek tekinti a törvény a bírósági végrehajtót, az árverési biztost, valamint a jogszabály alapján tárgyi letétet kezelő hatóságot, szervet, továbbá a közgyűjtemény és a muzeális intézmény tulajdonosát illetve fenntartóját.

A 29. §-hoz

A törvény - az Avtv.-re figyelemmel - tartalmazza azokat a körülményeket is, amelyek fennállása esetén a nyilvántartás kezelőjének meg kell tagadnia az adatszolgáltatást.

Speciális szabályként kiemeli a törvény azt is, hogy azon az alapon, hogy a körözést elrendelő hatóság az adatszolgáltatást bűnüldözési érdekből nem engedélyezi, nem tagadható meg az adatok közlése azoktól a hatóságoktól, szervektől, amelyek a törvény 25. §-a értelmében a törvény erejénél fogva vannak feljogosítva a nyilvántartás adatainak megismerésére.

A 30. §-hoz

A törvény rögzíti, hogy a nyilvántartásban kezelt adatok statisztikai és tudományos kutatási célra a Központi Statisztikai Hivatal részére a statisztikáról szóló 1993. évi XLVI. törvény 21. §-ában meghatározottak szerint, másnak pedig személyazonosításra alkalmatlan módon átadhatók és felhasználhatók.

Adattovábbítási nyilvántartás

A 31-34. §-hoz

1. Az Avtv. értelmében az érintett kérelmére az adatkezelő tájékoztatást ad az általa kezelt adatairól, az adatkezelés céljáról, jogalapjáról, időtartamáról, továbbá arról, hogy kik és milyen célból kapják vagy kapták meg az adatokat.

Ennek teljesíthetősége érdekében a körözési nyilvántartáshoz kapcsolódóan működtetni kell egy olyan nyilvántartást, amely alapján az érintett állampolgárnak (holttest esetében a helyette jogosultnak) az Avtv. hivatkozott rendelkezése szerinti információk megadhatók.

Ezért a törvény úgy rendelkezik, hogy a körözési információs rendszer kezelője köteles adattovábbítási nyilvántartást vezetni, s megjelöli azt is, hogy annak milyen adatokat kell magába foglalnia, valamint hogy az abba felvett adatokat mennyi ideig kell megőrizni.

Eszerint az adattovábbítási nyilvántartás az érintett személy természetes személyazonosító, illetve - tárgy esetén - egyedi azonosításra alkalmas adatait, az adatkezelő nyilvántartási azonosítóját, az adattovábbítás időpontját, az adattovábbítás célját és jogalapját, valamint az adatigénylő nevét vagy megnevezését tartalmazza.

Az nem tartozik ebbe a körbe, hogy milyen adatokat szolgáltattak a nyilvántartottról, ugyanis ennek utólagos megismerésére az Avtv. nem ad lehetőséget az érintettnek, mivel az egyébként jogosult annak megismerésére, hogy - az ezirányú kérelmének benyújtása idején - milyen adatokat tartanak nyilván vele kapcsolatban.

2. Az állampolgárnak az a joga, miszerint az adattovábbítási nyilvántartásból jogosult megismerni, hogy adatszolgáltatás alanya volt-e - ugyancsak összhangban az Avtv. vonatkozó rendelkezéseivel - a nemzetbiztonsági szolgálatok, a büntetőügyben eljáró hatóságok, illetve a Belügyminisztérium Rendvédelmi Szervek Védelmi Szolgálata részére történt adatszolgáltatás esetén korlátozható vagy kizárható.

III. FEJEZET

JOGORVOSLAT

A 35. §-hoz

A körözés elrendelésének feltételeit, az elrendelésre jogosult hatóságokat, szerveket, személyeket a különböző jogviszonyokra vonatkozó jogszabályok hivatottak meghatározni.

Abban a kérdésben, hogy egy adott személy vagy tárgy körözése szükséges-e, az a hatóság jogosult határozni, amelyik aktuálisan az „ügy ura”.

Ebből következően a körözés elrendelésével kapcsolatos, azaz a személy vagy tárgy felkutatását, illetve személy vagy holttest személyazonosságának megállapítását elrendelő, illetőleg az elfogatóparancsként hozott határozatokkal összefüggő jogorvoslatok elbírálására a határozatot hozó hatóság eljárására vonatkozó törvény jogorvoslati szabályait kell alkalmazni.

Ugyanez vonatkozik a körözés visszavonásával kapcsolatos jogorvoslatokra is.

A körözést elrendelő hatóság eljárásában állnak ugyanis rendelkezésre a körözés elrendelését megalapozó, valamint azok az adatok is, amelyek alapján a jogorvoslat megalapozottságáról érdemben lehet dönteni.

Az állampolgárok jogait azonban nemcsak a körözés elrendelése vagy késedelmes visszavonása, vagy annak elmulasztása sértheti.

Vannak olyan esetek, amikor valakinek ahhoz fűződik érdeke, hogy egy meghatározott személy vagy tárgy körözését elrendeljék, illetve minél hamarabb rendeljék el. Ilyen pozícióban lévő személy lehet például az eltűnt személy hozzátartozója, vagy a büntetőeljárásban a sértett, a polgári jogi igény érvényesítésére jogosított.

Ebből kifolyólag jogorvoslati lehetőséget kell biztosítani azokra az esetekre is, amikor az arra jogosult hatóság nem, vagy - legalábbis az állampolgár megítélése szerint - késedelmesen rendeli el a körözést.

Az a szabály, amely szerint a körözés elrendelésével, visszavonásával, és a visszavonás elmulasztásával kapcsolatos jogorvoslati kérelmeket a határozatot hozó hatóság eljárásának jogorvoslatra vonatkozó rendelkezései szerint kell elbírálni, nem alkalmazható akkor, ha a körözést nem rendelték el, nincs ugyanis határozatot hozó hatóság.

A jogsérelem éppen amiatt következhet be, hogy nem hoztak körözést elrendelő határozatot.

Az e körbe tartozó - azaz a körözés el nem rendelése miatti - jogorvoslati kérelmek elbírálására alkalmazandó eljárást tehát külön meg kell határozni.

A törvény ennek megfelelően a körözés elrendelésének elmulasztása miatti jogorvoslatra az elrendelésre jogosult hatóság eljárására vonatkozó törvényt rendeli alkalmazni.

A 36. §-hoz

A Rendőrség a körözés elrendelésének alapjául szolgáló eljárástól függetlenedve - ahhoz csupán a körözést elrendelő határozaton keresztül kapcsolódva - végzi a személy- és tárgykörözést, azaz foganatosítja a körözött személy, illetve tárgy felkutatásához, azonosításához szükséges intézkedéseket.

Ez abban az esetben is így van, ha a Rendőrség a saját hatáskörébe tartozó eljárásban - nyomozóhatóságként, vagy az eltűnt személy felkutatását célzó államigazgatási eljárás lefolytatására hivatott hatóságként - rendelte el a körözést.

A Rendőrség a körözést elrendelő hatóságtól függetlenül dönt abban a kérdésben, hogy a körözés során milyen intézkedéseket, milyen sorrendben illetve mikor foganatosít. Ezirányú tevékenysége akkor kapcsolódik vissza az alapeljárásához, ha a körözött személy, tárgy felkutatása, azonosítása eredményre vezetett.

Azért, hogy a Rendőrség a körözés végrehajtása során az adott személy, tárgy felkutatásához, azonosításához szükséges, egyben az elérendő céllal arányos intézkedéseket hajtja-e végre, valamint hogy az egyes intézkedéseket a jogszabályok előírásainak megfelelően foganatosítja-e, a Rendőrség és nem a körözést elrendelő hatóság felel. Ez utóbbi kizárólag a körözést elrendelő határozat megalapozottságáért, jogszerűségéért felelős.

Azzal összhangban, hogy a körözés során foganatosított intézkedések is - más eljárástól független - rendőri intézkedések, valamint hogy azok végrehajtása során szükség lehet más olyan intézkedés, illetve kényszerítő eszköz igénybe vételére, amelynek alkalmazására a Rendőrség az Rtv. V. és VI. fejezete alapján jogosult, a törvény a szóban forgó intézkedésekkel kapcsolatos jogorvoslati kérelmek elbírálására is az Rtv. vonatkozó szabályait rendeli alkalmazni.

A 37. §-hoz

A körözési nyilvántartás az államigazgatási eljárás általános szabályairól szóló 1957. évi IV. törvény szerinti hatósági nyilvántartás.

Ennek megfelelően a körözési nyilvántartással kapcsolatos jogorvoslatra az államigazgatási eljárás jogorvoslatra vonatkozó rendelkezéseit kell alkalmazni.

A nyilvántartás helyességéért, az adatok jogszerű kezeléséért az a rendőr(fő)kapitányság felelős, amelyik a körözési információs rendszer részét képező nyilvántartásban rögzítette annak a személynek, tárgynak az adatait, amelynek körözését az arra jogosított hatóság elrendelte.

Ezért a nyilvántartással kapcsolatos jogorvoslat szempontjából nem magát a körözést elrendelő határozatot hozó hatóságot, hanem azt a rendőr(fő)kapitányságot kell határozatot hozó szervnek tekinteni, amelyik a körözés elrendelését a törvényben meghatározott illetékességi szabályok szerint rögzítette.

-----STARTING---POINT---VEGE---

IV. FEJEZET

ZÁRÓ RENDELKEZÉSEK

A 38. §-hoz

1. A személyek és tárgyak körözését, illetve a körözött személyekkel és tárgyakkal kapcsolatos adatok kezelését a törvény hatályba lépését megelőzően az Rtv. alapján végezte a Rendőrség.

A Rendőrség által a törvény hatályba lépésekor kezelt adatok közül azoknak a további kezelése jogszerű, amelynek a törvény a körözési információs rendszerben történő kezelését, ezen belül a körözési nyilvántartásban való nyilvántartását lehetővé teszi.

Ez utóbbi körbe nem tartozhatnak bele azoknak a személyeknek és tárgyaknak az adatai, amelyeknek a körözését a törvény hatályba lépése előtt visszavonták.

Ennek megfelelően a törvény meghatározza, hogy a körözési információs rendszerben kell kezelni annak a személynek, holttestnek és tárgynak az adatait is, akinek illetve amelynek körözését a törvény hatályba lépését megelőzően rendelték el, és a hatályba lépés napjáig nem vonták vissza.

2. A törvény hatályba lépésétől kezdődően nincs jogalapja az olyan adatok kezelésének, nyilvántartásának, amelyeket a törvény nem határoz meg.

Ezért a hatályba lépést megelőzően elrendelt körözésekkel kapcsolatban a körözési információs rendszerben rögzített adatok közül törölni kell azokat, amelyeknek a kezelésére a törvény nem ad lehetőséget.

A kérdéses adatok törlését a hatályba lépést követő tizedik hónap utolsó napjáig el kell végezni.

A törvény - az érintettek jogainak védelme érdekében - meghatározza azt is, hogy a törlendő adattartalomból adat nem szolgáltatható.

3. Az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban: NEBEK tv.) értelmében magyar bűnüldöző szerv a nemzetközi bűnüldözési szervezettel, valamint a két- és többoldalú nemzetközi szerződésben részes állammal folytatott együttműködése során a Rendőrség szervezetébe tartozó Nemzetközi Bűnügyi Együttműködési Központ (a továbbiakban: NEBEK) útján továbbít adatot, információt, illetőleg kezdeményez adat-, illetve információigénylést vagy egyéb intézkedést [3. § (1) bekezdés].

Ennek megfelelően a nemzetközi körözések vonatkozásában szükséges kapcsolatfelvételeket - így a külföldi igények belföldre, illetve a hazai körözések külföldre történő közvetítését - is a NEBEK-nek kell ellátni.

A NEBEK tv.-nek a magyar bűnüldöző szerv és az EUROPOL közötti együttműködésre vonatkozó rendelkezései a Magyar Köztársaság által az EUROPOL-lal kötött nemzetközi szerződést kihirdető törvénnyel; a magyar bűnüldöző szerv és a Schengeni Információs Rendszer együttműködésére vonatkozó rendelkezései pedig a Magyar Köztársaság által a Schengeni Információs Rendszerbe való belépésre vonatkozó nemzetközi szerződést kihirdető törvénnyel egyidejűleg lépnek hatályba.

Ezért a törvénynek a két említett rendelkezéscsoport hatályba lépésére figyelemmel rendelkeznie kell az említett feladatoknak a NEBEK, valamint az - a NEBEK tv. hatályba lépésével egyébként majdan a NEBEK részévé váló - Interpol Magyar Nemzeti Iroda közötti megosztásáról.

A 39. §-hoz

A 39. § a törvény végrehajtásához szükséges, illetve ahhoz kapcsolódó kérdéseket szabályozó rendeletalkotásra vonatkozó felhatalmazó rendelkezéseket tartalmazza.

A 40-42. §-hoz

1. A polgári perrendtartásról szóló 1952. évi III. törvény (a továbbiakban: Pp.) 96. §-ának (4) bekezdése szerint „A gyermek tartása, elhelyezése, illetőleg a szüléssel kapcsolatos követelések iránti, továbbá az apaság és a származás megállapítására irányuló egyéb perekben, ha az alperes, az anya vagy a gyermek lakóhelye (tartózkodási helye) ismeretlen, a bíróság megkeresésére a Rendőrség elrendeli annak felkutatását.”

A törvény szerint a Rendőrség kizárólag a saját hatáskörébe tartozó eljárásban rendelet el körözést, így a hatályba lépést követően nincs lehetőség arra, hogy bármely más hatóság - ide értve a bíróságokat is - kezdeményezésére a Rendőrség körözést rendeljen el.

Ezért - figyelemmel a törvénynek arra az értelmező rendelkezésére is, miszerint a személy felkutatását elrendelő határozat meghozatala körözés elrendelésnek minősül - szükséges a Pp. 96. §-ának módosítása.

2. A Pp. 124. §-a tartalmazza azokat az intézkedéseket, amelyeket a bíróság a keresetlevél alapján tehet.

Az intézkedések egyikeként a bíróság „a gyermek tartása, elhelyezése, illetőleg a szüléssel kapcsolatos költségek iránti, továbbá az apaság és a származás megállapítására irányuló egyéb perekben, ha az alperes, az anya vagy a gyermek lakóhelye (tartózkodási helye) ismeretlen, megkeresheti a Rendőrséget a lakóhely (tartózkodási hely) felkutatására”.

Az (1) pontban taglalt indokok miatt e megkeresés nem történhet más formában, mint a személy felkutatásának elrendeléséről hozott határozat megküldésével.

A Pp. 96. §-ának és 124. §-ának a hivatkozott okokból szükséges módosítását a 40-41. §-ok tartalmazzák.

A 43. §-hoz

A törvény szerint a körözési nyilvántartás törvényességi felügyeletét a Legfőbb Ügyészség látja el [lásd: a 17-20. §-okhoz fűzött indokolás 3) pontját].

A 43. § ennek megfelelően módosítja a Magyar Köztársaság ügyészségéről szóló 1972. évi V. törvényt.

A 44-46. §-hoz

1. Annak ellenére, hogy a büntetőeljárások jelentős hányadában - különösen a vagyon elleni bűncselekmények esetén - felmerül valamely tárgy körözésének szükségessége, s hogy a gyakorlatban el is rendelik e körözéseket, a büntetőeljárásról szóló 1973. évi I. törvényből (a továbbiakban: Be.) hiányoznak a tárgykörözés elrendelésére jogot adó rendelkezések.

A törvény 44. §-a e hiányosság megszüntetése érdekében kiegészíti a Be.-t.

Az új rendelkezés bevezeti a rendbírság intézményét, valamint megteremti a jogalapját, illetve lehetőségét annak, hogy a nyomozó hatóságok - bizonyítékok felderítése és biztosítása érdekében - körözését rendeljék el annak az ismeretlen helyen lévő tárgynak, amely tárgyi bizonyítási eszköz, amelynek lefoglalását vagy zár alá vételét elrendelték, valamint amely a törvény értelmében elkobozható, illetve amelyre vagyonelkobzás rendelhető el.

2. A Be. 119. §-a sorolja fel azokat az intézkedéseket, amelyeket a büntetőügyben eljáró hatóságok megtehetnek az ismeretlen helyen tartózkodó terhelt felkutatása érdekében.

A lehetséges intézkedések között azonban a körözés elrendelése nem szerepel.

Az elfogatóparancs kibocsátásának feltételeit ugyan meghatározza a Be., azonban arról nem tesz említést, hogy az elfogatóparancs kibocsátása is körözés elrendelés, amely pusztán abban tér el más körözést elrendelő határozatoktól, hogy abban a keresett személy elfogását és meghatározott hatóság elé állítását is elrendeli a hatóság.

Egyáltalán nem rendelkezik a Be. az „ismeretlen tettesek”, vagyis az olyan ismeretlen személyek körözésének lehetőségéről, akik a bűncselekmény elkövetése után ismeretlen helyre távoztak, a hatóság elől elrejtőztek.

A tárgykörözésekhez hasonlóan a gyakorlatban eddig is elrendelték az „ismeretlen tettesek” körözését, hiszen nem lenne megengedhető, hogy - csak a legsúlyosabb bűncselekményeket említve - egy emberölés, erőszakos közösülés, rablás, zsarolás, lopás - elkövetőjének felkutatása iránt a Rendőrség ne intézkedjen.

A törvény ezért a Be. 119. §-ának kiegészítésével és pontosításával megteremti az „ismeretlen tettes” körözése elrendelésének jogalapját.

A büntetőeljárási törvénynek - a törvény 45. §-ában megfogalmazott - új rendelkezése szerint „ha a bűncselekmény elkövetésével alaposan gyanúsítható személy tartózkodási helye, illetve személyazonossága ismeretlen, tartózkodási helyének, illetve személyazonosságának megállapítása érdekében körözését lehet elrendelni.”

3. Az ismeretlen helyen tartózkodó terhelt, illetve a bűncselekmény elkövetésével alaposan gyanúsítható ismeretlen személy tartózkodási helye felkutatásának, lakóhelye illetőleg személyazonossága megállapításának, és körözése elrendelésének részletes szabályait egyetlen jogszabály sem tartalmazza.

A törvény ezért egy olyan rendelkezéssel is kiegészíti a Be.-t, amely felhatalmazza az igazságügyminisztert, hogy az említett kérdéseket - az érintett miniszterekkel és a legfőbb ügyésszel egyetértésben - rendeletben szabályozza.

A 47-48. §-hoz

Az idegenrendészeti eljárásban nélkülözhetetlen a külföldi - azaz a nem magyar állampolgár és a hontalan - magyarországi tartózkodási helyének ismerete. Emellett - a bűncselekmény, szabálysértés illetve más jogsértés elkövetésének megelőzése érdekében - közbiztonsági okból is szükséges az ismeretlen helyen tartózkodó külföldi felkutatása.

Az idegenrendészeti törvénynek a törvény szerinti módosítása - a körözés elrendelését megalapozó körülmények megjelölése mellett - meghatározza a külföldieknek azokat a kategóriáit, akikkel szemben szükséges és indokolt a körözés elrendelése, amennyiben ismeretlen helyen tartózkodnak.

A módosítás - tekintve, hogy azok eddig nem léteztek - kiterjed a körözés elrendelésével kapcsolatos eljárási szabályok megállapítására is.

A 49. §-hoz

Az Rtv.-nek a „Személy és tárgykörözés elrendelése” alcímét követő 36. §-a az (1) bekezdésben csupán annyit tartalmaz a körözéssel kapcsolatban, hogy „A Rendőrség a bűncselekmény elkövetésével alaposan gyanúsítható vagy az eltűnt személy, tárgy felkutatására, továbbá ismeretlen holttest azonosítására körözést rendelhet el.”

Az Rtv. szóban forgó rendelkezése a következő anomáliákat hordozza magában.

A terhelt felkutatásának szükségessége mindig egy adott, egyedi ügyben merül fel. A tartózkodási hely felderítésének elrendelését megalapozó körülmények az eljárást folytató nyomozó hatóság, illetve bíróság előtt ismertek, illetőleg válnak ismertté.

Abból, hogy „a bűncselekmény elkövetésével alaposan gyanúsítható személy” felkutatására körözés rendelhető el, nem tűnik ki, hogy ez a jogosultság bármely nyomozó hatóság, vagy csak a Rendőrség nyomozó hatóságai hatáskörébe tartozó bűncselekmény esetén illeti-e meg a Rendőrséget.

Definiálatlan az is, hogy a terhelt körözését csak a büntetőeljárás nyomozati szakaszában vagy a vádirat benyújtását követően is jogosult, illetve köteles-e elrendelni a Rendőrség.

Hasonló kérdéseket vet fel az eltűnt tárgyak körözhetősége is.

Nincs meghatározva, hogy mely dolgok - a bűncselekmény következtében eltűnt (eltulajdonított, vagy az elkövetés eszközéül használt és emiatt eltüntetett, elrejtett, megsemmisített, esetleg más okból tárgyi bizonyítási eszközt képező) vagy az elveszett tárgyak, illetve mindkettő - tartoznak abba az „eltűnt tárgy” kategóriába, amelynek felkutatása érdekében a Rendőrség körözést rendelhet el.

A bűncselekménnyel összefüggésben eltűnt tárgy esetén is bizonytalanságot jelent az olyan rendelkezés hiánya, amely meghatározná, hogy a tárgykörözés elrendelésére melyik eljárási szakasz(ok)ban, és mely nyomozó hatóság által folytatott büntetőeljárásban van lehetőség.

Az Rtv. idézett részei tehát nem adnak útmutatást abban a kérdésben, hogy a Rendőrség az említett lehetőségekkel kizárólag a hatáskörébe utalt büntetőeljárásokban, illetve az eltűnt személyek felkutatását célzó államigazgatási eljárásban élhet, vagy más hatóság által elrendelt körözésekre is vonatkoznak-e a szóban forgó szabályok.

Mindezek mellett a „Személy és tárgykörözés elrendelése” alcím alá tartozó rendelkezések meghatározó hányadát olyan rendelkezések teszik ki, amelyek nem a személy- vagy tárgykörözéssel kapcsolatosak.

A vázolt helyzet bizonytalanságainak megszüntetése érdekében szükséges az Rtv. 36. §-ának a módosítása.

Az Rtv. 36. §-a (1) bekezdésének a törvény szerinti módosítása a jogbiztonság követelménye által megkívánt egyértelműséggel fogalmazza meg, hogy a Rendőrség a személy- és tárgykörözésről szóló törvényben meghatározottak szerint végzi a személyek, holttestek és tárgyak körözését, emellett a 36. § további bekezdéseiből elhagyja a körözéssel összefüggő - a törvény hatálybalépésével irrelevánssá váló - rendelkezés-részeket.

Az 50. §-hoz

A törvény szerint a körözést személy esetén törvényben, holttest és tárgy esetén jogszabályban meghatározott hatóság, szerv, személy rendeli el.

A Rendőrség a hatáskörébe tartozó bűncselekmények tárgyában folyó büntetőeljárásokban a Be. alapján - mint nyomozóhatóság - jogosult személy- és tárgykörözés elrendelésére.

A törvény hivatkozott rendelkezésének megfelelően a Rendőrség hatáskörébe utalt más eljárásokban is törvénynek kell meghatároznia azokat az eseteket, amikor a Rendőrség jogosult a körözés elrendelésére.

Ezért a törvény a szükséges jogosultságot biztosító 36/A. §-sal egészíti ki az Rtv.-t.

Eszerint a Rendőrség - a tartózkodási hely megállapítása érdekében - körözését rendeli el annak az ismeretlen helyen lévő személynek, akinek eltűnését a Rendőrségen bejelentették, valamint körözését rendelheti el annak, aki bűnmegelőzési ellenőrzés hatálya alatt áll; továbbá a személyazonosság megállapítása érdekében az ismeretlen holttestnek (testrésznek) illetőleg az olyan személynek, aki - aktuális testi vagy szellemi állapota miatt - nem képes közölni az adatait.

Az eltűnt személy körözése tekintetében a módosítás nem csupán jogot biztosít a Rendőrségnek a körözés elrendelésére, hanem azt kötelességévé is teszi annak előírásával, hogy az eltűnt személy körözését a Rendőrséghez tett belejelentést követő 24 órán belül el kell rendelni, ha tartózkodási helye ez idő alatt nem válik ismertté.

Azt, hogy ki minősül eltűnt személynek - a szubjektív megítélésből adódó bizonytalanság kiküszöbölése illetve lehető legalacsonyabb szintre szorítása érdekében - maga az Rtv.-t kiegészítő rendelkezés határozza meg.

Az 51. §-hoz

1. A törvény szerint a körözés végrehajtása során a Rendőrség által alkalmazott intézkedések miatti jogorvoslatra az Rtv. jogorvoslatra vonatkozó rendelkezéseit kell alkalmazni (lásd a 36. §-t és a hozzá fűzött indokolást).

Az Rtv. jogorvoslatra vonatkozó rendelkezései - a hatálybelépést követő jogalkalmazás mintegy hat éve alatt kikristályosodott tapasztalatok szerint - számos, az egységes jogalkalmazás ellen ható anomáliát tartalmaznak. Ezek között van olyan is, amely nem egyértelmű normatartalmat közvetít a jogalkalmazók és az érintett állampolgárok számára.

Az Alkotmány 2. §-ának (1) bekezdése szerint: „A Magyar Köztársaság független, demokratikus jogállam.”

A jogállamiság egyik fontos tartalmi eleme a jogbiztonság. Ebből következően a jogbiztonság követelményének meg nem felelő törvényi rendelkezés alkalmazásának elrendelésére nincs lehetőség.

A normaszöveggel szemben alkotmányos követelmény, hogy a jogszabály szövege a jogalkalmazás során felismerhető, egyértelmű normatartalmat hordozzon.

A kérdéses esetben ahhoz, hogy a törvény megalapozottan rendelkezhessen az Rtv. jogorvoslatra vonatkozó rendelkezéseinek - a Rendőrségnek a körözés végrehajtása során foganatosított intézkedéseivel kapcsolatos jogorvoslatra történő - alkalmazásáról, az érintett szabályokat szükséges módosítani annak érdekében, hogy azok megfeleljenek a jogbiztonság követelményének.

2. Az Rtv. IX. fejezetének rendelkezései konkrétan az alábbiak miatt szorulnak módosításra.

Az Rtv. 92-93. §-ai önmagukban is ellentmondásosak, emellett a Be. jogorvoslatra vonatkozó rendelkezéseihez való viszonyuk sem határozható meg biztonsággal, ezáltal a jogalanyokat és a jogalkalmazókat egyaránt jogbizonytalanságban tartja.

Az Rtv. 92. §-ának (1) bekezdése nem hagy kétséget afelől, hogy ha az Rtv. V. fejezetében szabályozott rendőri intézkedések, illetve a VI. fejezet szerinti kényszerítő eszközök alkalmazására büntető-, államigazgatási vagy szabálysértési eljárásban kerül sor, akkor a jogorvoslatra a Be., az államigazgatási eljárás általános szabályairól szóló törvény, illetőleg a szabálysértésekről szóló törvény rendelkezéseit kell alkalmazni.

Az Rtv. 92. §-ának (2) bekezdése - ezzel részben összhangban - megjelöli, hogy az államigazgatási és a szabálysértési eljáráshoz kapcsolódó rendőri intézkedések elleni panaszt az ügy érdemében hozott, vagy az eljárást megszüntető határozat elleni jogorvoslati kérelemben kell előterjeszteni.

A kényszerítő eszközök alkalmazása elleni jogorvoslatról viszont nem tesz említést a törvényhely.

A büntetőeljárással kapcsolatos szabályokat tartalmaz még az Rtv. 93. §-a (1) bekezdésének második mondata, amely a büntetőeljárásra vonatkozóan azt mondja, hogy ha a panaszolt intézkedéssel kapcsolatban büntetőeljárás indul, a panaszt soron kívül kell elbírálni.

Nem jelöli meg azonban, hogy a rendőri intézkedést foganatosító vagy a büntetőeljárást folytató - az intézkedést végzővel nem feltétlenül azonos - rendőri szervhez kell-e benyújtani a panaszt. Az Rtv. 93. §-a (1) bekezdésének első mondata csak az államigazgatási és a szabálysértési eljárásra vonatkozóan határozza meg, hogy az intézkedést foganatosító szerv vezetőjéhez kell benyújtani a panaszt, ez esetben azonban más szerv nem is jöhet számításba, mert e rész arról az esetről rendelkezik, amikor a rendőri intézkedést követően nem indul államigazgatási, illetve szabálysértési eljárás.

Az Rtv. egyértelmű abban, hogy ha az Rtv.-ben szabályozott kényszerintézkedések foganatosítására büntetőeljárásban kerül sor, akkor az e miatti jogorvoslatra a büntetőeljárás szabályai az irányadók.

Az Rtv. 93. §-a (1) bekezdésének második mondata, valamint a (2) és a (3) bekezdés konkurál a Be. 148. §-ával, egyben az Rtv. 92. §-ának (1) bekezdésével is. Tekintve, hogy a probléma - a 93. § hivatkozott részeinek és 92. § (1) bekezdésének viszonya miatt - magán a törvényen belül is fennáll, nem adhat megoldást az sem, ha jogértelmezés szabályaival élve a rendőri intézkedések büntetőeljárás során történő alkalmazása esetén a jogorvoslatra vonatkozó szabályként - a két törvény közül - a később hatályba lépett törvény, azaz a Rtv. rendelkezését tekintenénk alkalmazandónak.

Az ellentmondások illetve hiányosságok másik csoportja a következőkből adódik.

Az Rtv. 93. §-a (1) bekezdésének első mondata azokra az esetekre vonatkozik, amikor a rendőri intézkedést követően sem államigazgatási, sem szabálysértési eljárás nem indul.

Az államigazgatási és a szabálysértési eljárást illetően az említett bekezdések meghatározzák a jogorvoslat rendjét arra az esetre is, ha indul, valamint arra is, ha nem indul eljárás a rendőri intézkedést követően.

E rendelkezésekből - tekintve, hogy csupán a rendőri intézkedéssel kapcsolatos panasz esetén követendő eljárásról szólnak -, az is következik, hogy a kényszerítő eszközök alkalmazása miatti jogorvoslatra az Rtv. 92. §-ának (1) bekezdését kell alkalmazni függetlenül attól, hogy azzal összefüggésben indult-e államigazgatási, illetve szabálysértési eljárás vagy sem.

Az Rtv. 92. §-a (1) és (2) bekezdésének valamint a 93. §-a (1) bekezdésének rendelkezései a rendőri intézkedések tekintetében az államigazgatási és a szabálysértési eljárás vonatkozásában koherensek ugyan, de nyitva hagyják azt a kérdést, hogy ha az említett eljárásokat befejező érdemi vagy megszüntető határozat ellen nem terjesztenek elő jogorvoslati kérelmet, akkor milyen időpontban nyílik lehetőség a rendőri intézkedéssel szembeni panasz megtételére, amellyel kapcsolatban egyébként soron kívüli elbírálási kötelezettséget ír elő az Rtv. 93. §-a (1) bekezdésének második mondata.

Az Rtv.-ben szabályozott intézkedések és kényszerítő eszközök igénybe vételére nem csupán a Rendőrség nyomozó hatóságai, hanem más nyomozó hatóságok által folytatott büntetőeljárásokban, illetőleg más szervek, hatóságok hatáskörébe tartozó államigazgatási vagy szabálysértési, illetve idegenrendészeti eljárással összefüggésben is sor kerülhet.

E más hatóságok által folytatott eljárások esetében egyértelműen elkülönül az intézkedést foganatosító, kényszerítő eszközt alkalmazó Rendőrség attól a hatóságtól, szervtől, amelyiknek eljárásában az intézkedésre vagy a kényszerítő eszköz alkalmazására sor kerül, illetve amely ezen eljárások megindításáról dönt.

3. A törvény szerinti módosítás - az előzőekben részletezett jogbizonytalanságot okozó tényezőket kiküszöbölő - a jogorvoslat előterjesztésére jogosultakat, az eljárási határidőket, valamint a jogorvoslat fórumrendszerét meghatározó, egyben a bírói út igénybe vételének lehetőségét is biztosító rendelkezésekkel váltja fel az Rtv. IX. fejezetét.

Az Rtv. jogorvoslati szabályai értelemszerűen továbbra is vonatkoznak az Rtv. V. és VI. fejezetében meghatározott intézkedések és kényszerítőeszközök alkalmazása miatti jogorvoslatokra is.

Ezek között - a körözés elrendeléséhez hasonlóan - speciálisnak tekintendő az elővezetés és a bűnmegelőzési ellenőrzés abban a vonatkozásában, hogy ezekben az esetekben a kérdéses intézkedések, kényszerítő eszközök foganatosíthatóságának előfeltétele valamely hatósági határozat, nevezetesen a körözés, az elővezetés illetve a bűnmegelőzési ellenőrzés elrendeléséről hozott határozat.

Ezért az elővezetés és a bűnmegelőzési ellenőrzés vonatkozásában az Rtv.-nek tartalmazni kell azt a rendelkezést, amelyet a körözés elrendeléssel kapcsolatban a törvény fogalmaz meg, és amely szerint az elővezetéssel és a bűnmegelőzési ellenőrzéssel kapcsolatban az intézkedés elrendelése miatti jogorvoslatra az erről határozatot hozó hatóság - és nem az azt foganatosító Rendőrség - eljárására vonatkozó törvényt kell alkalmazni.

Az 52. §-hoz

A közegészségügyi és járványügyi hatáskörben eljáró egészségügyi hatóságoknak nincs eszközük az általuk hozott - a közegészség illetve az egyén egészségének védelme érdekében feltétlenül szükséges kötelességeket meghatározó - határozatok végrehajtásának kikényszerítésére abban az esetben, ha a hatósági határozat kötelezettje ismeretlen helyen tartózkodik.

Azoknak a személyeknek a felkutatása elengedhetetlen, akik nem tesznek eleget a védőoltásra, a járványügyi érdekből végzendő szűrővizsgálatra, a kötelező orvosi vizsgálatra, a fertőző betegsége miatt fekvőbeteg-gyógyintézeti elkülönítésre, a járványügyi megfigyelésre és zárlatra, valamint a járványügyi ellenőrzésre kötelező határozatnak.

Ezért a törvény az egészségügyről szóló 1997. évi CLIV. törvény módosításával - azt a szükséges rendelkezéseket tartalmazó 70/A. §-sal kiegészítve - megteremti a felsorolt kötelezettségekkel érintett személyi körbe tartozók felkutatása iránti intézkedés, azaz körözésük elrendelésének lehetőségét.

Az 53. §-hoz

A büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bvtvr.) csak egy helyen - a 64. § (3) bekezdésében - tartalmaz a körözés elrendelésére lehetőséget adó rendelkezést.

Eszerint „A büntetés-végrehajtási bíró a közérdekű munka végrehajtása érdekében az ismeretlen helyen tartózkodó elítélt tartózkodási helyének felderítését rendelheti el, lakcímfigyelést bocsáthat ki, vagy az elítélt körözése iránt intézkedhet.” Arról nem szól a jogszabály, hogy a büntetés-végrehajtási bíró mit tehet a „körözése elrendelése iránt” történő intézkedés jegyében.

A büntetések illetve intézkedések foganatba vételéhez elengedhetetlen a büntetés végrehajtása alól magukat különböző módon kivonó elítéltek felkutatása, ezért a törvény a Bvtvr. módosítása révén - a szükséges rendelkezéseket a 6/A. §-sal beiktatva - megteremti a körözés elrendelésének jogalapját.

Annak érdekében, hogy a büntetés-végrehajtási bíró az ismeretlen helyen lévő elítélt tartózkodási helyének megállapításához a szükséges és arányos felkutatási mód igénybe vételéről dönthessen, a módosítás több lehetőséget kínálva a lakcímfigyelés kibocsátását, a körözés elrendelését, valamint az elfogatóparancs kibocsátását határozza meg alternatívaként.

Az említett lehetőségek alkalmazásának az olyan - ismeretlen helyen tartózkodó - elítélttel szemben van helye, aki a büntetés-végrehajtási intézetből megszökött, vagy onnan illetve a javítóintézetből engedély nélkül távozott, továbbá aki engedéllyel távozott ugyan, de jogellenesen nem tért vissza, végül aki a jogerősen kiszabott szabadságvesztés büntetés vagy közérdekű munka letöltését nem kezdte meg.

Az 54. §-hoz

A Bvtvr. 64. §-ának (3) bekezdése - az 53. §-hoz fűzött indokolásra figyelemmel - feleslegessé vált, ezért a törvény gondoskodik a hatályon kívül helyezéséről.

A törvény meghatározza a tárgykörözési adatokból történő adatigénylés feltételeit (lásd a 26. §-t és a hozzá tartozó indoklást), ezért az ugyanezen tárgykört szabályozó, a Rendőrség által körözött tárgyak adatainak nyilvánossá tételéről szóló 1997. évi CXV. törvényt, valamint a végrehajtására kiadott miniszteri rendeletet is hatályon kívül kell helyezni.