2020. évi CLXX. törvény

az egyes elkobzott dolgok közérdekű felhasználásáról szóló 2000. évi XIII. törvény módosításáról

-----STARTING---POINT---ELEJE---

1. § (1) Az egyes elkobzott dolgok közérdekű felhasználásáról szóló 2000. évi XIII. törvény (a továbbiakban: Törvény) 1. §-a a következő (1a) bekezdéssel egészül ki:

„(1a) E törvény rendelkezéseit alkalmazni kell az adóhatóság által foganatosítandó végrehajtási eljárásokról szóló törvény alapján karitatív célú felhasználással érintett vagyontárgyak közérdekű felhasználása esetén is, azzal, hogy elkobzás alatt a végrehajtási eljárás keretében történő lefoglalást is, elkobzott dolog alatt a végrehajtási eljárásban lefoglalt dolgot is, elkobzott dolgot kezelő hatóság alatt a végrehajtást foganatosító hatóságot is érteni kell.”

(2) A Törvény 1. § (2) bekezdése helyébe a következő rendelkezés lép:

„(2) E törvény alkalmazásában közérdekű felhasználás az elkobzott dolognak

a) a rászorulók részére történő, egyéni szükségleteiket meg nem haladó mértékű ingyenes juttatása, továbbá

b) a karitatív tevékenységet folytató közhasznú szervezetek által fenntartott vagy támogatott egészségügyi és szociális intézmények részére történő, az ezen intézményekben való közvetlen felhasználásra szánt ingyenes juttatása.”

2. § (1) A Törvény 2. § (1) bekezdése helyébe a következő rendelkezés lép:

„(1) Közérdekű felhasználásra kizárólag az olyan elkobzott dolog kerülhet, amely az 1. mellékletben meghatározott valamely rendeltetési körbe tartozik.”

(2) A Törvény 2. §-a következő (3) bekezdéssel egészül ki:

„(3) A (2) bekezdés a) pontjában foglaltaktól eltérően nincs akadálya az elkobzott dolog közérdekű felhasználásának, ha a dolog jogsértő jellegétől való megfosztására sor került.”

3. § A Törvény 3. §-a helyébe a következő rendelkezés lép:

„3. § Az elkobzott dolgot kezelő hatóság az elkobzás jogszabályban meghatározott végrehajtásának megkezdése előtt alkalmanként, vagy - ha ez az érintett dolog csekély mennyisége miatt észszerűtlen lenne - több elkobzásról együttesen, időszakonként, a Karitatív Tanács honlapján közzétett formanyomtatvány elektronikus úton való megküldésével értesíti a Karitatív Tanácsot, ha e törvény szerint az elkobzott dolog közérdekű felhasználásának lehet helye.”

4. § (1) A Törvény 4. § (1) bekezdése helyébe a következő rendelkezés lép:

„(1) A Karitatív Tanács a 3. § szerinti értesítés kézhezvételétől számított soron következő ülésén, legkésőbb 60 napon belül dönt a közérdekű felhasználás kezdeményezéséről. Ha a Karitatív Tanács a közérdekű felhasználást kezdeményező döntést hoz, haladéktalanul tájékoztatja az elkobzott dolgot kezelő hatóságot arról, hogy az elkobzott dolgot közérdekű felhasználásra átveszi.”

(2) A Törvény 4. §-a a következő (2a) bekezdéssel egészül ki:

„(2a) Ha a Karitatív Tanácsnak a közérdekű felhasználás lebonyolítására kijelölt tagja a közérdekű felhasználást kezdeményező döntés meghozatalát követő hatvan napon belül az elkobzott dolog elszállításáról nem gondoskodik, az elkobzott dolgot kezelő hatóság az elkobzás végrehajtásának általános szabályai szerint jár el.”

(3) A Törvény 4. § (3) bekezdése helyébe a következő rendelkezés lép:

„(3) Az elkobzott dolog tárolásával kapcsolatos költségek a Karitatív Tanácsnak a közérdekű felhasználás lebonyolítására kijelölt tagját attól a naptól kezdve terhelik, hogy a dolog a birtokába kerül.”

(4) A Törvény 4. § (5) bekezdése helyébe a következő rendelkezés lép:

„(5) Ha az elkobzott dolog forgalmazása vagy használata (üzemben tartása) külön hatósági engedélyhez kötött, az engedély beszerzéséről a Karitatív Tanácsnak a közérdekű felhasználás lebonyolítására kijelölt tagja gondoskodik. Az engedély beszerzésével kapcsolatos eljárás során az elkobzott dolgot kezelő hatóság, az engedély beszerzésére kijelölt szerv és a Karitatív Tanácsnak a közérdekű felhasználás lebonyolítására kijelölt tagja együttműködik egymással.”

(5) A Törvény 4. §-a a következő (7) bekezdéssel egészül ki:

„(7) A (4) bekezdés esetén a dolog biztonságosságával kapcsolatos kétség, valamint az (5) bekezdés esetén az engedély hiánya nem akadálya a közérdekű felhasználásnak, ha az elkobzott dolog átalakítása alapján a biztonságossággal kapcsolatos kétség nem merül fel, vagy engedély nem szükséges.”

5. § A Törvény 5. § (2) bekezdése helyébe a következő rendelkezés lép:

„(2) Az (1) bekezdés szerinti szerződésben a Karitatív Tanács közérdekű felhasználás lebonyolítására kijelölt tagjának vállalnia kell, hogy kereskedelmi forgalomba nem juttatja az elkobzott dolgokat, azokat az 1. § (2) bekezdése szerinti rászoruló személy vagy intézmény részére ingyenesen adja át. E kötelezettség megszegése esetére megfelelő súlyú, arányos jogkövetkezményt kell a szerződésben kikötni.”

6. § (1) A Törvény 6. § (2) bekezdése helyébe a következő rendelkezés lép:

„(2) A közérdekű felhasználásnak - az 1. §-ban foglaltakon túl - akkor van helye, ha

a) az áru hamis megjelölésével vagy a versenytárs utánzásával jogaiban megsértett személy (a továbbiakban: jogosult) a közérdekű felhasználáshoz hozzájárult, illetve

b) az elkobzott dolog jogsértő mivoltától való megfosztásának a jogosult által meghatározott feltétele teljesült, vagy

c) - az a) pont, illetve a b) pont hiányában - az elkobzott dolog jogsértő mivoltától megfosztható és erről a bíróság rendelkezett.”

(2) A Törvény 6. §-a a következő (2a) bekezdéssel egészül ki:

„(2a) A jogosult hozzájárulásának beszerzése, illetve a bíróság eljárásának kezdeményezése az erre kijelölt szerv feladata.”

(3) A Törvény 6. § (3) bekezdése helyébe a következő rendelkezés lép:

„(3) Ha a Karitatív Tanács az (1) bekezdésben meghatározott dolog közérdekű felhasználását kívánja kezdeményezni, az erre kijelölt szerv az elkobzott dolgot kezelő hatóság értesítésének beérkezését követően megtartott első Karitatív Tanács ülése után haladéktalanul megkeresi a jogosultat a hozzájárulás megadása vagy az elkobzott dolog jogsértő mivoltától való megfosztásának a feltételével kapcsolatos nyilatkozat érdekében. Ha a megkereséstől számított tizenöt napon belül a jogosult nem válaszol, illetve az (1) bekezdésben meghatározott dolog közérdekű felhasználásához nem járul hozzá, az e határidő leteltét követő tizenöt napon belül az erre kijelölt szerv - a Karitatív Tanácsnak a közérdekű felhasználás lebonyolítására kijelölt tagjának egyetértésével - bírósághoz fordul. Az erre kijelölt szerv a jogosult megkereséséről, a jogosult hozzájáruló nyilatkozatáról, illetve a bírósági eljárás megindításáról az elkobzott dolgot kezelő hatóságot haladéktalanul tájékoztatja.”

(4) A Törvény 6. §-a a következő (3a) bekezdéssel egészül ki:

„(3a) Ha a jogosult a nyilatkozatában meghatározta az elkobzott dolog jogsértő mivoltától való megfosztásának a feltételét,

a) annak teljesítése érdekében kell intézkedni, vagy

b) az elkobzás végrehajtásának általános szabályai szerint kell eljárni.”

7. § A Törvény a következő 8. §-sal egészül ki:

„8. § Az 1. § (1) bekezdése a bűncselekmény elkövetési eszközeinek és az abból származó jövedelemnek az Európai Unión belüli befagyasztásáról és elkobzásáról szóló, 2014. április 3-i 2014/42/EU európai parlamenti és tanácsi irányelv 10. cikk (3) bekezdésének való megfelelést szolgálja.”

8. § A Törvény melléklete helyébe az 1. melléklet lép.

-----STARTING---POINT---VEGE---

9. § Ez a törvény 2021. január 1-jén lép hatályba.

1. melléklet a 2020. évi CLXX. törvényhez

„1. melléklet a 2000. évi XIII. törvényhez

A 2. § (1) bekezdésében foglaltak értelmében az elkobzott dolog közérdekű felhasználást megalapozó rendeltetésének körei:

1. személyes szükségletet biztosító rendeltetési körök:

1.1. élelmezés

1.2. ruházkodás

1.3. hálófelszerelés

1.4. tisztálkodás

1.5. takarítás

1.6. tisztítás

1.7. iskoláztatás és művelődés

1.8. egyéb

2. járulékos szükségletet biztosító rendeltetési körök:

2.1. ideiglenes lakhatás

2.2. lakáskarbantartás

2.3. lakásfelszerelés

2.4. híradástechnikai felszerelés

2.5. háztartási eszköz

2.6. konyhai felszerelés

2.7. játék

2.8. szabadidősport

2.9. egyéb

3. az intézmények szükségleteinek kielégítését biztosító rendeltetési körök:

3.1. közösségi szükségletek kielégítésére alkalmas eszköz vagy felszerelés

3.2. egyéb”