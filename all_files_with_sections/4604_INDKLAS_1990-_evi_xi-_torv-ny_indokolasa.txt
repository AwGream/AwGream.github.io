1990. évi XI. törvény indokolása

a sajtóról szóló 1986. évi II. törvény módosításáról szóló törvényjavaslathoz

-----STARTING---POINT---ALTALANOS---

I.

A jelenleg hatályos sajtótörvény túlnyomóan igazgatási szemlélete és rendelkezéseinek jelentős része ma már nem felel meg a társadalmi, gazdasági életben időközben bekövetkezett változásoknak, ezért folyamatban van az új sajtótörvény előkészítése, amely a sajtószabadság, mint alapvető szabadságjog érvényesülésének törvényi kereteit szabályozza majd. Ugyanakkor a gyakorlatban egyre erőteljesebb igény jelentkezik a hatályos sajtótörvény néhány szabályának megváltoztatására.

Ilyen társadalmi igény egyrészről az, hogy természetes személy is alapíthasson például időszaki lapot. A hatályos sajtótörvény csak az állami szerveket, a gazdálkodó szervezeteket és a társadalmi szervezeteket jogosítja fel időszaki lap, illetőleg helyi jellegű önálló rádió- vagy televízióműsort készítő stúdió alapítására.

Ugyancsak fokozottan jelentkezik az igény arra, hogy a jogi szabályozás az eddigieknél jobban biztosítsa a személyhez fűződő jogok védelmét a sajtóban elkövetett ilyen jellegű jogsértésekkel szemben.

A sajtóról szóló 1986. évi II. törvény módosításáról szóló törvényjavaslat (a továbbiakban: Javaslat) ezeknek az igényeknek kíván eleget tenni.

Az új törvény előkészítésének ütemezése az előzetes elgondolásoktól eltérően alakult. Ennek oka az, hogy mint ismeretes, a háromoldalú tárgyalások témái közé felvételre került az új sajtótörvény elveinek kialakítása is. A tárgyalófelek azonban többnyire napi tájékoztatáspolitikai kérdésekkel foglalkoztak, aminek következtében a sajtótörvény elveinek és szövegtervezetének érdemi kialakítására a tárgyalásokon már nem kerülhetett sor.

A Javaslat tehát csak átmenetileg jelent megoldást, és nem érinti az új sajtótörvény megalkotására vonatkozó előkészítő munkát, amely az érintett állami, társadalmi szervezetek és a magyar újságírás képviselőinek bevonásával jelenleg is folyik az Igazságügyi Minisztériumban.

Az új törvényt várhatóan az új Parlament tárgyalja meg, ami egyrészt azért is célszerű, mert az új törvény jelenlegi koncepciója szerint például az elektronikus sajtóval összefüggésben (nemzeti tömegkommunikációs eszközök, frekvenciagazdálkodás) olyan független testületek felállítása szükséges, amelyek összetételét döntően a pártok parlamenti képviseletének aránya határozza meg. Másrészt ilyen módon elegendő időt biztosíthatunk a törvényjavaslat széles körű társadalmi-szakmai vitájára is.

-----STARTING---POINT---RESZLETES---

II.

A Javaslat - hasonlóan az egyesülési jogról és a gyülekezési jogról szóló törvények vonatkozó rendelkezéseihez - korszerűbben és a Polgári és Politikai Jogok Nemzetközi Egyezségokmányával összhangban vonja meg a sajtószabadság korlátait. Eszerint a sajtószabadság gyakorlása nem valósíthat meg bűncselekményt vagy bűncselekmény elkövetésére való felhívást, valamint nem járhat mások személyhez fűződő jogainak sérelmével. (1. §)

A Javaslat lehetővé teszi, hogy természetes személy is alapíthasson időszaki lapot, helyi jellegű, önálló rádió- televízióműsort készítő stúdiót. Ebből fakadóan a hatályos sajtótörvény rendelkezéseinek megfelelően a természetes személy időszaki lap kiadásával is foglalkozhat. (2-3. §)

A Javaslat törvényi szinten is rögzíti azt a szabályt, amely szerint az időszaki lap előállítását és nyilvános közlését csak bejelentési kötelezettség terheli. Ez a bejelentés szolgál alapul az időszaki lap nyilvántartásba vételéhez. [A nyilvántartásba vételt a sajtótörvény végrehajtásáról szóló, az 58/1989. (VI. 15.) MT rendelettel és a 117/1989. (XI. 22.) MT rendelettel módosított 12/1986. (IV. 22.) MT rendelet szabályai szerint szerint a Művelődési Minisztérium végzi.]  (5. §)

A személyhez fűződő jogok védelmének hatékonyságát szolgálja a Javaslatnak az az új rendelkezése, hogy a személyhez fűződő jogok megsértése esetén a sajtó-helyreigazítási vagy a sajtóval szemben indított más polgári perben a bíróság a sajtótörvény 7-10. §-aiban meghatározott szervek (így például az időszaki lap alapítóját, az időszaki lap kiadóját, a helyi stúdió alapítóját stb.) közérdekű célra fordítandó bírsággal sújthatja.

A bíróság a fenti bírság kiszabásával kapcsolatban hivatalból jár el, és juttatja kifejezésre azt a társadalmi rosszallást, amit a jogsértés kiváltott. A bíróság a bírság kiszabásánál mérlegeli az elkövetett jogsértés súlyosságát, ezért a Javaslat nem a kiszabható bírság összegét, hanem annak legmagasabb mértékét határozza meg.

A bírságot a személyhez fűződő jog megsértőjével szemben kiszabott bírság közérdekű célra történő felhasználásáról szóló 14/1978. (VIII. 8.) PM rendelet értelmében az állami feladatként jelentkező közérdekű célok - szociális, kulturális, közművelődési, város- és községgazdálkodási intézkedések - megvalósítására kell felhasználni.

A Javaslatnak ez a rendelkezése természetesen nem zárja ki a sértettnek azt a jogát, hogy a Polgári Törvénykönyv alapján vagyoni, illetőleg nem vagyoni kártérítést is követeljen.

A Javaslat által bevezetett bírság alkalmas arra is, hogy a sajtóban előforduló ilyen jellegű jogsértések elkövetését hatékonyan meggátolja, miután a bírság nem mentesíti a felelős személyeket például a munkajogi vagy büntetőjogi felelősség alól. (8. §)

-----STARTING---POINT---VEGE---