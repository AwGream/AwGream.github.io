2008. évi CV. törvény indokolása

a költségvetési szervek jogállásáról és gazdálkodásáról

-----STARTING---POINT---ALTALANOS--- 

1. Az államháztartásról szóló 1992. évi XXXVIII. törvény (a továbbiakban: Áht.), mely azóta számtalan alkalommal és elemében módosult, mára nem tudja a kívánatos mértékben betölteni eredendő szerepét, hogy egy átlátható, stabil, ugyanakkor a változó körülményekhez való alkalmazkodást lehetővé tevő keretszabályozást adjon a közszféra működéséhez. Még kevésbé alkalmas arra, hogy aktívan segítse az államháztartás reformját, ezen belül a közszolgáltatások színvonala javítását, ugyanakkor a tartós egyensúlyi követelmények teljesítését.

Konszenzus van abban, hogy az Áht. (pontosabban az államháztartási rendszer és a közfeladat-ellátás szabályozása) átfogó módosításra szorul. Jelen törvény nem ezt a szerepet tölti be. Ugyanakkor több igen jelentős területen fontos új szabályozást teremt az államháztartási működésben. Megvalósítja mindenekelőtt a költségvetési szervi működésnek és gazdálkodásnak az új, törvényi szintet igénylő, rendszerszerű, összehangolt szabályozását. Ismérveket, feltételeket és eljárásokat rögzítve támogatja a közfeladat-ellátás különféle formái közötti választást. Végül: néhány, az előbbiekkel is összefüggő témában (pl. irányítás, felügyelet, ellenőrzés) rendezi a szükséges törvényi szintű szabályozást.

A törvény jelentőségét jól illusztrálja, hogy mintegy 600 központi és 13 000 önkormányzati költségvetési szervet, valamint az általuk foglalkoztatott több mint 700 ezer munkavállalót érint. A teljes államháztartás költésének több mint 30%-ára (a GDP mintegy 20%-ának megfelelő közkiadásra) ad a törvény megújuló szabályozást.

A törvény megalkotásának fő oka, hogy - a demokratikus intézményrendszer kialakításával, s a piacgazdaságra való átmenet intézményi és szabályozási feltételeinek megteremtésével járó feladatok elvégzése után - a jogalkotó is a korábbiaknál nagyobb figyelmet tud és nagyobb figyelmet is kell szentelnie a közpénz védelmére, ugyanakkor hatékony felhasználására, ellenőrzésére. Az előírások célja a gazdaságos, hatékony, eredményes működés és folyamatos önkontroll kikényszerítése mellett a forrásokat rendelkezésre bocsátó és közterheket viselő társadalom, lakosság felé való elszámolás. Ez is eleme annak a szemléleti megújulásnak, amely az államot visszahelyezi jogaiba az adófizetőktől származó források felhasználása során.

2. A törvény formailag két alapvetően elkülönülő részből áll. Ez nem befolyásolja a szabályozás tartalmi egységét, e részek feltételezik egymást. A törvény első része sui generis szabályozást tartalmaz a költségvetési szervek jogállására („státusára”), s egyes ehhez kapcsolódó kérdésekre nézve. A második rész a hatályos Áht.-t módosítja. Ennek első blokkjában többi között rögzíti, kiegészíti az irányító/felügyeleti szerv funkcióit. A második blokkban (az Áht. VII. fejezetének felváltásával) a költségvetési szervek gazdálkodásának új - általános és differenciált - alapját teremti meg. A harmadik blokkban (az Áht. VII/A. fejezettel való kiegészítésével) a költségvetési szervek gazdálkodó szervezeteire, a gazdálkodó szervezetek általi közfeladat-ellátásra és a közfeladat költségvetési szerv és gazdálkodó szervezet közötti (kétirányú) átadására vonatkozó szabályokat tartalmazza. Végül a negyedik blokk az államháztartási belső pénzügyi ellenőrzési rendszer - elsősorban fogalmi tisztázást jelentő - módosuló szabályairól rendelkezik.

3. A törvény gerincét a költségvetési szervek új típusainak, jogállásuknak és legfőbb működési-gazdálkodási szabályainak rögzítése jelenti. E szabályok egységes szerkezetben régóta hiányoznak az Áht.-ból (és a teljes magyar joganyagból), ma már elégtelen módon és színvonalon néhány paragrafusba vannak belezsúfolva.

Az egységes követelményrendszer hiánya, az esetenként még ma is hiányzó alapító okiratok, hiányos nyilvántartás miatt még az sem egyértelmű, hogy valójában hány és milyen típusú költségvetési szerv van ma Magyarországon. (Bizonytalan - főleg a helyi önkormányzati, illetve a helyi és országos kisebbségi önkormányzati intézményi körben - maga a költségvetési szervi minősítés és az indokoltság.) Ilyen adottságok mellett a különféle nyilvántartások összekapcsolása, ezzel pl. az „üvegzseb” program céljainak elérése, az ellenőrzés lehetőségének erősítése, a felesleges adminisztráció leépítése sem valósítható meg.

Mint minden jogi személynek, a költségvetési szervnek is közhiteles nyilvántartásban kell megjelennie. A költségvetési szerv alapító okirata által, de - jogszabályban (határozatban) foglalt kivétellel - a bejegyzés szerinti időponttal jön létre. Jelentős szabályozási defektus megszüntetésére kerül sor azzal, hogy egyfelől a külön állami aktus (jogszabály vagy határozat kiadása), másfelől a nyilvántartást vezető szerv (a kincstár) és az egységes tartalmú nyilvántartás révén a garanciális jogállami követelmények fokozottan érvényesülni tudnak.

A költségvetési szerv attól költségvetési szerv - az állami, az önkormányzati és a köztestületi költségvetési szerv egyaránt -, hogy a részére az alapító által pénzügyi és szakmai tartalommal, különféle módszerekkel meghatározott költségvetésből (a közpénzekre szükségszerűen jellemző korlátosságot kifejezve) a folyamat egészére szabályozott módon gazdálkodik, felette az állam kijelölt szervezete útján irányítási/felügyeleti jogokat gyakorol. A törvény ennek megfelelően egyértelműen fellép a közfeladatok ellátásának túlzott és deformált kiszervezése, mesterséges civiljogi-kereskedelmi jogi formákba bújtatása (és a már lezajlott ilyen irányú folyamat) ellen; a költségvetési (közpénzzel, közvagyonnal való) gazdálkodástól és működéstől idegen, jelentős piaci forrásokat és piaci viszonyokat feltételező szabályozási logikával szemben. Ilyen ellátási módnak abban az esetben van legitimitása, ha a költségvetési szervi feladat-megoldás lehetősége - vizsgálat alapján - kimerült, az alapfeladatok és kapcsolódó, de más jellegű feladatok piaci környezetben, ilyen jellegű forrásra terhelhetők, illetve a működés infrastrukturális hátterét illetően az indokolt. Egyes intézménycsoportok (pl. egészségügy, felsőoktatás egyes intézményei) körében markánsan megjelenő versenyjelleg közbenső megoldásokat is indokol, amelyeknek a törvény az alapjait fogalmazza meg.

A törvény hangsúlyozottan a költségvetési szervi formát priorizálja a közfeladatok ellátására nézve oly módon, hogy arra nézve tartalmaz konkrétan szigorítást, hogy mikor látható el állami tulajdonú (állami részesedéssel működő) gazdálkodó szervezet által a közfeladat költségvetési szervi forma helyett. Ha e kiterjedt feltételrendszernek a feladat, a nyújtott szolgáltatás keresleti-kínálati viszonyai, valamint maga a szervezet nem tud megfelelni, azaz valós piaci feltételek nem állnak fenn, vagy a piaci működés más ok miatt nem indokolt, akkor a költségvetési szervi forma választása kötelező. De még ha e feltételek fenn is állnak, a közfeladat természete egyértelműen az állami tulajdont és szabályrendszert teszi adekváttá, a privatizáció a szabályozás témaköre, az általa lefedett intézményi kör tekintetében nem szóba jöhető megoldás.

Az „érem másik oldalaként” rendezni kell a költségvetési szervi feladatellátás feltételeit is: egyrészről meg kell szüntetni a költségvetési szervek szervezeti-jogi uniformizáltságát, és megfelelő szervezeti formaválasztékot kell nyújtani a gyakorlat számára, másrészről - meghatározott szervezeti körben - rugalmasabbá kell tenni, másutt pedig szigorítani a költségvetési gazdálkodást. A markánsabb előírások az eddigi „átlagra” vonatkozó egységes szabályozás helyett a „testreszabott” differenciált megoldások irányvonalát követik. Ez utóbbi megfelelő keret lehet, pontosabban kell, hogy legyen a szaktörvények és végrehajtási szabályozás számára.

A törvény hatályba lépését követően az abban megadott időpontig a költségvetési szerveket az alapító (irányító) szervének felül kell vizsgálni és a szükséges intézkedéseket - ilyen a besorolásuk is - meghozni. A közfeladat-ellátás szervezeti formája megválasztásában az okszerűséget, ti. hogy a feladat jellegéhez, ellátása feltételeihez és követelményeihez igazodjék a szervezeti forma, érdemben erősíteni kell.

3.1. A törvény működési szempontból két költségvetési szervi alaptípust különböztet meg, nevezetesen a közhatalmi költségvetési szervet és a közszolgáltató költségvetési szervet. A közhatalmi és közszolgáltató funkciók egy intézményen belüli viszonylag széles körű megjelenése miatt szükséges egyértelműen kijelölni az irányadó szabályokat e „vegyes” esetre is.

A közhatalmi költségvetési szerv - ahogyan az elnevezés is tükrözi - jogszabály által közhatalmi jogosítvánnyal felruházott szerv. Jellemzően a jogalkotói, jogszabály-előkészítési, igazságszolgáltatási, védelmi, rendvédelmi, közigazgatási jogalkalmazói, hatósági és törvényességi ellenőrzési feladatot ellátó szervek tartoznak ide, de e lista akkor válik majd teljessé, amikor az egyes szervek besorolása a törvényi kötelezettségnél fogva megtörténik. Itt kell megjegyezni, hogy léteznek olyan közhatalmi szervek, amelyek - sajátos politikai-közjogi szerepüknél fogva - közjogi értelemben jogalanyok, polgári jogi értelemben azonban nem jogi személyek, s így költségvetési szervek sem lehetnek (pl. Országgyűlés, Kormány). Vagyis a közhatalmi költségvetési szervek összessége nem jeleníti meg a közhatalom összességét, s ez nem is lehet elvárás.

A közszolgáltató költségvetési szerv - az elnevezés ezt is jól kifejezi - a köz számára nyújt szolgáltatást, amely lehet: közoktatási, szociális, gyermek- és ifjúságvédelmi, közgyűjteményi, közművelődési, szakképzési, felnőttképzési, vagy más „klasszikus” szellemi közszolgáltatás, illetve más költségvetési szerv(ek) részére gazdasági-pénzügyi-műszaki ellátás („GAMESZ”) („közintézmény” altípus); felsőoktatási, tudományos kutatási, egészségügyi, fejlesztési, művészeti, környezetvédelmi, természetvédelmi, vízügyi, sportcélú és informatikai közszolgáltatás („közintézet” vagy „vállalkozó közintézet” altípus, amely kategóriába tartozhatnak külön törvény szerint országos közgyűjtemények is); illetve pl. más költségvetési szerv vagy lakosság számára nyújtott fizikai (technikai) szolgáltatás, ellátás, településgazdálkodási, -üzemeltetési, műszaki szolgáltatás („közüzem” altípus, amely kategóriába tartoznak a fogvatartottak foglalkoztatását végző költségvetési szervek is).

Természetesen - egyebek mellett éppen a „vegyes profilú” szervek miatt - a „közhatalmi” és „közszolgáltató” elnevezések nem minden esetben tükrözik pontosan az adott szerv tevékenységének, vagy tevékenysége egy részének jellegét. Nem a szavak az érdekesek, hanem az, hogy egy adott szervre nézve az a szabályrendszer érvényesüljön, amit a létrehozásának alapvető céljaként meghatározott feladat, alaptevékenység (mint egyben a besorolás fő ismérve) megkíván.

Jogi kategóriaként nem jelenik meg ugyan a „háttérintézmény” fogalma, de a törvény a jellemzően ilyen megnevezéssel illetett szervek által végzett feladatot nevesíti, s annak ellátására a költségvetési szervi formát írja elő azzal, hogy tiltja gazdálkodó szervezetben való ellátásukat.

A piacgazdasági viszonyok kialakulásával és fejlődésével, valamint egyes költségvetési szervtípusok tevékenységének piaci jellegűvé válásával (ilyenné tételével) indokolttá vált olyan költségvetési szervi típusokat létrehozni, amelyekre nézve a szabályrendszer hasonlóságot mutat a versenyszférában magánjogi gazdálkodó szervezetekre érvényes előírásokkal. E szándék összhangban áll azzal a törekvéssel, hogy az államnak és különböző szerveinek csak a mindenképpen szükséges mértékben legyen non-profit gazdálkodó szervezete, „megtisztuljon” az állam kvázi-vállalkozói vagyona. Jól illeszkedik továbbá a közalapítványok számának a szükséges minimális mértékűre való csökkentésének tendenciájába. Ugyanakkor mára az is nyilvánvalóvá vált, hogy a költségvetési szerveknél általában nem célszerű megtiltani a gazdálkodó szervezet alapítását, vagy az abban való részesedésszerzést, hiszen feladataik egy részénél, vagy azt „folytató”, támogató funkcióknál ez lehet az optimális ellátási mód.

A törvény a közintézeteket, a vállalkozó közintézeteket és a közüzemeket olyan gazdálkodási szabályozási környezetbe helyezi, amely illeszkedik e szervtípusok megváltozott környezetéhez, szerepéhez, illetve az általuk ellátott feladatok optimális megoldási módjához. Magyarán: az e típusokba sorolandó szervek - gazdálkodási, irányítási-vezetési viszonyaik, jogosítványaik tekintetében - ma már nem kezelhetők a klasszikus értelemben vett költségvetési szervként, hiszen de facto kiléptek a klasszikus költségvetési rendszer keretei közül, jellemzően vagy jelentős részben piaci koordinációs mechanizmusok alapján, más piaci szereplők környezetében, piaci technikákkal, jelentős eszközállománnyal, évek között áthúzódó feladatokkal működnek. Szükséglet keletkezett arra, hogy a működési-gazdálkodási viszonyaikban is ennek megfelelő változások történjenek, természetesen eltérő módon a jellemzően (de nem kizárólag) fizikai jellegű szolgáltatást nyújtó, általában szervezetileg lényegesen kisebb és egyszerűbb közüzemek, valamint a nagy mérettel és komplex működési móddal, érdemi bevételi hányaddal jellemezhető közintézetek és vállalkozó közintézetek esetében. Ezeknél a szervezeteknél fogalmazható meg leginkább a feladatalapú gazdálkodás, a szerződéses típusú kapcsolat az irányító szervvel, más finanszírozóval.

A versenyszférához legközelebb álló vállalkozó közintézeti típus megalkotásának jelentősége éppen abban áll, hogy a magyar jogrendszerből mindeddig hiányzó kompromisszum születik a tekintetben, hogy e szervek képesek legyenek a piaci koordináció, piaci mechanizmusok, módszerek hasznos elemeivel élni, a piacon a lehető legteljesebb értékű részvevőként működni, ugyanakkor a közpénz védelme a költségvetési szervekre érvényes szabályokkal továbbra is biztosítva legyen.

A közszolgáltató költségvetési szervek folytathatnak vállalkozási tevékenységet, s a működéshez szükséges forrásuk saját bevételből is részben előteremthető; létszámukra - a közintézmény kivételével, ahol a („felfelé”, vagyis a növelés irányába) kötöttebb létszámgazdálkodás indokolt - elegendő irányszám-jellegű (vagyis saját maguk által mindkét irányban módosítható) előirányzat megállapítása; a személyi ösztönzési formák gazdagok; előirányzatainak évközi módosításában csak kis mértékben korlátozott (külön meghatározott körben teljes) szabadságot élveznek, az előirányzat-maradvány felett a korábbiakhoz képest fokozottan rendelkeznek; finanszírozásuk jellemzően teljesítésarányos; az intézményvezetés (szakmai, gazdasági) többféle szervezési formát ölthet, de mindenképpen fokozott felelősséggel. A törvény az irányokat egyértelműen kijelöli, de a részletszabályok megalkotása - éppen a sokszínűségre figyelemmel - további törvényi és rendeleti szintre marad. A szabályozástól mindenekelőtt az várható, hogy e szervek a mainál is rugalmasabb keretek adta lehetőséget az alaptevékenységük lehető legszínvonalasabb ellátásának szolgálatába állítják.

A törvény továbbá - elsősorban a közintézeti, vállalkozó közintézeti körben - igyekszik az állam „megrendelői” funkcióját erősíteni. E körben kevésbé érvényesülnek az állam szigorúbb irányítási, operatív beavatkozási funkciói, a szerződés szerinti teljesítést elváró „partneri pozíció” felé történik elmozdulás azzal együtt, hogy rugalmasabb gazdálkodási szabályozás a hangsúlyosabbá váló teljesítményelvvel, a vezetői felelősség növelésével társul.

3.2. Lényeges újdonság a költségvetési szerv-forma differenciált felfogása aszerint, hogy az adott költségvetési szervnek a szakmai alaptevékenysége ellátása mellett milyen funkciókkal indokolt rendelkeznie. E szabályok a jelenleg meglehetősen vegyesen alkalmazott, s általános tapasztalatként rosszul értelmezett „önállóan”, illetve „részben önállóan”, valamint „teljes jogkörűként”, illetve „részjogkörűként” való működésre vonatkozó előírásokat hivatottak - más tartalommal - felváltani.

A költségvetési szervek egy részénél indokolt a szaktevékenységet támogató, kiszolgáló szellemi (informatika, humán erőforrás gazdálkodás stb.) és fizikai (üzemeltetés, nyomda, garázs stb.) funkciók, valamint gazdasági (pénzügyi, számviteli, munkaügyi) szervezeti egység önálló fenntartása is („önállóan működő és gazdálkodó” szervek egyik csoportja). Az önállóan működő és gazdálkodó szervek másik csoportjánál azonban a kis üzemméret, illetve centralizálható gazdasági funkciók miatt nincs szükség saját gazdasági szervezeti egységre (e kört és a szabályozási eltéréseket kormányrendelet határolja majd le). A szerveknek egy jogilag újonnan létrehozott (azonban de facto létező és bővítendő) kategóriájában a támogató, kiszolgáló funkciók saját kapacitással való ellátása is indokolatlan, lényegében elegendő a szaktevékenység szellemi bázisa („önállóan működő” költségvetési szerv). Mindez a létszámnak és a fizikai kapacitásnak üzemméret, szakszerű vezetői és ezen keresztül hatékonyság szempontjából való optimalizálását segíti elő. A valósan gazdálkodási feladatokat ellátó intézményeknél (elsősorban közintézeteknél és vállalkozó közintézeteknél) szervezeten belül a személyi adottságoktól függően - és más szabályozás ilyen rendelkezése esetén - megvalósulnak (menedzser-vezető) vagy szétválnak a szakmai és gazdasági vezetői funkciók, megjelennek a gazdasági felügyelő testületek, míg másutt (önállóan működő szervek) ez a szétválás szervezetek közötti munkamegosztással oldódik meg. Az „önállóan működő” kategória létrehozása biztosítja továbbá, hogy - a jogi személyiségű szervezeti egység egyfajta inverzeként - amennyiben az egyéb szempontok önálló költségvetési szervi státuszt indokolnak, akkor ez lehetővé válhasson a szakmain kívüli funkciókra önálló kapacitás kiépítésének jogszabályi tiltásával párhuzamosan.

3.3. A törvény új alapokra helyezi az állam (illetve önkormányzat, köztestület) és költségvetési szervei között fennálló viszonyt. Ezen új alapok létjogosultságát a piacgazdasági viszonyokhoz való alkalmazkodás, s az adófizetőknek a közpénzből működő szervezetekkel szembeni indokolt elvárásainak való megfelelés szándéka teremti meg. Jelenleg a költségvetési szerv a költségvetési lehetőségeihez igazodóan a jogszabályokból adódó kötelezettségek szabályszerű teljesítésével gyakorlatilag eleget tesz a vele szemben támasztott követelményeknek. Az irányítást/felügyeletet ellátó szervnek nincsen intézményesített gyakorlata arra, hogy évről-évre számba vegye és megfogalmazza a szerv működésével és teljesítményével (szakmai és gazdálkodási vonatkozásban egyaránt) kapcsolatos elvárásait. A költségvetési keret és a jogszabályok biztosította mozgástér ugyanis nagy: a tényleges működési, feladatellátási módra, a számszerűsíthető teljesítményre, az inputok és outputok optimális, a forrásokkal összehangolt alakulására nézve a költségvetési szervek ma sok esetben nem kapnak - akár számon is kérhető - instrukciót, illetve nem adnak értékelhető, kezelhető információt. A lehetőség erre ma is adott, ám tapasztalat, hogy határozott kötelezettség hiányában e lehetőséggel az irányítást/felügyeletet ellátó szervek jellemzően nem élnek. Az elemi költségvetés, s a hozzá kapcsolódó dokumentumok - kötelezően előírt tartalom és gyakorlat híján - nem tekinthetőek olyannak, amelyek az adófizetők éves (érdemi) elvárásait tartalmaznák a költségvetési szervekkel szemben, garantálnák a végrehajthatóságot és számonkérhetőséget, mert pusztán fiskális funkciót töltenek be, elfedik, mellőzik a reálfolyamatok kezelését. Az ilyen tartalommal is bíró, sőt, a hangsúlyt erre helyező költségvetési egyeztetések egy évtized alatt csaknem elhaltak.

E hiányosságot pótolva bevezetésre kerül a költségvetési szervek valamennyi típusára vonatkozóan a megvalósítási terv, valamint - a közintézetek, a vállalkozó közintézetek és a közüzemek esetében - a teljesítményterv. Előbbit a szerv elsősorban saját maga számára készíti, s a feladat-megvalósítás mikéntjét hivatott írásba foglalni. E dokumentum - teljesítményterv hiánya esetén - a közhatalmi költségvetési szerveknél és a közintézményeknél az éves működés számon kérhető alapjait fekteti le, dokumentálja a költségvetés végrehajtásának tervezett módját, annak realitását, megvalósíthatóságát bizonyítva. Utóbbi esetben a megvalósítás (intézményi felelősséget jelentő) mikéntje mellett az irányító szerv és a költségvetési szerv közötti egyeztetés és megállapítás tárgya kell, hogy legyen a költségvetési szervtől elvárt teljesítmény (amely itt kimenetet /output/ és társadalmi eredményt, hatást /outcome/ egyaránt jelenthet), s e dokumentumot az irányító szervnek is jóvá kell hagynia. E szerveknél a jogszabályokból adódó feladatok ellátási módja és volumene széles spektrumon mozoghat, így meg kell határozni a számszerűsített elvárást. Ugyanakkor sajátos megoldásként csak ún. feladatellátási megállapodást kell kötni, ha nem az irányító szerv a finanszírozó.

A fenti dokumentumokban foglaltaktól eltérő működés teljesítmény-indokolási kötelezettséget keletkeztet, s amennyiben az felróható a szervezet vezetőjének, akkor jogalapot szolgáltat a megfelelő negatív jogkövetkezmények alkalmazására. A vezetői felelősség ennél is tágabb megfogalmazása különösen fontos, hiszen az intézményi közszolgáltatások jóval kevésbé tehetők ki piaci kockázatoknak, s az alapkövetelménynek nem megfelelő működést nem jelzik feltétlenül piaci mechanizmusok.

A törvény fontos célja, hogy az irányító/felügyeleti szerv, ezen belül is a minisztérium feladatának és felelősségének rögzítésével, „kikényszerítésével” e szervek valóban váljanak - szabályozási és végrehajtási oldalról egyaránt - a közfeladat-ellátás, szükség esetén ehhez szervezet-működtetés tényleges irányítóivá, megrendelőként a hatékony közpénz-felhasználást generáló tényezővé.

3.4. A költségvetési szervként való működés rugalmasságát segíti elő az a rendelkezés, amely - az alapítványra és az egyesületre vonatkozó szabályozás után, s kibővítve az eddigi egyedi törvényalkotási lehetőséget - a szervezetrendszerként működő, vagy egyébként összevonással kialakult költségvetési szerveknél, végül a jogi személyiség jogszabályban történt előírására, de kis „üzemméretre” figyelemmel lehetővé teszi a különböző belső szervezeti egységek származtatott jogi személyiségét, anélkül, hogy sértené a költségvetési szerv szervezeti egységességét.

Az új konstrukciótól az várható, hogy gátat szab a viszonylagos szakmai önállósággal, esetlegesen saját költségvetési kerettel működő szervezeti egységek olyan önállósodási, adminisztratív különállási törekvéseinek, amely egyébként nem indokolt. A jogi személyiségű szervezeti egység - megfelelő eljárás után -saját részelőirányzattal rendelkezhet, kötelezettséget vállalhat (az anyaszerv, illetve az irányító szerv mögöttes kezességével), szerződést köthet.

4. A törvény pótolni igyekszik az Áht. egyik fontos hiányosságát, amikor kísérletet tesz a gazdaságosság, hatékonyság és eredményesség fogalmának törvényi szintű megfogalmazásra. Ennek célja azonban túlmutat az önmagában is értéket képviselő fogalmi tisztázottságon: a meghatározások a költségvetési szervek működésének és gazdálkodásának immáron törvényi alapon számon kérhető követelményeként jelennek meg. A meghatározás származékos haszna továbbá, hogy tartalommal töltődnek meg a jogszabályokban, határozatokban, stratégiákban és egyéb döntésekben és döntés-előkészítésekben számolatlanul megjelenő, jellemzően csak a „minden szempontból optimális” működés utáni vágyat kifejező, de konkrét követelményekre nem bontható, s így számon sem kérhető kritériumok.

5. A törvény külön blokkját képező, a költségvetési szervek gazdálkodó szervezeteire vonatkozó szabályozás célja egyrészt a (piaci viszonyok meglétét adott esetben kifejező) források és e szervezettípus közötti összhangot megteremtő, másrészt a közfeladat rendeltetésszerű ellátását, biztonságát támogató előírások megfogalmazása. A legfontosabb, sajátos előírások ebben a körben: a létrehozásra felsőbb engedélyezés, ehhez indoklási kötelezettség (megadott követelményekkel), korlátozott felelősség, menedzser-vezetés, illetve közpénz felhasználásnál megalapozott költség, támogatás meghatározás, versenypiaci ellenőrzés és ellátási kötelezettség.

A közfeladat átadása költségvetési szervtől gazdálkodó szervezetnek, illetve gazdálkodó szervezettől költségvetési szervnek akként valósítható meg, hogy az elődszervezet megszüntetése az utódszervezet létrehozásával összehangoltan történik, és a közfeladat ellátásának folyamatossága biztosított; a (kijelölt vagy az új) utódszervezet a megszűnés napját követő nappal megkezdheti (folytathatja) a feladatellátást. Az átalakításhoz feltétel az irányító szerv előzetes engedélye, illetve, hogy a tartozásállomány, a foglalkoztatottak és az átszálló vagyoni jogok és kötelezettségek kérdése rendezve legyen. A részletes előírásokat szaktörvények fogalmazzák meg.

6. A törvény - szintén hiánypótló jelleggel - előírja mindazon vizsgálatok elvégzését, szabályzatok, határozatok és jogszabályok megalkotását, amelyek a megfelelő szinten és - az egységesség miatt jellemzően Országgyűlés vagy a Kormány által meghatározott - tartalommal biztosítják, hogy a közfeladat ellátása mint naturális folyamat és mint forrásfelhasználó tevékenység jól szabályozottan, nyomon követhetően, a beavatkozási lehetőségek tudatosításával, a tevékenységhez kapcsolódó költségek és bevételek meghatározásának lehetőségével, ezzel a pontos tervezést és finanszírozást elősegítve folyjék.

A néhol talán öncélúnak, s a bürokrácia gerjesztésének tűnő szabályok valójában olyan ismeretek lefektetését, olyan mechanizmusok láthatóvá tételét, az átláthatóság, számon kérhetőség feltételei explicit megjelenítését és ezzel tudatosítását követelik meg, amelyek nélkül az elvárható színvonalú és a szükséges és teljesíthető forrásigényt meghatározni képes működés a közpénzből, közvagyonból működő közszférában nem is képzelhető el. Sok helyen ilyen rendszerszerűség, dokumentumok, számítások, szabályzatok előállítása eddig is a mindennapi működés része és elengedhetetlen feltétele volt, de mára megérett rá a helyzet, hogy ez általános és (valamiféle önállóságra hivatkozva sem megkerülhető) törvényi kötelezettséggé váljék. Az ezekhez hasonló dokumentumok és kalkulációk léte és létjogosultsága a magánszférában megkérdőjelezhetetlenül természetes. Csakhogy amíg a magánszférában minderre a piaci törvényszerűségek és mechanizmusok adnak garanciát, addig a rendszerint ezek híján működő közszférában átfogó és számos ponton speciális, adminisztratív eszközöket kezelő jogszabályi előírásra van szükség. A közpénz felhasználására vonatkozó követelmény ugyanis egyebek mellett ebben sem különbözhet a magánpénz felhasználásától.

7. A törvényben több esetben történik utalás külön törvény, vagy jogszabály rendelkezésére. Ez nem a szabályozás bizonytalanságát jelzi, hanem annak megjelenített következménye, hogy a szabályozandó terület: a közfeladat-ellátási rendszer, annak kettős, szakmai és gazdasági célrendszere, az ágazati irányítás heterogén. Így az egységes (erőltetetten homogén) szabályozás a „jogi szépség” ellenére kivitelezhetetlen, eredménye semmitmondó, parttalan, további jogalkotásra késztető „gumiszabályok” előírása lenne.

A külön törvényekre (általában a szakmai-ágazati törvényekre) való utalás nem pusztán „engedély” az eltérő szabályozásra. Ellenkezőleg: felhívja a figyelmet arra, hogy megjelölt témák sorában a szaktörvényeknek kell megadniuk a szabályozást az általános előírásoknak az ágazati specialitásokat érvényesítő továbbvitelével (pl. a közfeladat meghatározásakor, a jogállás egyes kérdéseiben, a költségvetési szervtípusok, a szervek vezetői vonatkozásában). Ez ma még jórészt hiányzik. Tudatosodnia kell azonban annak, hogy a közszféra működése és finanszírozása érdemben múlik a szaktörvények és alsóbb szintű szakjogszabályok finanszírozhatósági és hatékonysági követelményeknek való megfelelésén.

8. Összegezve: a törvény célja a költségvetési szféra, az államháztartási rendszer megszilárdítása és stabilizálása, a közpénzek felhasználásában az átláthatóság, tudatosság, rendszerszerűség, és ezzel is a takarékosság biztosítása, a közszolgáltatások nyújtásának hatékonyabbá tétele, az eddigi negatív tendenciák kiküszöbölése, megelőzése, mindezzel az államháztartási rendszer korszerűsítésének sajátos eszközökkel való segítése. A törvény új, kidolgozott feltételekkel rendelkező szervezeti formákat kíván nyújtani a költségvetés hatékony felhasználásához, az ágazati korszerűsítések kibontakozásához. A jelenleginél egyértelműbb fogalomhasználat szintén hozzájárul a költségvetési szféra stabilizációjához, finanszírozhatóságához.

A törvényben foglaltak természetszerűen nem jelenthetnek visszaható hatályú szabályozást. A törvény két lépcsőben (jogállási és gazdálkodási rész) kerülne alkalmazásra, a költségvetési szervi formák részletesebb működési, gazdálkodási szabályainak ágazati előírásaival, támaszkodva a megindult vizsgálatokra és intézkedési programokra, intézkedésekre az állami feladatok körét és intézményrendszerét illetően.

-----STARTING---POINT---RESZLETES---

Az 1. §-hoz

A § tartalmazza a költségvetési szerv fogalmának meghatározását.

A költségvetési szerv

a) az államháztartás részét képezi (államháztartáson belüli szervezet);

b) jogi személy;

c) a társadalom közös szükségleteinek kielégítését szolgáló - közérdekű - állami és önkormányzati feladatokat (a kettő közös elnevezése: közfeladat) alaptevékenységként lát el. Az ellátandó közfeladatot - az azt meghatározó jogszabály alapján - a költségvetési szerv alapító okiratában meg kell jelölni, a közfeladat meghatározása (listázása) mellett azok követelményeit és feltételeit is jogszabálynak kell meghatároznia (aminek szakmai és gazdasági következményei vannak);

- alapvetően nem profitérdekelt szervezet, alaptevékenysége körében piaci típusú nyereségre, pénzügyi haszonra nem törekedhet;

- a közfeladatot az alapító okiratban meghatározott illetékességi területén (működési körben) kötelező jelleggel kell teljesítenie;

- a működését biztosító államháztartáshoz nem közvetlenül kapcsolódik. Az államot elsősorban a kijelölt irányító szervek (vagy korlátozott irányítási jogokkal rendelkező szervek, illetve felügyeleti szervek) képviselik, melyeknek el kell látniuk a szaktörvényekben, illetve az Áht.-ban szabályozott - szakmai és gazdasági tartalmú - feladataikat;

- működésének anyagi keretét (kifejezve annak korlátozottságát is) költségvetése, költségvetési kerete, valamint - más törvény szerint, szerződéssel - kezelésébe (használatába) adott vagyon biztosítja;

e törvény szerinti külön nyilvántartásba van véve.

A 2. §-hoz

A § elsősorban a költségvetési szerv létrejöttét szabályozza. Felsorolja a költségvetési szervek alapító szerveit: központi költségvetési szervet, társadalombiztosítási költségvetési szervet az Országgyűlés, a Kormány, illetve a (költségvetési) fejezetet irányító szerv; helyi önkormányzati költségvetési szervet a helyi önkormányzat, a helyi önkormányzat jogi személyiséggel rendelkező társulása vagy a települési önkormányzatok többcélú kistérségi társulása alapíthat. Csak külön (az adott köztestületről rendelkező, kisebbségi stb.) törvény ide vonatkozó rendelkezése, illetve felhatalmazása alapján alapíthat köztestületi költségvetési szervet a köztestület, helyi kisebbségi önkormányzati költségvetési szervet a települési, területi kisebbségi önkormányzat, valamint a települési, a területi kisebbségi önkormányzat jogi személyiségű társulása, továbbá országos kisebbségi önkormányzati intézményt az országos kisebbségi önkormányzat (vagy az országos kisebbségi önkormányzat jogi személyiségű társulása). A fejezetet irányító szerv definíciója az Áht.-ban nyer megfogalmazást.

Ez a költségvetési szervek alapítás szerinti öt csoportja azzal, hogy a § (3) bekezdésében meghatározott egyes azonos körökbe (az a), illetve a b) pontba) tartozók közösen is alapíthatnak költségvetési intézményt. Így pl. a fejezetet irányító szervek (az autonóm államigazgatási szerv és a kormányhivatal kivételével), illetve a helyi önkormányzati költségvetési szerv alapítására jogosultak, hasonlóképpen a (3) bekezdés b) pontjában megjelöltek [az (1) bekezdés b)-d) pontjában megjelöltek bármilyen kombinációban] közösen (pl. helyi önkormányzat és helyi kisebbségi önkormányzat együttesen). Az alapító okiratban értelemszerűen meg kell határozni az irányító szervet, az alapítói jogok (egy vagy több) gyakorlóját. A közös alapítás kizárt ezen alapítók csoportjai között (pl. központi költségvetési szerv, valamint helyi önkormányzati költségvetési szerv alapítására jogosultak együttesen főszabály szerint nem alapíthatnak intézményt).

Minden költségvetési szerv a polgári jog alanya, ezért jogi személyiség nélkül költségvetési szerv nem létezhet. Jogi személyiséget pedig a költségvetési szerv is úgy szerez főszabály szerint, hogy alapító okirata alapján bejegyzik a közhiteles nyilvántartásba. A jogi személyiség nem jár együtt azonos kiterjedésű feladatellátási funkciókkal (általában szellemi szaktevékenység, szellemi és fizikai támogató tevékenység), és azonos értelemben vett gazdálkodási jogokkal.

Az alapítás előfeltétele egy külön közjogi aktus megtétele, mellyel a közhatalom egyoldalúan kinyilvánítja akaratát - ellentétben az ún. civil szférával, ahol magánjogi okirati alap elegendő egy jogi személy létrehozásához. Az alapításra vonatkozó közjogi akaratnyilvánítás (mely adott esetben együtt jár feladat- és hatáskörrel való felruházással) jogszabályban, vagy (elsősorban jogalkotásra nem jogosult alapító szerv esetén, illetve egyébként, ha nem szükséges jogszabályban a hatáskörrel való felruházás) határozatban történhet. A jogbiztonság megköveteli, hogy ez nyilvános, mindenki számára megismerhető határozat legyen (ennek eszköze elsősorban - a „papíralapú” hivatalos lap mellett - nyilvánvalóan az alapító szerv saját honlapja lehet, ha van ilyen, vagy egyébként más internetes honlap). E nyilvánosságra hozatali módok mellett természetesen nem kizárt, hogy pl. a helyi önkormányzat a helyben szokásos módon is közzétegye az alapításra vonatkozó döntéseket.

Az alapításra vonatkozó szabályok megerősítésére azért is szükség van, mert az alapítási eljárásra az elvileg kellően szabályozott és a nem állami szektorétól szükségszerűen eltérő jogi háttér a tapasztalatok alapján önmagában nem jelent kellő kontrollt és harmadik fél számára jogbiztonságot.

A szerv bejegyzése ex nunc hatályú, azaz a jövőre nézve történik. A létrejövetel napja a nyilvántartásba vétel napja, kivéve, ha a költségvetési szervet létrehozó jogszabály (határozat) ennél későbbi időpontot (napot) állapít meg. A bejegyzésnek visszaható hatálya (pl. az alapító okirat aláírása napjára) nem lehet. Külön törvény kivételesen, közérdekből térhet el a konstitutív hatály elvétől, csak ilyen esetben törhet meg a bejegyzési elv, és jöhet létre már a bejegyzés előtt egy költségvetési szerv (pl. minisztérium).

Lényeges szabály, hogy alapító okirat nélkül költségvetési szerv nem jöhet létre (így nem is működhet, nem gazdálkodhat, nem köthet szerződéseket stb.), még akkor sem, ha a költségvetési szerv létrehozása jogszabályon alapul (az alapító okiratot nem pótolja a jogszabály esetleges melléklete sem). Mivel az alapító okiratot aláíró személye - főleg a törvény alapján létrejövő költségvetési szerveknél (pl. így a felsőoktatási intézmények) - kétséges lehet, vagyis vagy nincs is feltüntetve az adott törvényben, vagy olyan (tipikusan alkotmányban nevesített közhatalmi) szervről van szó, amely nem rendelkezik „irányító” szervvel, ezért a törvény nevesíti, hogy

- a törvény által létrehozott, vagy a Kormány irányítása alá nem tartozó költségvetési szerv (valamint a kormányrendelettel létrehozott szerv) alapító okiratát az irányító szerv,

- a minisztériumok, illetve a kormányhivatalok alapító okiratát a miniszterelnök,

- egyébként pedig az alapító okiratot az alapító szerv (vezetője)

adja ki (írja alá).

A 3. §-hoz

A költségvetési szervek új osztályozása egyrészt a költségvetési szerv tevékenységének tartalma, jellege szerint alakul: a költségvetési szerv vagy közhatalmi szerv, vagy közszolgáltató szerv azzal, hogy több szakmai intézménycsoportban a költségvetési szervek mindkét fajta funkciót elláthatnak. Másrészt differenciált e szervezetek köre aszerint is, hogy a működés és gazdálkodás mely funkcióit (szakmai; szellemi támogató és fizikai kiszolgáló feladatok köréből) gyakorolják az intézményben, a szakmai feladatellátás önállósága mellett. Ez a gazdaságos és hatékony szervezetrendszer kialakításának alapja: biztosítja az önálló szakmai működés lehetőségét, ugyanakkor elősegíti a szellemi, illetve fizikai infrastruktúra koncentrációját (annak teljességére, vagy egy részére), annak gazdaságosabbá tételét és szakmai színvonalának javítását. A típus (altípus) szerinti intézmény-besorolások alapja a különféle „vegyes” feladat- és tevékenységi körű költségvetési szervek esetében az lehet, hogy mely feladatok meghatározóak, elhagyhatatlanok a szerv létezése szempontjából (ez nem jelent feltétlenül belső kiadási túlsúlyt). E szakmai feladatok azok, amelyek az intézmény létesítését eredendően indokolták. A besorolásoknak az Áht.-ban foglaltak szerint gazdálkodási következményei vannak.

A Kormány irányítása alatt álló szervezetrendszer körében a költségvetési fejezetet irányító szerv saját hatáskörben közhatalmi költségvetési szervet nem alapíthat, ez csak külön törvény vagy kormányrendelet alapján lehetséges. A Kormány irányítása alatt álló közszolgáltató költségvetési szerv alapításakor az államháztartásért felelős miniszter előzetes egyetértése szükséges (kivételt képez - a honvédelemről és a Magyar Honvédségről szóló törvény alapján - a honvédelemért felelős miniszter általi alapítás, vagy vállalkozó közintézet alapítása), hiszen a szervezetalapítás és annak módja egyúttal közpénzzel, közvagyonnal kapcsolatos tartós kötelezettség vállalását jelenti. Hasonlóképpen az államháztartásért felelős miniszter előzetes egyetértése szükséges köztestületi költségvetési szerv alapításakor, de csak abban az esetben, ha az alapítás vagy a szerv majdani működtetése államháztartási forrás felhasználásával történik. Ez az eljárás az általános jogelveknek megfelelően irányadó az adott szervet érintő, alapítást követő, stratégiai (fundamentális) jellegű szervezeti döntésekre: az átalakításra (egyesítés, szétválasztás), a megszüntetésre, valamint más, az alapító okirat lényeges pontjait érintő változtatásokra is.

A § tartalmi előírást is megfogalmaz, mert a költségvetési szerv alapítása nemcsak formális jogi aktus: szakterületenként, intézménytípusonként az Országgyűlésnek, a Kormánynak meg kell határoznia azokat a különös szakmai, pénzügyi, gazdaságossági (benne szervezeti) követelményeket, amelyek indokolják és megszerveztetik valamely közfeladat ellátását költségvetési szervi formában. Ilyen jogforrás lehet elsősorban egy-egy ágazati jellegű szaktörvény, mely meghatározza az adott intézménytípus létrehozásának, majd működtetésének szakmai követelményeit, előfeltételeit. Ezen előírás egyrészről tudatosabbá teszi a szerv alapításának szakmai, társadalmi és költségvetési konzekvenciáit, s a tervezési és finanszírozási folyamatot, másrészről „automatikus”, ugyanakkor sokoldalú mérlegelési és bizonyítási kényszert is teremt az alapító számára. A megjelölt jogszabályokban a szóban forgó további meghatározások megalkotása, illetve a meglévő előírások áttekintése, hasznosítása folyamatosan történhet.

A 4. §-hoz

A jogszabályhely mindenekelőtt tételesen meghatározza az alapító okirat adattartalmát, meghatározva egyrészt azon adatokat, melyeket minden esetben kötelezően tartalmaznia kell az alapító okiratnak, másrészt azon adatokat, melyek csak előfordulásukkor, meghatározott esetben képezik annak tartalmát. Az okirat a beazonosítás mellett alapvető tevékenységi feltételeket (létrehozó jogszabály vagy határozat, irányító szerv megnevezése, a szervvezető kinevezési rendje) és működési, gazdálkodási jellemzőket (szervezeti típus, belső funkcionális struktúra) tartalmaz. Más jogszabály (az Áht., ágazati-szakmai törvény, végrehajtási s más rendelet stb.) további, egyéb adatok alapító okiratba emelését is előírhatja. Az alapító okirat kötelező adattartalma között nem szerepel pl. a használatba, vagyonkezelésbe adott vagyon, amelyről erre specializált szervnél megfelelő, aktualizált - s így az alapító okirat gyakori módosításait elkerülhetővé tevő - nyilvántartás áll rendelkezésre, de ettől függetlenül ezen adatok részei lehetnek a költségvetési szervek kincstári nyilvántartásának (ún. törzsadattárnak) is.

Az 5. §-hoz

Az általános jogállami követelményeknek megfelelően a költségvetési szervek nyilvántartásának is közhitelesnek és nyilvánosnak kell lennie - a törvény főszabály szerint teljes nyilvánosságot biztosít a költségvetési szervek teljes körére. A közhitelesség pedig azt jelenti, hogy az ellenkező bizonyításáig vélelmezni kell a nyilvántartásban bízó jogszerző jóhiszeműségét.

Az alapítás szabályozott körülményeire figyelemmel a tartalmi követelményeknek megfelelés a nyilvántartásba vétel kérelmezőjét terheli, de az alapító okirat kötelező tartalmi elemei (kellékei) meglétét, továbbá az alapító okirat létrehozó jogszabálynak (határozatnak) való megfelelését, azzal egyező tartalmát a nyilvántartó szerv ellenőrzi, és bejegyzést elutasító joga van. (A bejegyzési időpont jelentősége ezzel függ össze.)

A költségvetési szervek kincstári nyilvántartásának vezetését, illetve az ezzel kapcsolatos eljárási szabályokat tekintve az általános, mögöttes előírásokat a közigazgatási hatósági eljárás és szolgáltatás általános szabályairól szóló 2004. évi CXL. törvény tartalmazza, e törvény az ahhoz képest speciális szabályokat rendezi.

A törvény a költségvetési szervek nyilvántartásba vételével kapcsolatban csak a leglényegesebb, garanciális jellegű rendelkezéseket tartalmazza. A végrehajtási rendelet feladata a részletes szabályozás, kiegészülve a nyilvántartásból való adatszolgáltatás témakörével.

A jogorvoslati jog biztosítása céljából a nyilvántartó kincstár határozatai ellen az alapító, illetve (ha pl. nem az arra jogosult járt el addig) az alapításra jogosult szerv jogszabálysértésre hivatkozással felülvizsgálatot kérhet a (kizárólagos illetékességű) Fővárosi Bíróságtól. A bíróság a kincstár határozatát megváltoztathatja.

Az alapítás körébe tartozó, az ex nunc hatály alóli kivételnek megfelelően, a nyilvántartásba bejegyzett bármely adat megváltoztatása a bejegyzés napjával válik hatályossá, kivéve, ha a törvény más időpontot, illetve az alapító okirat (kisebb jelentőségű) módosítására irányuló kérelem későbbi időpontot állapít meg.

A 6. §-hoz

A költségvetési szerv nem gazdasági vállalkozás, hanem közfeladatok megvalósítására rendelt - a közfeladatot meghatározott feltétel- és szabályrendszerben ellátó - szervezet. Részére a jogszabályban meghatározott közfeladat ellátásához szükséges költségvetési előirányzatot, költségvetési keretet (pénzügyi forrást) kell biztosítani. Ez a közfeladat-ellátás garanciája és egyszersmind a kiadások - döntően közteher kivetése útján keletkezett - korlátos mennyiségű és - egyes pontokon korlátozottan szabad felhasználás előírhatósága és alapvető információ céljából - részletezett kerete. A jóváhagyott előirányzat meghatározza a közfeladat ellátásának volumenét és színvonalát. A § utal arra is, hogy a költségvetési szerv működtetéséhez, a közfeladat ellátásához nemcsak „folyó” pénzügyi forrást, hanem emellett vagyont (alapvetően nem tulajdonosként) kell a szerv rendelkezésére bocsátani. Külön törvényi (pl. állami vagyonról szóló törvény) szabályozás mellett itt elegendő - de fontos - az elv deklarálása.

Ugyanakkor a szabályozás alapvető szemléletbeli újdonsága, hogy kilép a „gazdálkodás vagy feladat-végrehajtás” pénzügyi szemléletű alternatívájából, s megfogalmazza a források és a feladatellátás mennyisége, minősége közötti konfliktus kezelésének módját: a költségvetési szervek működését és gazdálkodását - a forráskeretek között, az alapító jogszabályra (határozatra), okiratra támaszkodva - a reálfolyamatokat szabályozó egyéb dokumentumok határozzák meg. A finanszírozandó kiadásokat - az ellátandó közfeladatokkal, illetve tevékenységekkel kapcsolatos, szükségszerűen átlátható, követhető rendszert alkotó - követelmények, személyi-tárgyi-szervezési-szervezeti feltételek, eszközök determinálják, melyek minőségi-mennyiségi jellemzőkkel bírnak. Ezeket állandó dokumentumként, mintegy részletes belső rendként a szervezeti és működési szabályzatban (SZMSZ), indokolt esetben ügyrendben kell rögzíteni. Amennyiben az előbbiek szerinti költség-okok és a fedezet (éves költségvetés) közötti egyensúly megbomlik, mód van az egyes, összekapcsolódó dokumentumok tartalmi elemeit rendszerbelileg összehangolni. Ezért szükségszerű - ha nem is itt előírt - az SZMSZ-nél is a rendszeres felülvizsgálat (évente a költségvetés érdemi változása, vagy jogszabályi körülmények módosulása miatt). A részletkérdésekről külön jogszabály (speciális jelleggel törvény, illetve kormányrendelet) rendelkezik. Az éves költségvetések hasonlóan kettős (szakmai, gazdasági) - előbbieket megalapozó - tartalmáról, dokumentumairól pedig az Áht. rendelkezik.

A 7. §-hoz

A § általános jelleggel definiálja és szabályozza a költségvetési szervek tevékenységének körét.

A költségvetési szerv szempontjából alapvető jelentőségű az alaptevékenység meghatározása: jogszabályok az általánosság szintjén írják le a közfeladatokat. Ehhez képest részletezőbben és konkrétan szervre „szabottan” határozza meg az adott intézmény által ellátandó szakmai alapfeladatot a létrehozásról rendelkező (2. § szerinti) jogszabály (határozat), valamint az alapító okirat. Ez a szerv szempontjából legsajátosabb, más szervektől leginkább megkülönböztető szakmai alapfeladat. Ez jellemzően szellemi jellegű tevékenység, de lehet fizikai (technikai, műszaki szolgáltató, fenntartási jellegű stb.) tevékenység is. Azonos fizikai tevékenységek ezért a különböző rendeltetésű szerveknél lehetnek háttértevékenységek és alaptevékenységek is (pl. közüzemnél). Garanciális jelentőségű az az előírás, hogy a vállalkozási tevékenység nem terjedhet ki az alaptevékenység körébe tartozó feladatra. A törvény valamennyi tevékenységtípusra definíciót ad. Lényeges különbségek jelennek meg pl. az alaptevékenységhez való viszonyban, valamint a tevékenység forrásában.

Az egyes tevékenységek természetszerűleg magukban foglalják az azokat közvetlenül támogató szellemi (gazdasági, pénzügyi, ügykezelő, adminisztratív stb.), illetve segítő fizikai (technikai, kiszolgáló, műszaki, ellátó stb.) jellegű tevékenységeket is.

A 8. §-hoz

A költségvetési szerv általában hierarchikus irányítás alatt álló szerv, ami alapvetően abból adódik, hogy „vagyonát”, a rendelkezésére álló költségvetési előirányzatot az állam, az alapító és (általában) egyben irányító (felettes) szerve közpénzből, közvagyonból biztosítja, az ellátandó alapfeladatát e szerv határozza meg, hagyja jóvá. Ily módon jelenik meg - közvetlen képviselet híján - a közpénzt rendelkezésre bocsátók érdeke, a társadalom szándéka.

Tipikus irányítói jogok: az adott költségvetési szerv vezetőjének (gazdasági vezetőjének) kinevezése, felmentése, a vele kapcsolatos alapvető munkáltatói jogok gyakorlása, a szerv tevékenységének törvényességi, szakszerűségi, hatékonysági és pénzügyi ellenőrzése, jogszabályban meghatározott esetekben a szerv döntéseinek előzetes vagy utólagos jóváhagyása, egyedi (vagy normatív) utasítás adása feladat elvégzésére vagy mulasztás pótlására, továbbá jelentéstételre vagy beszámolóra való kötelezés. Ezen kívül az Áht. pl. az államháztartási gazdálkodással kapcsolatosan számos irányítói jogkört határoz meg az ún. fejezetet irányító szervnek címezve. Az irányítás és a felügyelet joga, illetve az irányítási jogkör részei (az egyes hatáskörök) eltérhetnek egymástól a jogok alanya tekintetében. A szabályozás nemcsak a „teljesség kedvéért” jelenik meg a törvényben, hanem hiánypótló előírást is jelent az érvényben lévő más törvényekhez képest.

A költségvetési szervek felett - főszabályként - nem egyszerűen felügyelet és különösen nem törvényességi felügyelet érvényesül (mint például a gazdasági társaságoknál), hanem az irányítási jogok teljessége. A költségvetési szerv általában ennek megfelelően - és az előzőek szerinti forrásstruktúrából, a megfelelően rögzített szabályozásokból adódóan - csak viszonylagos szakmai és gazdasági önállósággal rendelkezhet. A kormányzati szervezetrendszerben általánosak a korlátozás nélküli irányítási viszonyok, de az Alkotmány, illetve más törvények a felettes szerv irányítási jogait korlátozhatják. Az egyik korlátozott irányítási jogkört külön is nevesíti a törvény: ez a felügyeleti jogkör. A felügyeleti szerv kategóriája azon szerveket jelenti, melyek az irányítási jogok teljességével nem rendelkeznek, hanem csak korlátozott irányítási jogkörrel. A felügyeleti jogok körét általánosan meg is határozza a §. A felügyeleti jogkör lehet szakmai felügyelet, vagy még annál is korlátozottabb jogokat jelentő (törvényességi felügyelet). Ez a felügyeleti típusú jogkör jellemzően azon körben érvényesül, ahol a közfeladat-ellátás önállósága, ebből következően az intézményi önállóság nagyobb fokú, és az állam „csupán” regulatív, (piac)szabályozó, illetve az adott közszolgáltatás ellátására nézve „megrendelő” funkcióban képviseli a köz érdekeit.

A § fogalom meghatározásokat tartalmaz, e körben definiálva pl. az irányító szervet, az alapító szervet, az irányító szervek vezetőjét, különös tekintettel a hatályos jogszabályok hiányosságaira.

Az ún. alapítói jogok, vagyis a költségvetési szerv alapítására (átalakítására, megszüntetésére stb.) vonatkozó jogok az irányítási jogok körébe tartozó egyes részjogosítványokat jelentenek, és attól nem különülnek el. Az irányítói és az alapítói jogok tehát egymással az általános és a különös logikai viszonyában állnak. E körben előállhat az az eset egyrészt, hogy az alapítói jogokkal felruházott szerv egyéb irányítási joggal nem rendelkezik az adott intézmény vonatkozásában, így lehetséges, hogy az alapítói jogokkal felruházott szerv eltér az egyéb irányítási (felügyeleti) jogok címzettjétől.

A § a költségvetési szervek teljes körére vonatkozóan ad általános jelleggel szabályozást, ehhez képest szűkebb kört jelentenek a központi államigazgatási szervek, melyekre vonatkozóan a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény rendelkezései irányadók pl. az irányítási jogok tekintetében. A § rendezi a két törvény viszonyát.

Általában nem érvényesülnek egységes jogelvek, illetve nem teljesen következetesek a jogszabályok abból a szempontból, hogy valamikor egy adott szervre, más esetekben annak vezetőjére telepítenek irányítási-felügyeleti jogokat, feladatot, illetve hatáskört. Ebben a kérdésben is általános szabályt állapít meg e törvény: amennyiben törvény vagy kormányrendelet eltérően nem rendelkezik, az irányító szerv feladatkörének gyakorlásához szükséges hatásköröket az irányító szerv vezetője gyakorolja.

Önkormányzati területeken ezek a hatáskörök tipikusan testületeknél vannak, kivéve a költségvetési szerv gazdasági vezetőjével kapcsolatos alapvető munkáltatói jogokat. A gazdasági vezetőnek ugyanis egyfajta ellensúlyt kell képeznie a szerv működésében a gazdálkodás megfelelősége, az adósságképződés megakadályozása érdekében. Ez csak úgy biztosítható, ha az intézményvezetőnek a jövőben sem lesz joga a gazdasági vezető kinevezése, felmentése. A helyi önkormányzatokról szóló törvény szerint törvény a polgármesternek (főpolgármesternek) is megállapíthat önkormányzati feladat- és hatáskört. Ezzel összhangban a törvény (a főszabálynak megfelelően) az irányító szerv vezetőjére (polgármesterre, főpolgármesterre stb.) ruházza ezt a hatáskört.

A közszolgáltató költségvetési szervre vonatkozó egyes irányítási jogok átadhatósága tekintetében - mint általában - a létrehozó, illetve közfeladatot megállapító jogszabályok rendelkezései lesznek az irányadók. Nyilvánvaló, hogy mivel a költségvetési szervet jogszabály (határozat) alapján hoztak létre, e szervezeti változások előfeltétele a jogszabály (határozat) megfelelő módosítása.

E § a közszolgáltató költségvetési szervre vonatkozó irányítási jogok átruházhatóságára vonatkozóan állapít meg általános és speciális előírásokat, mely szerint

- az irányítói (alapítói) jogok csak a szerv alapítására egyébként jogosult más szervre telepíthetők át, melyet természetesen az alapító okiratnak is tükröznie kell (általános feltétel);

- speciálisan a helyi önkormányzati és a köztestületi közszolgáltató költségvetési szerv esetén az adott önkormányzattal (köztestülettel) történő megállapodás a jogkörátadás feltétele.

A 9-13. §-hoz

A §-ok a költségvetési szervvel kapcsolatos - az alapításon kívüli további - fundamentális, alapvető szervezeti intézkedéseket szabályozzák, nevezetesen az átsorolást, a szétválasztást, az egyesítést (ez utóbbi kettő közös elnevezése: „átalakítás”), valamint a megszüntetést. A rendelkezések mutatják - a magánjogi jogi személyek egyesülésével, szétválásával és megszűnésével szemben -, hogy ezekre az intézkedésekre (miként az alapításnál is) nem a költségvetési szervek saját akaratából, hanem alapító-irányító szervének döntése, illetve más közjogi akaratnyilvánítás (tipikusan jogszabály) alapján kerül sor. A jogforrási jelleg tekintetében analóg az eljárás az alapítás aktusaival, annak megfelelően jogszabályi (határozati) formában, ezt követően megfelelő (átalakító, megszüntető) okirat kiadásával, majd a kincstári (törzskönyvi) nyilvántartásban átvezetéssel történhet stb.

A költségvetési szerv által ellátandó közfeladat megváltozása, illetve alaptevékenységének megváltoztatása esetén előfordulhatnak olyan esetek, amikor alapvetően nem változik meg a szerv által ellátandó feladatok jellege, vagy megváltozik, de ez nem eredményez típusváltást, ekkor nem kell átsorolni a szervet. Ha viszont a jogszabály (határozat) módosítja a szerv által ellátandó alaptevékenység alapvető jellegét, az alapító szervnek a költségvetési szerv 15-16. § szerinti besorolását is meg kell változtatnia az alapító okirat megfelelő módosításával (átsorolás). Hasonló átsorolási okot képez, ha a közszolgáltató költségvetési szerv alaptevékenysége úgy változik meg, hogy az alapján másik szervtípusba kell besorolni az adott intézményt (pl. közintézményből közintézetbe). Végül speciális esetet jelent, ha egy már működő közintézet költségvetési szerv alaptevékenysége nem változik, de törvényben meghatározott feltételek teljesülése alapján vállalkozó közintézet szervtípusként nyer besorolást (vagy éppen ennek fordítottja valósul meg). A költségvetési szerv átsorolása kizárólag e §-ban megjelölt okok alapján lehetséges. Amennyiben e (ma szűk körben lévő, de feltételezhető) típusváltások egyúttal a foglalkoztatásra irányuló jogviszonyok megváltozását is magukban hordozzák (pl. közalkalmazottakból munkaviszonyban állók lesznek a foglalkoztatottak), abban az esetben az egyes munkajogi jogszabályoknak a jogviszonyváltozásokra vonatkozó speciális rendelkezései irányadók (így lehet pl. az új jogviszony alapján történő bércsökkentés lehetőségét kizárni.)

A költségvetési szerv átalakítása egyesítéssel vagy szétválasztással történhet. Az egyesítés beolvadás vagy összeolvadás lehet. A szétválasztás lehet különválás vagy kiválás. E fogalmakat határozza meg a 11. §.

A §-ok rendezik a költségvetési szerv egyesítése, illetve szétválasztása esetén a jogutódlás problémáját, amelynek a költségvetési szervek nyilvántartásából egyértelműen megállapíthatónak kell lennie.

A költségvetési szerv alapító általi megszüntetése, átalakítása nem teljesen diszkrecionális. Részben előírhatja ezt jogszabály, részben az alapító döntésén alapul, de a döntés alapindokait (kötelező eseteit) a 12. § kifejezetten meghatározza (felsorolja). Ez részben az Áht. jelenlegi szabályai szerint történik, de ki is egészül az új követelményeknek és más új előírásoknak megfelelően, ezek pl. a kisegítő, a vállalkozási tevékenységek tartósan túlsúlyossá válása (alapító okiratban meghatározott arány meghaladása), illetve tartós forráshiány esete úgy, hogy nincs lehetőség vagy indok a költségvetési szerv alaptevékenységének megváltoztatására vagy vállalkozó közintézeti formában való működésre. Ezek is alátámasztják a költségvetési intézményrendszer stabilizációját, kiszámíthatóságát, megbízható minőségű működését. A 12. § rendelkezik a közfeladat ellátásának további lehetséges formáiról is, esetleg annak megszüntetéséről.

Külön kiemelendő a helyi önkormányzat feladatellátásának sajátosságai miatt, hogy kötelezően ellátandó önkormányzati feladat esetén a más módon (pl. más típusú szervezettel) való tevékenység-gyakorlásra lehet áttérni, míg az önként vállalt feladatokat az önkormányzat jogosult elhagyni, különösen, ha a költségvetési szerv működéséhez vagy a más módon történő feladatellátáshoz szükséges pénzügyi fedezetről nem tud gondoskodni. Általános feltétel azonban helyi önkormányzati költségvetési szerv megszüntetésekor a közfeladat-ellátási kötelezettség előzetes felülvizsgálata, valamint, hogy a közfeladat további ellátásáról az alapító szerv más módon képes legyen gondoskodni.

Nyilvánvaló, hogy mivel a költségvetési szerv alapítása jogszabályon (vagy határozaton) alapult, az átalakítás, illetve a megszüntetés előtt a jogszabályt (határozatot) megfelelően módosítani kell (hatályon kívül kell helyezni), és ez irányadó az alapító okirat más módosításaira is.

A költségvetési szerv megszüntetése a közfeladat ellátásának kötelezettségét nem szünteti meg, erről külön kell intézkedni. Ezen kívül vagyonjogilag sem szűnhet meg jogutód nélkül - kvázi végelszámolással - a költségvetési szerv (legfeljebb csak munkajogilag), továbbá vele szemben felszámolási eljárás sem folytatható le, kötelezettségeit mindenképpen teljesítenie kell (ld. Polgári Törvénykönyvről szóló 1959. évi IV. törvény 37. §-a). Ha a költségvetési szervet alapítója megszünteti, maga az alapító szerv lesz jogosult és köteles elsősorban kijelölni a jogutódot, illetve rendelkezni a megszüntetendő szerv vagyoni jogainak és kötelezettségeinek átszállásáról. Ha az ellátandó közfeladatok, a vagyoni jogok és kötelezettségek tekintetében más jogutódot nem jelöl ki, az alapító lesz az általános jogutód. Az Országgyűlés és a Kormány által alapított szerveknél főszabály szerint az általuk kijelölt költségvetési szerv az általános jogutód.

Az átalakításról, megszüntetésről jogszabályban vagy határozatban kell rendelkezni. E jogszabályban (határozatban) rendelkezni kell a közfeladat(ok) jövőbeni ellátásáról, valamint a költségvetési szerv valamennyi jogáról és kötelezettségéről, így különösen az előirányzatokról és a vagyonról. Valamennyi elismert vagy nem vitatott tartozást rendezni kell, megtörténtére külön utalva az átalakító (megszüntető) okiratban. Ez utóbbi rendelkezés tulajdonképpen azon Áht. előírás érvényre juttatását is jelenti, mely végső soron az irányító szerv kötelezettségévé teszi a költségvetési szerv lejárt és ki nem elégített tartozásai rendezését. Arról is rendelkeznie kell a megszüntetőnek, hogy melyik az a naptári nap (zárónap), amikor utoljára vállalhat kötelezettséget a költségvetési szerv. Ez az államháztartás és a külső személyek szempontjából is garanciális jellegű előírás.

A költségvetési szerv megszűnése az alapítással analóg módon történik. Így a szerv a nyilvántartásból való törlésével, a törlés napjával szűnik meg, ha az átalakításról, megszüntetésről rendelkező jogszabály (határozat) ettől eltérő, későbbi időpontot (törvény más időpontot) nem állapít meg a megszűnés napjaként. A jogszabályt (határozatot) viszont a megismerhetőség, a felkészülési idő biztosítása, a jogbiztonság követelménye miatt legalább negyvenöt nappal a tervezett (és kincstár felé kérelmezett) megszűnés előtt nyilvánossá kell tenni. Ugyancsak a jogbiztonság követelménye miatt, illetve a biztonságos és zökkenőmentes közfeladat-ellátás érdekében írja elő a törvény, hogy átalakítással történő megszüntetés esetén a jogutód költségvetési szerv (szervek) bejegyzésével egyidejűleg kell az átalakulással megszűnő költségvetési szervet törölni a nyilvántartásból.

Az átalakítás, illetve a megszüntetés kapcsán indokolt lehet, hogy a gördülékeny végrehajtás, a hitelezők védelme és biztonságos feladatellátás érdekében (a Kormány irányítása alá tartozó költségvetési szerv esetén) átalakítási, illetve megszüntetési biztost lehessen rendelni. A biztos jogai tekintetében a kincstári biztosra vonatkozó szabályok az irányadók. Az átalakítási, illetve megszüntetési biztosra vonatkozó részletes szabályokat és a gazdálkodási önállóságában korlátozott költségvetési szerv működésének szabályait a Kormány rendeletben határozza meg.

A 14. §-hoz

A nagy méretű, összetett, területileg is szétaprózottan működő költségvetési szerveknél jelentős nehézségeket okoz, hogy - más jogi személyekkel, pl. társadalmi szervezetekkel, alapítványokkal szemben - az Áht. eddig nem adott explicit lehetőséget arra, hogy költségvetési szervek belső szervezeti egységeit (pl. tagozatait, területi, vagy más, kizárólag szakmai feladatot ellátó szervezeti egységeit) jogi személlyé nyilvánítsák. Ezt pótolja most e törvény, támaszkodva a Polgári Törvénykönyv (a továbbiakban: Ptk.) rendelkezéseire. Másik esetkörként számos alacsony méretgazdaságosságú költségvetési szerv koncentrálható, vagy már megvalósult koncentráció - a más jogszabályban előírt jogi személyiséget biztosítva - legalizálható. Ugyanakkor a működőképesség, szakmai önállóság fenntartható ugyanezen megoldással, továbbá az irányító szerv állandó befolyása közvetetté válik.

A belső, „származtatott” és az adott költségvetési szerv szervezeti-gazdálkodási egységét nem érintő jogalanyiságot a költségvetési szervet létrehozó jogszabály (határozat) - a gyakorlatban feltehetően a meglévő jogszabály (határozat) módosításával - biztosíthatja az ott tételesen meghatározott belső szervezeti egységeknek - ez tehát nem alapulhat a költségvetési szerv (vezetésének) saját döntésén, legfeljebb kezdeményezésén. Ez az adott esetnek megfelelő egyeztetési eljárást is feltételez. A Ptk. előírásait követve ez esetben a jogszabályban (határozatban) meg kell határozni legalább a jogi személlyé váló egység nevét, székhelyét, tevékenységét, képviselőjét, valamint a gazdálkodással kapcsolatos jogokat. Ezen túlmenően más kérdésekről is lehet itt rendelkezni. A költségvetési szerv a költségvetési előirányzatán belül e szervezeti egység részére a tevékenysége és gazdálkodása keretéül szolgáló elkülönített részelőirányzatokat állapíthat meg. A szervezeti egység a jogi személyiség ellenére része marad a költségvetési szerv egészének, amit jelez az is, hogy a szervezeti egység tartozásaiért mögöttesen a költségvetési szerv, illetve annak irányító szerve felel (ez utóbbit ez a jogi személyiséggel való felruházás szempontjából felelős, megfontolt döntés előkészítésére, illetve meghozatalára is készteti).

A szervezeti egység jogi személyiségét az által nyeri el, ha ezt a származtatott jogi személyiséget a költségvetési szervnél az adott „anyaszerv” számánál - az alapító kezdeményezésére - külön alszámon bejegyzik, így e tény bekerül a nyilvános és közhiteles nyilvántartásba is.

Meghatározott esetekben (pl. a szervezeti egység a számára meghatározott közfeladatot tartósan nem tudja ellátni, a szervezeti egység által nyújtott közszolgáltatás iránti szükséglet megszűnt) az irányító szerv köteles felülvizsgálni a szervezeti egység jogi személyiséggel való felruházását, és indokolt esetben kezdeményezni a jogi személyiségű jogállás megszüntetését.

A 15-17. §-hoz

A már jelzett szabályt, a költségvetési szervek tevékenységének jellegéhez (illetve ez alapján az eltérő gazdálkodási szabályokhoz) kötődő differenciálást tükrözik a §-ok, definiálva a költségvetési szervek típusait, illetve altípusait.

A közhatalmi költségvetési szerv a klasszikus költségvetési gazdálkodás rögzített keretei között működhet, míg a közszolgáltató költségvetési szerv gazdálkodásának fő szabályai a közhatalmi szervhez képest rugalmasabb kereteket jelentenek, a tevékenységek közvetlenebbül igazodhatnak a tényleges - nemcsak a fő megrendelő állam által meghatározott - igényekhez.

A két alaptípus közötti alapvető elhatárolási ismérv a szerv létrehozásának alapvető céljaként, „legitim” hivatkozási alapjaként meghatározott közfeladat, illetve alaptevékenység jellege.

A közhatalmi költségvetési szervet alapvetően közhatalmi jellegű tevékenység(ek) ellátására, vagy ezekben való közvetlen közreműködésre (ld. pl. jogalkotás és jogszabály-előkészítés viszonya) hozzák létre. Az e törvény értelmezésében vett egyes közhatalmi jellegű tevékenységek (nem teljes körű) felsorolását is tartalmazza a 15. §. E körben megemlítendő, hogy államháztartási forrás, illetve európai uniós és más nemzetközi támogatások elosztásán - mint közhatalmi tevékenységen - magát a döntéshozó, nem pedig a döntés-előkészítő, „előelbíráló”, lebonyolító, végrehajtó jellegű tevékenységet kell érteni. Közhatalmi jellegűnek tekintendő általában tehát az a jogkör, amely rajta kívülálló szervek, személyek jogait, kötelezettségeit érintő (rájuk kiható) döntési jogot, hatáskört jelent.

A közszolgáltató költségvetési szervtípus szellemi (kutatás-fejlesztési, oktatási stb.) típusú, vagy inkább fizikai-technikai (így pl. településgazdálkodási, az anyaintézményt segítő, karbantartó, egyéb fenntartási) jellegű szolgáltatást nyújt. A közszolgáltató költségvetési szervek körén belül négy altípus különböztetendő meg: közintézmény, közintézet, vállalkozó közintézet és közüzem. Ennek indoka az eltérő tevékenységi-, és ezzel összefüggően eltérő irányítás és forrásstruktúra, amiből eltérő gazdálkodási szabályozási célszerűség adódik. Az alaptípus a közintézmény, amelyek köre az egyéb típusokba be nem sorolható - szellemi - közszolgáltatást nyújtó szerveket is magában foglalja. Besorolási szempontból külön meg kell említeni egyes országos jelentőségű közgyűjteményeket, melyek szakmai jelentőségük, és az ide sorolt más szellemi műhelyekkel való hasonlóság következményeként közintézet költségvetési szervként kell, hogy működjenek, külön törvényben való meghatározás alapján.

Csak olyan intézményt lehet vállalkozó közintézetként létrehozni vagy meglévő intézményt ilyennek besorolni, amely az itt felsorolt szaktevékenységeket végzi, bizonyos mértékben a működése piaci (kvázi piaci) jellegét bizonyító államháztartási, illetve államháztartáson kívüli eredetű bevételből gazdálkodik, a tevékenységét olyan körülmények között végzi, amit többi között az is jellemez, hogy a szolgáltatást igénybe vevők (részben vagy egészben) szabadon választhatnak az intézmények között. A vállalkozó közintézet által ellátott közszolgáltatásért külön jogszabályban meghatározott mértékben és esetekben hozzájárulást, illetve díjat fizetnek, mely díjak közvetlenül a vállalkozó közintézet vagy az általa ellátott közszolgáltatást finanszírozó szerv bevételét képezik. Az intézmény az irányító szervvel vagy (ha az eltér az irányító szervtől) a közszolgáltatást finanszírozó szervvel feladatellátási megállapodást, illetve finanszírozási megállapodást (szerződést) köthet, és ebben az ellátottak számához igazodó, normatív jellegű - a pénzben kifejezhető és mérhető teljesítmény költségszintű finanszírozását biztosító - bevételt juttat. (Az itt felsoroltak együttes feltételek.) A vállalkozó közintézetként történő besorolás nem definitív, de ugyancsak fontos további feltételeit az Áht. tartalmazza. A vállalkozó közintézet mint speciális költségvetési szervtípus létrehozásának feltételeiről külön (szakmai-ágazati) törvényeknek is rendelkezniük kell.

Közszolgáltató költségvetési szerv alaptevékenysége közhatalmi költségvetési szerv közfeladat-ellátását is segítheti. Ez az ún. háttérintézmény, amely nem külön szervtípus, hanem e törvény értelmezésében összefoglaló elnevezése a közhatalmi szervet, annak közfeladatai ellátását „háttérjellegű” („back-office”) munkával, tevékenységgel segítő bármely itt felsorolt közszolgáltató költségvetési szervnek.

Létezhet - nevesítés nélkül, atipikusan, de nem elhanyagolható mértékben - a közhatalmi és a közszolgáltató szervre jellemző tevékenységeket is művelő „vegyes” jellegű költségvetési szerv, ami azonban nem alkot külön kategóriát (17. §). A ma létező költségvetési szervek besorolását illetően a törvény záró rendelkezései között lévő átmeneti jellegű szabály nyújt iránymutatást. Általános szabály, hogy a „vegyes” jelleg előfeltétele megfelelő jogszabályi felhatalmazás.

Az itt leírt fő szabályozási elemekhez, fogalom-meghatározásokhoz illeszkedő, a különböző intézménytípusok szerint differenciált gazdálkodási szabályokat, feltételeket az Áht., annak végrehajtási kormányrendelete és más kapcsolódó (pl. ágazati, vagy speciális foglalkoztatási jogviszonyokat szabályozó) jogszabályok tartalmazzák.

A 18. §-hoz

A költségvetési szervek gazdaságtalan működésének egyik alapvető oka a kis intézményméret meghatározó volta, ugyanakkor az egyenként kiépített komplett szervezeti-funkcionális (s az ezzel járó létszám-) struktúra igen nagyszámú jogi személyiségű intézményből álló, területileg szétszórt intézményhálózatban túlzottan széles körben jelenik meg. A törvény ezért két funkcionális szervezettípust jelöl meg: az önállóan működő és gazdálkodó, és az önállóan működő költségvetési szervet. Ezek a költségvetési, gazdálkodási önállóság szintje, a lehetséges szakmai alapfeladat és az azt támogató szellemi, kisegítő fizikai, valamint infrastrukturális funkciók ellátásának eltérő köre szerint különböznek egymástól, s lehetővé teszik, hogy az adott funkció szempontjából legkedvezőbb, leggazdaságosabb üzemméret jöjjön létre az egyes funkcionális feladatok megfelelő intézményhez való telepítésével. A funkcionális jellegű besorolás tehát erősen kihat a gazdálkodási jellemzőkre, amelyeket a 27. § (Áht. 90. §) részletez tovább.

A megoldásokat a Kormánynak kell tovább részleteznie a § szövegében felsorolt szempontokhoz képest, hogy az alapítók a szervek csoportokba besorolásához támpontot kapjanak. A szakmai alapfeladatot ellátó humánkapacitás támogatására, segítésére szervezeti egységet alkotó szellemi és/vagy fizikai kapacitást, apparátust nem szabad bármely nagyságrendnél (létszám, kiadás) szervezni, működtetni. A pénzügyi és számviteli funkciók ellátására saját szervezeti egységet működtetni csak kormányrendeletben meghatározott esetekben lesznek jogosultak az önállóan működő és gazdálkodó szervek. (A hatályos rendeleti szinten előírt „önállóan gazdálkodó”, illetve „részben önállóan gazdálkodó” költségvetési szerv kategóriák e törvény tipizálása szempontjából nem relevánsak.) Az önállóan működő költségvetési szerv költségvetési kerete (elkülönítve, az irányító szerv által jóváhagyottan) egy másik költségvetési szerv, az „anyaintézmény” előirányzataiban szerepel. Ez a keret a legszűkebb szakmai funkciók (pl. bér, beszerzés) ellátására szolgál, s annak felhasználásáról a döntést az (önállóan működő) intézmény (vezetője) hozza. (Ez a kategória tehát szűkebb tartalmú a jelenlegi „részben önállóan gazdálkodó” költségvetési szervnél, amelynél az érdemi gazdálkodási jogosítványok teljes körűen biztosítottak.)

A 19. §-hoz

[Áht. 9. § (4)-(5) bekezdése]

Közfeladat meghatározása, előírása törvényi szinten vagy rendeletben történhet. A Kormány, illetve a helyi önkormányzat az Alkotmány alapján közvetlenül nyer felhatalmazást arra, hogy alkotmányos feladatkörében önállóan határozzon meg (írjon elő) állami, illetve önkormányzati feladatot. Hasonló jelleggel (bár nem eredeti jogalkotói hatáskör gyakorlása útján) lehetséges továbbá, hogy a nemzeti és etnikai kisebbségek jogairól szóló törvény alapján a helyi kisebbségi, valamint az országos kisebbségi önkormányzat önként vállaljon magára közfeladatot. E - szűkebb értelemben vett - közfeladatok előírása (önkéntes vállalása) elé állítja a § feltételként, hogy ilyen önálló feladat meghatározás csak valós pénzügyi fedezet megléte esetén lehetséges. A pénzügyi fedezet egyszeri (induláskori) és tartós (a folyamatos ellátást biztosító) meglétének megkövetelése a finanszírozó kényszerhelyzetbe hozását hivatott gátolni (ami pl. évközi feladat indításával állna elő). A financiális háttér biztosítható aszerint is, hogy a forrásra vonatkozóan felhatalmazás alapján külön rendelkezés történik (pl. jogszabály bevételről gondoskodik: díj előírása, emelése stb. révén).

A 20. §-hoz

[Áht. 24. § (13) bekezdése]

A § feljogosítja a fejezetet irányító szervet, hogy az irányítása alá tartozó költségvetési szervei költségvetési előirányzatai terhére év közben átcsoportosítást hajtson végre a fejezeti kezelésű előirányzatok javára abban az esetben, ha azok működési költségvetése előirányzatain feladat változása következtében megtakarítás keletkezik.

A 21. §-hoz

[Áht. 24/A. § (1)-(2) bekezdése]

A módosítás azt célozza, hogy támogatási célú fejezeti kezelésű előirányzat felhasználásával kapcsolatban döntéshozó testület is felállítható legyen és a testületi tagok tevékenységüket díjazás mellett is végezhessék.

A 22. §-hoz

[Áht. 24/B. § (4)-(6) bekezdése]

A fejezeti kezelésű előirányzatok maradványára vonatkozó rendelkezéseket állapítja meg a §. Az előírások lényegében - azokat pontosítva - a mai szabályokkal egyeznek meg.

A 23. §-hoz

(Áht. 48. § s) pont)

A belső kontrollrendszer új fogalmának (Áht. 120/B. §) bevezetése indokolja a módosítást.

A 24. §-hoz

(Áht. 49. §)

A tudományos szempontból (vezetéselméletileg) a pénzügyi tárgyú jogszabályokban régóta szakszerűtlenül használt „irányítás” és „felügyelet” fogalmak alapján, a „fejezetet irányító szerv” fogalom meghatározása, illetve újradefiniálása történik a §-ban. A szélesebb értelemben vett igazgatás (közhatalom gyakorlás) egyik alapvető belső rendező elve, hogy irányítási jogviszonyokon alapul. A közjogi jogalanyok között alapvetően hierarchikus (alá-fölérendeltségi) viszonyok vannak, a felettes szervnek módja van arra, hogy döntő mértékben befolyásolja az alárendelt szerv tevékenységét. A költségvetési szervre vonatkozó irányítási jogokat, a felügyelet (mint korlátozott irányítás) értelmezését általánosságban nem e törvény tartalmazza. Az Áht. feladata, hogy az „irányító szerv” pénzügyi-gazdálkodási jellegű jogait, kötelezettségeit leírja.

Az irányító (felügyeleti) szerv jogait számos esetben személyre (a vezetőre) ruházzák a jogszabályok, de sokszor magára a szervre. Az egyértelműség kedvéért e törvény általában a fejezetet irányító szervről beszél, és a joggyakorlás joga főszabály szerint a vezetőé.

A §-ban jogalapot nyer a középirányító szerv számára való irányítási jogok delegálása törvény vagy kormányrendelet útján.

A § (5) bekezdésében sorolja fel „katalógusszerűen” a fejezetet irányító szerv pénzügyi-gazdálkodási jellegű jogait, kötelezettségeit. A felsorolás a maihoz hasonló (kodifikációs szempontból újra megfogalmazott) szabályozást ad, de egyúttal pontosítja és ki is egészíti azt, így megjelölve az állam képviselőjét (mint a rábízott rendszer működtetőjét) a közfeladatok szervezett, követelményekhez és feltételekhez igazodó megvalósításában, érdemben meghaladva a forrásosztó funkciót. Új elem pl. a közfeladat jellegének megfelelő finanszírozási mód meghatározása, ami ebből adódóan differenciált. A kapacitás- (intézményi), a normatív és a feladatfinanszírozási módok ismérveit, a közöttük való választás szempontjait kormányrendelet részletezi majd. Külön előírás hív fel az átláthatósági (információszabadság körébe sorolt) kötelezettségek teljesítésére. További kiegészítés a fejezetirányításhoz tartozó gazdálkodó szervezetek tekintetében a vagyonkezelői jogok felelős gyakorlásához szükséges követelmények megfogalmazása (ami a közalapítványok mellett a másik, közpénzfelhasználással kapcsolatos negatív tapasztalatra történő reagálás). A vállalkozó közintézet-típus tekintetében az előírások (hatáskörök) tartalma a különös szabályokkal (mindenekelőtt Áht. 100/J. §) együtt értelmezhető pontosan. Lényeges, hiánypótló módosítás, hogy az önkormányzatok irányítási jogai - az általuk alapított költségvetési szervek - vonatkozásában a § rendelkezései (sajátosságaiknak megfelelően) alkalmazandók, egybefogva az államháztartás alrendszereire vonatkozó előírásokat.

A 25. §-hoz

(Áht. 61. §)

A § az elkülönített állami pénzalappal való gazdálkodásra nézve tilalmakat állapít meg az eddig is meglévő szabályozáshoz hasonlóan, egyúttal rendszertanilag a törvényben a megfelelő helyre átemelve az érdemben nem változó előírást, melynek célja az alap mint forrás védelme meghatározott jogügyletekben való részvétellel járó kötelezettségektől, illetve azok következményeitől, megakadályozandó a nehezen ellenőrizhető eladósodást.

A 26. §-hoz

(Áht. 69. §)

A § a helyi önkormányzat költségvetési rendelete tartalmát és összeállításának szabályait állapítja meg, a törvény egyéb rendelkezései alapján pontosítva a jelenlegi előírásokat.

A 27. §-hoz

(Áht. 86/C. §)

A § társadalombiztosítás pénzügyi alapjai gazdálkodására nézve tilalmakat állapít meg az eddig is meglévő szabályozáshoz hasonlóan, egyúttal rendszertanilag a törvényben a megfelelő helyre átemelve az érdemben nem változó előírást, melynek célja az alapok védelme meghatározott jogügyletekben való részvétellel járó kötelezettségektől, illetve azok következményeitől, megakadályozandó a nehezen ellenőrizhető eladósodást.

A 28. §-hoz

(Áht. 87. §)

E § rendelkezik arról, hogy a költségvetési szerv éves költségvetés, illetve az önállóan működő költségvetési szerv - mint a költségvetési szerv egyik szűkített körű kiadás-bevétel struktúrákkal működő gazdálkodási formája - költségvetési keret alapján gazdálkodik. E jogszabályhelyen is rögzítésre kerül, hogy a gazdálkodásnak a költségvetés „betartásán” kívüli szakmai és gazdálkodási követelményei és feltételei is vannak, amelyeket külön (ágazati, pénzügyi, funkcionális így pl. közbeszerzési, munkajogi) jogszabályok tartalmaznak. A költségvetési szervnek gazdálkodása és működése során bizonyos követelményeknek meg kell felelnie, melyeket rögzít és definiál a törvény, ezek: gazdaságosság, hatékonyság, eredményesség. E § és az Áht. más rendelkezései alapján újraszabályozásra kerül, illetve teljessé válik a költségvetési vezetési-szervezési, gazdálkodási ciklus minden eleme: a tervezés, a finanszírozás, a végrehajtás, a beszámolás és az ellenőrzés.

A költségvetési szervek működésének és fejlesztésének forrásait részletesen eddig az Áht. végrehajtására kiadott kormányrendelet szabályozta. A § részben átemeli, részben újradefiniálja - érdemben jórészt változatlan (már korábban reformértékűen átalakított) tartalommal - az egyes bevételi fajtákat, jogcímeket. A támogatás mint forrás-kategória mellett megjelenik a támogatásértékű bevétel, a közszolgáltatási és vállalkozási bevétel, illetve a közhatalmi bevétel mint bevételi fajta.

Az egyik cél, hogy a halmozódások, a tervezési és teljesülés-értékelési bizonytalanságok elkerülése céljából és a számlázási kötelezettség érvényesítésével radikálisan szűküljön az ún. átvett pénzeszközként tervezhető és elszámolható sokféle (megítélhetetlen jogcímű) bevétel köre. Ennél is fontosabb, hogy az egyes bevételfajták közgazdaságilag eltérő tartalmúak, illetve az egyes bevételekhez kapcsolódó eltérő jogosítványokat, szabályozási feladatokat is tükrözik, vagyis más-más felhasználási lehetőségeket jelentenek (ld. előbbi felsorolást).

Rögzíti továbbá a törvény, hogy a végső felhasználóknak továbbosztandó, továbbítandó ún. lebonyolítási célú pénzeszközök főszabály szerint nem illetik meg az ilyen bevétellel rendelkező költségvetési szervet, s így a halmozódás - vagyis ugyanazon pénzmozgás többszörös figyelembe vétele - elvi alapja is megszűnik e tekintetben.

(Áht. 88. §)

A törvény külön §-ban foglalja össze, tartalmazza a költségvetési szerv vezetésére vonatkozó általános szabályokat. Itt történik utalás a költségvetési szerv vagyonkezelésébe, használatába adott, illetve tulajdonosi jogkörében lévő vagyonnal kapcsolatos vagyonkezelői, tulajdonosi jogokkal kapcsolatos - a fejezetet irányító szerv vezetőjénél leírtakkal azonos - kötelezettségekre is.

A § tulajdonképpen pontosítja, illetve kiegészíti a költségvetési szerv (alapvetően egyszemélyi) vezetőjének felelősségi körében eddig is - de a gyakorlatban alig érvényesítve - előírtakat. A törvény által képviselt szemlélet egyik lényeges eleme a felelősség, illetve a kapcsolódó szankció megfogalmazása mulasztás esetére. A §-ban általános követelményként történik utalás külön jogszabály (pl. ágazati jellegű) - ennek hiányában irányító szerv - által előírtakra, melyek a vezetői beosztás betöltéséhez szükséges képesítési, végzettségi követelményeket, gyakorlatot meghatározzák. Ugyancsak általános követelményként írja elő a §, hogy a vezető kiválasztása előtt (pályáztatáskor) meg kell határozni a szerv működésével és gazdálkodásával kapcsolatos speciális képesítési, végzettségi követelményeket, valamint vezetői teljesítménykövetelményeket. Ezek az előírások nem „öncélúak”, hanem azt szolgálják, hogy a vezető képes legyen valóban megfelelni az intézmény működésére, illetve a vezető tevékenységére vonatkozó követelményeknek. E jogszabályokban kell rendelkezni az esetleges átmeneti rendelkezésekről is.

Lényeges szempont tehát az egyszemélyi vezetővel szembeni képesítési, végzettségi feltételekkel kapcsolatban, hogy az egyes jogszabályok ezáltal differenciáltan, a szerv működési, gazdálkodási tulajdonságaihoz, súlyához tudják igazítani az elvárt képesítés és gyakorlat szintjét, hiszen a „szakmai” vezető hoz az intézmény gazdasági helyzetét is érdemben meghatározó döntéseket.

Új szabályként jelenik meg, hogy - külön törvényben meghatározott esetek, vezetők kivételével - csak a vezető munkájának évente történő értékelését követően lehet a jutalmazásról, premizálásról (a vonatkozó jogszabályok szerint) dönteni, ez utóbbit függővé téve az (1) bekezdésben előírt kötelezettségek teljesítésétől.

(Áht. 89. §)

Egyre több alkalommal létezik arra vonatkozóan gyakorlat (kimondottan a civil-, hallgatólagosan a közszférában), hogy két vagy több (vezető beosztású) alkalmazott között a hatáskör megosztott (elnök-ügyvezető igazgató, illetve elnök-főtitkár stb.). Az e §-ban szabályozott megoldás azt a kettősséget, az abból adódó feszültséget oldja fel, ami egy költségvetési szerv működésére jellemző: a szakmai tevékenység és a gazdálkodás akár ellentmondó célrendszere. A menedzser-vezető alkalmazása egyes intézménycsoportoknál elkerülhetetlen, de ha ez egy személyben nem ad megnyugtató megoldást, bizonyos intézménytípusok esetén (legalább a közintézetek, vállalkozó közintézetek egy részénél) célszerű lehet a szakmai és az ún. menedzseri (gazdasági, szervezési stb.) vezetői feladatok személyek közötti elválasztása, a felelősség megosztásával együtt.

Az előzőtől eltérő megoldási mód, hogy ha törvény a közintézet (vállalkozó közintézet) vezetését több természetes személyből álló vezető testületre ruházza. Vállalkozó közintézet esetében ilyen vezető testület létrehozása kötelező. Ebben az esetben egy „board” típusú testület jöhet létre, amelyben a tagok gyakorolják az intézmény vezetésének a körébe tartozó jogokat és kötelezettségeket az erről szóló törvény, illetve az az alapján megalkotott rendelet szerint. Ebben az esetben a közös, testületi döntéseknek megfelelően a szervvel szemben a döntésekért viselt felelősség is közös: a gazdasági társaságok vezető testületi tagjaihoz hasonlóan egyetemleges.

Ugyancsak példák, megfontolások mutatkoznak arra, hogy (speciális, szakmai-ágazati) törvényben a vezetői (döntési) jogkörök érintetlenül hagyásával vagy kis mértékű korlátozásával (ld. pl. bizonyos döntésekben egyetértési jog), tanácsadó-ellenőrző testületet, illetve különleges, közpénzügyi érdekeket kifejezetten érvényesítő személyt („pénzügyi megbízott”) rendelnek az egyes vezetői feladatok „segítésére” bizonyos szervek esetén. Erre vonatkozóan állapít meg a törvény általános, garanciális jellegű szabályokat, azzal, hogy az erről szóló speciális törvény, kormányrendelet állapítja meg - az ágazati sajátosságoknak megfelelően - a lehetséges megoldások közül alkalmazandókat, a különféle részletszabályokat.

(Áht. 90. §)

A törvény keretszabályként meghatározza a költségvetési szerv éves költségvetésének (az önállóan működő költségvetési szerv esetén a költségvetési keret) elkészítési módját, tartalmát (előirányzatok, belső feltételek, jellemzők). Rögzíti, hogy a költségvetési tervezetet nemcsak a keretszámokhoz igazodó részletezett (lebontott) adattömegként kell előállítani, hanem szükséges más peremfeltételekhez, pl. a szakmai követelményekhez, bérpolitikai döntésekhez, finanszírozási technikákhoz is igazítani, s megfelelő módszerekkel megalapozni. Rögzíti továbbá a § a megvalósítási terv, illetve teljesítményterv tartalmának lényegét. E tervek a szerv költségvetésének részét képezik, azzal együtt kerülnek - a végrehajthatóság, a meghatározott feladatellátás teljesítésének garanciájaként - elfogadásra, valamint - megjelölt kivételektől eltekintve - irányító szervi jóváhagyásra. Ugyanitt rendelkezés történik a különféle tevékenységi körök (alaptevékenység stb.) elkülönített pénzügyi tervezéséről és elszámoltatásáról. A § rögzíti a költségvetések jóváhagyásával kapcsolatos hatásköröket, ezen belül tisztázva, hogy az önállóan működő és gazdálkodó költségvetési szerv éves költségvetése magában foglalja az irányító szerv által hozzárendelt önállóan működő költségvetési szerv - egyébként külön megállapított - költségvetési keretét.

(Áht. 91. §)

A rendelkezés a költségvetési szervi működés és gazdálkodás kiemelt területével, a humánerőforrással külön is foglalkozik: egyértelművé teszi, hogy a költségvetési szervnek meg kell terveznie minden - törvény szintű megalapozottságú - személyi juttatást. (Az intézmények egy része - forráshiányra hivatkozva - az évközi megtakarításokból fedez egyes kötelező juttatásokat.)

A költségvetési szervek (eltérő) kategóriáihoz igazodva differenciáltak a jutalmazási, más teljesítményösztönzési formák, mértékek. Meghatározásra kerülnek továbbá a külön feladatok elismerésének formái és számításának módjai.

Emellett a § meghatározza a létszám jóváhagyására vonatkozó jelenlegi rendelkezéseket akként, hogy - a Kormány irányítása alá nem tartozó szervek kivételével - a közhatalmi költségvetési szerveknél azt a Kormány, illetve a helyi önkormányzat képviselő-testülete kötelező feladatává teszi. A közszolgáltató költségvetési szerveknél pontosan leírt kivétellel az irányító szerv állapítja meg a létszám-előirányzatot (létszámkeretet). (Az év közbeni intézményi saját hatáskörű eltérési, módosítási lehetőségekkel más jogszabályhely foglalkozik.)

(Áht. 92. §)

A § deklarálja azt az általános elvet, hogy a költségvetési szerv szellemi és anyagi kapacitásával végzett (s így annak költségét jelentő) bármely tevékenységének bevételei a szerv működésének és fejlesztésének forrását képezik. Ez a főszabály megtörik pl. a különféle elvont, átadandó - a törvény alapján a központi költségvetést megillető stb. - bevételek körénél.

A költségvetési szerv alaptevékenysége körébe tartozó közszolgáltatások ellenértékét jogszabály, annak alapján az irányító szerv, vagy a költségvetési szerv állapítja meg, az irányító szerv előzetes jóváhagyásához kötve. Ez mind a közszolgáltatás „vásárlói” terhe, mind az intézmény működése, gazdálkodása, mind a fenntartó szempontjából fontos.

A költségvetési szerv - indokolt esetben, megfelelő korlátokkal - alaptevékenységén kívül kiegészítő, kisegítő és vállalkozási tevékenység folytatására jogosult. A rendelkezés kimondja, hogy e tevékenységek bevételeinek fedezniük kell e tevékenységek meghatározott jogcímű ráfordítását (azaz költségvetési támogatásból e tevékenységek nem finanszírozhatók) azzal, hogy közüzem esetén bármely tevékenység valamennyi forrásának fedeznie kell valamennyi ráfordítást, beleértve az amortizációt is.

Meghatározza továbbá a törvény, hogy egyes központi közhatalmi költségvetési szervek esetében a kiegészítő és a kisegítő tevékenység ellenértékének jogcíméről, mértékéről törvény, kormányrendelet vagy miniszteri rendelet (nyilvános szabályzat) ad szabályozást. Ezt a megoldást az egyediség indokolja. [Az alaptevékenység bevételeiről az Áht. 87. §-ának (3) bekezdése, valamint 99. §-a rendelkezik.]

(Áht. 93. §)

A költségvetési szerv előirányzatai (keretei) felhasználása tekintetében fizetési kötelezettségeket vállalhat. Az Áht. 100/B. §-ában határozza meg a kötelezettségvállalás fogalmát. Az általános elv az, hogy a költségvetési szerv jellemzően éves előirányzataiból (kereteiből) gazdálkodva, éves szinten vállal kötelezettséget, és teljesíti azokat. Azonban életszerűen vannak olyan kiadások (rendszeresen ismétlődő, nem a naptári évhez igazodó feladatok vagy hosszabb teljesülési idejű szerződések), melyek tekintetében megfelelő feltételekkel indokolt több évre is (több év költségvetésében megjelenő előirányzatok terhére) kötelezettséget vállalni. Ennek megfelelően törvényi szinten rendezésre kerülnek a költségvetési szervek éven túli kötelezettségvállalásainak alapvető szabályai. Ezáltal egyértelművé válik, hogy vállalható több évre előre kötelezettség, de a fedezetet a pénzforgalmi teljesítési időpontokhoz igazodóan kell az adott évi költségvetésekben megtervezni, nem szabad a forrásokat a megvalósítás első évében beépíteni a költségvetésbe.

(Áht. 94. §)

Költségvetési szerv esetén a működés és gazdálkodás alapja az éves költségvetés. Ehhez képest speciális esetként jelentkezhet, amennyiben év közben, a költségvetésbe be nem tervezetten érkezik pénzügyi forrás meghatározott közszolgáltatás ellátására. E körben tipikusan az irányító szerv is (pl. fejezeti kezelésű előirányzatból, pályázat útján) juttathat év közben forrást az irányítása alá tartozó szervnek. Ezen kívül egy másik atipikus finanszírozási formát jelent, amikor a közszolgáltatás ellátása körében nem az irányító szerv, hanem egy attól eltérő („finanszírozó”) szerv juttatja forráshoz jellemzően a vállalkozó közintézetet és a közüzemet. Az ezen (irányító szervtől eltérő) szerv által finanszírozott valamennyi közszolgáltatás tekintetében állapít meg kötelezettséget a vállalkozó közintézet és a közüzem vonatkozásában a §. Ezen esetek jogi megoldási formája, kerete, egyúttal a számonkérhetőség, az elszámoltathatóság alapja egy speciális megállapodás. Ez a feladatellátási megállapodás, melynek kötelező tartalmi kellékeit írja le a §.

(Áht. 95. §)

Költségvetési szerv esetén az éves költségvetési előirányzatok (keretek) jelentik a gazdálkodás, a kötelezettségvállalások alapját. E keretek között a szerv alapvetően önállóan dönt. A személyi juttatási előirányzatok tekintetében is kiindulópont az ún. „bértömeg gazdálkodás” mint régóta alkalmazott szabályozás. Ezt a külön törvény szerinti teljesítményértékelési rendszer, valamint a létszámkapacitás megtervezhetősége és megtarthatósága (ld. Áht. 91. §-ában és a 100/G. §-ában a közhatalmi szervekre, a 100/H. §-ában a közintézményekre vonatkozó előírásokat) korlátozza, illetve kiegészíti.

(Áht. 96. §)

A § felhatalmazást ad az irányító szervnek, hogy - törvény eltérő rendelkezése hiányában - az eredeti támogatási előirányzattal nem rendelkező (ún. kizárólag „saját bevételből” gazdálkodó) szervek számára befizetési kötelezettséget írhasson elő, az ilyen befizetés mértékének legfelső értékét is megadja a törvény. Más esetekben is a költségvetési szervek, bizonyos körben és feltételekkel, elvileg végezhetnek vállalkozási tevékenységet. A § alapján az ilyen (nyereségérdekelt) tevékenység eredményét elsősorban az alaptevékenység (azaz a közfeladat) ellátására (vagy azzal összefüggő fejlesztésre) kell „visszaforgatni”, az ezen felüli a részt a társasági adó általános mértékével azonos befizetési kötelezettség terheli. Bizonyos szervi körben kötelező lesz a számviteli törvény szerinti ún. eredményszemléletű könyvelést, beszámolást (is) végezni, az így számított eredmény felhasználása tekintetében az előbbihez hasonló szabályt állapít meg a törvény.

(Áht. 97. §)

A § az előirányzat-módosítás és az előirányzat-átcsoportosítás fogalmát, alapvető szabályait, illetve az ezzel kapcsolatos feladat- és hatásköröket állapítja meg, lényegében a jelenlegi módon.

(Áht. 98. §)

E § speciális esetek leírásával kiegészíti a jelenlegi szabályokat. Alapvető a szolgáltatásban és a gazdálkodásban hosszú távú érdekek előnyben részesítése, a személyi juttatások és a felújítás „kemény” előirányzatként kezelése, a tervszerűség erősítése. Kimondja, hogy a költségvetésben megtervezett működési és felhalmozási költségvetés, valamint a kölcsönök előirányzat-csoportok között a Kormány irányítása alá tartozó közhatalmi költségvetési szerv esetében bizonyos mérték (hányad és összeg) felett a Kormány, ez alatt, illetve más közhatalmi költségvetési szerv esetében az irányító szerv engedélyezhet átcsoportosítást. Az ilyen átcsoportosításokat viszont a közszolgáltató költségvetési szerv vezetője saját hatáskörben hajthatja végre. A működési és felhalmozási költségvetésen, valamint a kölcsönök előirányzat-csoportokon belül a kiemelt előirányzatok között valamennyi költségvetési szerv esetében a szerv vezetője saját hatáskörben csoportosíthat át. Általános korlátot jelent ezen átcsoportosítások vonatkozásában, hogy - adott kiadási-bevételi főösszegen belül - nem növelhetik a személyi juttatások előirányzatát (kivéve pl., ha az év közbeni, az előirányzatok jóváhagyásakor még nem ismert jogszabály-változás azt szükségessé teszi), és nem csökkenthetik a felújításra előirányzott összeget, vagy csak úgy csökkenhet ez utóbbi összeg, ha a felújítást más előirányzatból finanszírozzák. (Kivételt képez e körben a vállalkozó közintézet és a közüzem.) Ugyancsak (mint eddig) korlátozott az ún. „számlás foglalkoztatás” pénzügyi kerete, de mód van a „visszaszervezésre”.

(Áht. 99. §)

A § egy helyen tartalmazza a szervek (tervezetten felüli) többletforrásainak felhasználására vonatkozó előírásokat. A költségvetési szerv többletbevételeit általában az irányító szerv egyidejű tájékoztatásával, a tényleges többletnek megfelelő összegű, saját hatáskörű előirányzat-módosítás után, kormányrendeletben (önkormányzati körben önkormányzati rendeletben) szabályozott módon (nem fellazítva a jóváhagyott költségvetést) használhatja fel. E körben egyes közhatalmi jellegű bevételek esetében külön szabályozás visszajuttathatja a többletfeladatokkal összefüggően felmerülő többletköltségek pénzügyi fedezetét az intézménynek.

Végül e § állapítja meg, hogy többletfeladat elvégzésekor a költségvetési szervnél a személyi juttatások előirányzatának növelése milyen forrásból, milyen módon és feltételekkel hajtható végre.

(Áht. 100. §)

A pénzmaradványra, illetve az előirányzat-maradványra vonatkozó rendelkezéseket állapítja meg a §. A pénzmaradványok, illetve előirányzat-maradványok tekintetében alapvetően felülvizsgálati eljárásokat kell lefolytatni. A feladatelmaradással összefüggően fel nem használt, illetve kötelezettségvállalással nem terhelt (le nem kötött) maradványok főszabály szerint visszafizetendők, azzal, hogy a kötelezettségvállalással nem terhelt maradvány egy hányada (gazdálkodási hatékonyságot feltételezve, illetve „kényszerköltést” megelőzendő) megilleti az intézményeket. Közintézeteknél, vállalkozó közintézeteknél, közüzemeknél teljes a gazdálkodási lehetőség. A normaszöveg további része megerősíti az eseti fiskális érdekű intézkedések eddigi lehetőségét és a kötelezettségvállalással nem terhelt maradványok rugalmas felhasználhatóságát, itt is kedvezményezve a vállalkozó közintézetet.

(Áht. 100/A. §)

E § általánosan előírja a költségvetési szerv számára, hogy az általa ellátandó közfeladatok ellátásáról, illetve költségvetése végrehajtásáról (a részére meghatározott teljesítménykövetelmények, illetve általa kötött feladatellátási megállapodások teljesítéséről) beszámolni köteles (a vezető felelőssége mellett), mely beszámolót az irányító szerv felülvizsgálja és értékeli. Bár az önállóan működő és gazdálkodó költségvetési szerv beszámolója szükségszerűen magában foglalja a hozzárendelt önállóan működő intézményét is, a tartalmi felelősség ez utóbbi vezetőjét terheli.

(Áht. 100/B. §)

A § határozza meg a költségvetési szerv előirányzatainak (kereteinek) tényleges (gyakorlati) felhasználására vonatkozó szabályokat. A jogszabályhely megadja a kötelezettségvállalás fogalmát, leírja a kötelezettségvállalási folyamat eljárási, garanciális szabályait. Így pl. előírásra kerül, hogy ki jogosult a szerv nevében kötelezettséget vállalni, mely ellenjegyzési kötelezettséggel terhes, előtte pedig meg kell győződni arról, hogy a jóváhagyott költségvetés, illetve költségvetési keret fel nem használt és le nem kötött része biztosítja-e a pénzügyi fedezetet.

A külső, szerződő felek számára garanciális jellegű, a felettes szerv számára a megfelelő pénzügyi kontrollálást, kármegelőzést motiváló előírás, hogy a költségvetési szerv tartós fizetési nehézségei esetén más költségvetési szerv, illetve jóhiszemű harmadik személy irányában fennálló tartozásaiért irányító szerve (mögöttesen) helytállni tartozik. Az elsődleges felelősség az intézményt terheli, melyet az irányító szerv a még nem tartós adósság ismeretében és egyéb (pl. ellenőrzési) tapasztalatokra támaszkodva érvényesíthet, megelőzve a saját kötelezettsége keletkezését. Ez az előírás közvetve a közpénzt finanszírozó adófizetőt is védi. Amennyiben pedig az irányító szerv sem képes a (mögöttes) helytállásra, akkor az adós központi költségvetési szerv irányító szerve a Kormány felé indítványozhatja a hitelezői igény kielégítését.

(Áht. 100/C. §)

E § rögzíti, hogy az önállóan működő költségvetési szerv a költségvetési kerete terhére vállalhat kötelezettséget és igazolja azok szakmai teljesítését. A tényleges pénzügyi-gazdasági feladatokat az irányító szerv által kijelölt másik (tipikusan önállóan működő és gazdálkodó) költségvetési szerv látja el.

(Áht. 100/D. §)

A § általános elvként deklarálja, hogy a költségvetési szervnek a jogszabályban, megállapodásban stb. rögzített időpontban eleget kell tennie fizetési kötelezettségének.

A fizetési fegyelem fenntartása, a gazdasági, pénzügyi folyamatok megfelelő likviditási mederben tartása, kiegyensúlyozottsága, valamint az esetlegesen kialakuló fizetésképtelenség megelőzése céljából különleges jogokkal felruházott személy kerülhet a költségvetési szervhez kirendelésre: ez a kincstári, illetve önkormányzati biztos. A kincstári és az önkormányzati biztosra, és a gazdálkodási önállóságában korlátozott költségvetési szerv működésére vonatkozó részletszabályok meghatározása kormányrendeletben történik meg. Az irányító szervnek intézkedési kötelezettsége van kisebb adósságállomány előállása esetén. A leírt rendszer kisebb módosítással megfelel - mind a központi, mind az önkormányzati körben - a jelenlegi előírásoknak (Áht. és végrehajtási rendelete).

(Áht. 100/E. §)

A § alapvetően a már régóta meglévő, rögzült szabályokat tartalmazza a költségvetési szervek (nehezen ellenőrizhető) eladósodásának megakadályozására. Új előírásként kivételt jelent e körben a megelőlegezési, likviditási kölcsön, illetve a fejlesztési hitel felvételének kormányrendeletben részletesen szabályozott lehetősége költségvetési szerv számára (ld. Áht. 100/I. §, 100/J. §).

(Áht. 100/F. §)

A § meghatározza azokat az eseteket, feltéteket és korlátokat, amelyek az ún. civil szféra (társadalmi szervezetek, alapítványok stb.) költségvetési szerv általi támogatására, valamint az egyesülési jog költségvetési szervek tekintetében való érvényesülésére vonatkoznak. Alapelv, hogy (a helyi önkormányzati kör kivételével) közhatalmi költségvetési szerv és központi közszolgáltató költségvetési szerv ilyen „civil” szervezeteket nem hozhat létre, azokhoz nem csatlakozhat. A rendelkezések egyébként alapvetően a jelenlegi szabályozásnak felelnek meg.

(Áht. 100/G. §)

Az előző §-okban leírt általános szabályokat követően a költségvetési szervek tevékenységének jellegéhez kötődő differenciálást tükrözi e §, meghatározva a specialitásokat, a más típusoktól eltérő gazdálkodási szabályokat.

A közhatalmi költségvetési szerv a „klasszikus” költségvetési gazdálkodás (itt lényegre törően rögzített) keretei között működhet, összhangban az ide tartozó (központi költségvetési körben a szélesebb kört alkotó) szervek tevékenységének jellegével. Legfontosabb szabályozási elemek: a pénzügyi források, a létszám meghatározása, az ösztönzés módja (más jogszabályokra utalással), az előirányzat-módosítási hatáskörök, finanszírozás rendje; jellemzően adminisztratív, korlátozó, a tervezés szerepét erősítő eszközrendszer.

A közhatalmi költségvetési szerv alaptevékenysége mellett kisegítő, kiegészítő és vállalkozási tevékenység végzésére csak kivételesen jogosult.

A § megadja azt a lehetőséget is, hogy a különleges forrásszerkezetű, illetve a többségében a közszolgáltató szervekre jellemző, közszolgáltatást végző foglalkoztatottakat alkalmazó közhatalmi költségvetési szerv a rugalmasabb, közintézményre vonatkozó gazdálkodási szabályokat alkalmazhassa. E szabályok alkalmazásának tényét a közhatalmi költségvetési szerv alapító okiratának tartalmaznia kell.

(Áht. 100/H. §)

A § az előzőhöz hasonlóan leírja a közszolgáltató szerv gazdálkodásának speciális jellemzőit - markánsan rugalmasabb, esetenként altípusok szerint differenciáló elemeket megfogalmazva. E megkülönböztetések indoka az eltérő - egy-egy altípusnál viszont összhangban lévő - tevékenységi-, irányítási- és forrásstruktúra, amiből eltérő gazdálkodási szabályok adódnak.

Mivel tehát e szervtípus heterogén, külön törvény egy-egy gazdálkodási elemre, más kérdésekre további eltéréseket is megfogalmazhat. Fontos elem a gazdálkodás - egyik vetületében - feladatalapúsága, teljesítménykövetelménye, ehhez igazodóan „eredményszemlélete”. (A heterogenitás jellemző példája, hogy a közintézménynél - szemben a közintézettel - a jutalmazásnak fedezete lehet a személyi juttatások évközi megtakarítása és a tervezettet meghaladó (többlet)bevételnek a jutalmazásra fordítható része mellett a költségvetési támogatásként megtervezett előirányzat is.)

Az alaptevékenységtől eltérően a kisegítő, kiegészítő és vállalkozási tevékenységek tekintetében általános (a közhatalmi szervekre nézve is kötelező) szabályként érvényesül, hogy azok a felesleges kapacitások kihasználására, az alaptevékenység teljes mértékű kifejtése mellett (és nem annak rovására), annak forrásai bővítésére folytathatók. A kapacitásnak - hiszen nem „piaci vállalkozás”-ról van szó - az alaptevékenységhez kell igazodnia.

A teljesítményterv és a feladatellátási megállapodás viszonyában lényeges pont a közszolgáltatások egyes ágazataiban (pl. egészségügy), hogy ha kizárólag feladatellátási (finanszírozási) megállapodás alapján jut (finanszírozó szervtől) forráshoz a vállalkozó közintézet vagy a közüzem, abban az esetben nem kell teljesítménytervet készíteni, hiszen ebben az esetben lényegében a (irányító szerv által meghatározott) teljesítménytervvel azonos funkcióval és tartalommal bíró dokumentumot jelent a megállapodás.

Bővíti a megtervezésre került különféle források és kiadások (előirányzatok) terhére végrehajtott illetményelemelések köréhez képest a lehetőségeket a teljesítményösztönzésre azzal, hogy beemeli a szövegbe a tervezettet meghaladóan képződő források felhasználását a piaci környezettel is rendelkező költségvetési intézményeknél. Ez esetben fontos a bevétel tartóssága, illetve a juttatás határidőhöz kötése.

(Áht. 100/I. §)

A § a közszolgáltató költségvetési szervek közül a közintézet, a vállalkozó közintézet és a közüzem számára lehetővé teszi, hogy - kormányrendeletben meghatározott feltételekkel - a kincstártól megelőlegezési, likviditási kölcsönt vegyen fel, valamint a közszolgáltatási bevételének a ráfordítások elszámolását követően fennmaradó összegéből, a vállalkozási eredményéből, vállalkozási tartalékából az államháztartáson kívüli forrásból származó részt a kincstárnál hasznosítsa, értékpapír vásárlásra fordítsa, illetve gazdálkodó szervezetét támogassa. Az előírások azt az igényt kívánják kielégíteni, hogy e szellemi, illetve fizikai (technikai) jellegű közszolgáltatást nyújtó szervek gazdálkodási tevékenységük folyamatosságát, racionalitását hatékonyabban tudják biztosítani.

Ugyancsak e § alapján egyrészt külön törvényben meghatározott esetben a közszolgáltató költségvetési szerv (a vállalkozó közintézet minden esetben) a számvitelről szóló 2000. évi C. törvény szerinti üzemgazdasági (eredmény-)szemléletű könyvvezetésre, illetve beszámolásra is kötelezhetővé válik. E külön könyvvezetési kötelezettség mellett természetesen e költségvetési szervek másokhoz hasonlóan továbbra is kötelesek lesznek a külön jogszabályban meghatározott (módosított teljesítés szemléletű) nyilvántartást is vezetni. Másrészt a vállalkozó közintézet, valamint külön törvényben meghatározott más közszolgáltató költségvetési szerv éves beszámolója tekintetében kötelező lesz könyvvizsgálatot végeztetni.

A tevékenység jellege szerint közintézetként besorolt egyes, „hagyományosabb” vezetés, keretek, forrásstruktúrák közt gazdálkodó intézmények esetén a törvény lehetőséget ad e gyakorlatnak megfelelő „konzervatívabb”, kevésbé rugalmas, klasszikus közintézményi gazdálkodási „rezsim” alkalmazására, illetve ennek fordítottjaként a közintézetre vonatkozóan e törvényben megállapított követelményeket teljesíteni tudó közintézményekre a rugalmasabb gazdálkodási „rezsim” alkalmazhatóságára.

A törvény alapján önálló jogi személyiséggel lehet egy költségvetési szerv szervezeti egységét felruházni. A hatékonyság növelése céljából indokolt megadni azt a lehetőséget, hogy külön törvény közintézet költségvetési szerv jogi személyiségű szervezeti egysége tekintetében a vállalkozó közintézetre jellemző és szervezeti egységek tekintetében is értelmezhető bizonyos jogokat, kötelezettségeket állapítson meg.

(Áht. 100/J. §)

Speciális esetként szabályozza a § azt a szervezeti kört, amely a források tekintetében „versenyszerű” helyzetben működne, ennek megfelelően nagyfokú szakmai-gazdálkodási önállóssággal bírna. Az ún. vállalkozó közintézetként történő besorolásról az irányító/felügyeleti szerv dönt, illetve központi költségvetési szervek esetén - a felsőoktatásnál az intézmény kezdeményezésére - az irányító/felügyeleti szerv (a tárca) javaslatára a Kormány adhat engedélyt. Az ilyen szervként való besorolás általános feltételeit rögzíti a § (melyeket külön törvény konkretizálhat és kiegészíthet): a költségvetési szerv működése pénzügyi keretében a társadalombiztosítás pénzügyi alapjaiból származó bevétel, a külön törvényben meghatározott és az adott közszolgáltatás igénybevételével összefüggően teljesítményarányosan megállapított (felsőoktatásnál a képzési és a fenntartói) támogatás, valamint az államháztartáson kívüli eredetű bevétel együttesen legalább három éven át egyharmadot meghaladó arányú kell legyen, ezen kívül az Áht. 100/K. § (1) bekezdésének b)-i) pontjában foglalt - piaci jellegű körülmények közötti közfeladat-ellátási - feltételekkel kell működnie. Végül a vállalkozó közintézetről (illetve azok köréről) szóló külön törvénynek az ún. mögöttes - az Áht. 100/B. § (5) bekezdésében és a Ptk.-ban foglalt - helytállási kötelezettséget ki kell zárnia, vagy e kötelezettség kielégítésének alapját a vállalkozó közintézet (4) bekezdés szerinti tulajdonában lévő vagyonára kell korlátoznia, vagy a fizetésképtelenség miatt, vagy egyéb okból megszűnő szerv valamennyi elismert vagy nem vitatott pénz- vagy pénzben kifejezett tartozásának rendezéséről egyéb módon megfelelően kell rendelkeznie.

Az elvárt teljesítményt - a kormányrendeletben foglalt feltételrendszer alapján - az irányító szerv (a „fenntartó”) vagy - ha az irányító szervtől (fenntartótól) eltér - a (közszolgáltatás ellátásért felelős) finanszírozó szerv és az intézmény közötti megállapodás (szerződés) tartalmazza. Lényeges specialitás még, hogy ezen intézménynek fejlesztési hitel felvételére is lehetősége van (a „bázisalapú” támogatás megszüntetésével), de időbeli és (abszolút értelemben vett) mennyiségi korláttal. A szerv csak az ún. saját vagyonát kötheti le (terhelheti meg) hitelei biztosítékaként.

E szervtípusnál kötelező továbbá az ún. eredményszemléletű számvitel alkalmazása, itt részletezett funkciójú vezető testület létrehozása, továbbá könyvvizsgáló megbízása. A könyvvizsgáló szerepe a vállalkozó közintézet pénzügyi helyzetének folyamatos nyomon követése, ellenőrzése, így ezen belül különösen a pénzügyi kockázatok, adósságállomány elemzése. Jelentős pénzügyi kockázat, veszélyeztető körülmény észlelése esetén értesítési kötelezettsége van a költségvetési szerv vezető testülete felé, és kezdeményeznie kell elhárító intézkedés megtételét; eredménytelenség esetén pedig az irányító szerv felé kell jeleznie az aggodalomra okot adó állapot fennállását.

A 29. §-hoz

A közfeladat-ellátás egyik formája a nem költségvetési szerv által történő feladatvégzés. A törvény alapján az Áht. egy külön fejezetében összegezve tartalmazza a különféle (közpénzből, közvagyonból alapított, tulajdonolt) gazdálkodó szervezetekre vonatkozó előírásokat. Lényeges szempont, hogy egyrészt az önkormányzati vagyon tekintetében az Alkotmány és a helyi önkormányzatokról szóló törvény, az állami vagyon tekintetében pedig az állami vagyonról szóló törvény általános jellegű szabályokat állapít meg, melyeket nem lehet figyelmen kívül hagyni. E körben tehát az Áht. olyan speciális előírásokat határoz meg, melyek fő szempontokként érvényesítik a közpénzek felhasználásának, a közvagyon hasznosításának ésszerűségét, hatékonyságát, átláthatóságát, valamint a közfeladatok eredményes, kiszámítható és biztonságos ellátását.

(Áht. 100/K. §)

A fejezet első §-a tartalmazza azon általános (együttes) előfeltételeket, melyek meglétekor ésszerűen felvethető, szóba kerülhet a gazdálkodó szervezet útján való közfeladat-ellátás. Ezen általános előfeltételek teljesülése esetén teszi lehetővé a §, hogy különös (speciális) vagy egyedi jelleggel rendelkezni lehessen gazdálkodó szervezet útján történő közfeladat ellátásáról. Mivel közhatalom gyakorlása nem történhet (vagy csak törvényi kivétellel) gazdálkodó szervezetként, ezért ilyen megoldás a közszolgáltatások ellátása körében merülhet fel. E § nem határolja be az állami-önkormányzati tulajdon, a közvagyon mértékét (arányát) az adott gazdálkodó szervezetben, hasonlóképpen minimális tulajdoni arány sem kerül előírásra, meghagyva a mozgásteret e körben.

(Áht. 100/L-100/N. §-ok)

A költségvetési szervek gazdálkodó szervezeteire vonatkozó ezen §-ok jórészt a már évek óta az Áht.-ban lévő előírásokat tartalmazzák, egyúttal - a törvény más részeivel való összhang biztosítására - kis mértékben módosítva azokat. Ezen kívül bizonyos általános szabályok kikerültek az Áht.-ból és az állami vagyonról szóló törvénybe lettek átemelve.

Lényeges új előírások:

- központi költségvetési szerv - az állami vagyonról szóló törvénnyel összhangban - tulajdonosi jogokat csak külön szerződés alapján gyakorolhat;

- törvény eltérő rendelkezése hiányában a gazdálkodó szervezet bevétele nem származhat tartósan túlnyomóan (kétharmadot meghaladó arányban) államháztartási forrásból. Az ilyen szervezet költségvetési szervi formában (annak a közforrásokra kialakított szabályrendszerével) működhet hatékonyan, egyébként indokolt intézkedni a gazdálkodó szervezeti működésnek megfelelő, jelentősebb nem államháztartási („saját”) forrásarány kialakulásáról. A jelenlegi gyakorlat diszfunkcionális, nem indokolható előnyöket, jogokat biztosít. Ez a megközelítés a költségvetési források jellegének megfelelő szakmai és gazdálkodási követelmények érvényesülését szolgálja;

- az eddig e téren tapasztalható visszaélések megakadályozása céljából indokolt elkerülni, hogy a Kormány irányítása alá tartozó költségvetési szervek ún. háttérintézményi célra a gazdasági társasági, vagy más gazdálkodó szervezeti formát felhasználják;

- az egyes - így különösen a statisztikailag a „kormányzati szektorba tartozó” - gazdálkodó szervezetek eladósodása, vagyonvesztése fontos, hogy ne történhessen ellenőrizetlenül, kontrollálatlanul. Ezért új szabályként jelenik meg, hogy bizonyos mérték felett a gazdálkodó szervezet hitelfelvételéhez, kezességvállalásához, ingyenes vagyonjuttatásához stb. az irányító szerv, illetve központi költségvetési szerv esetén a Nemzeti Vagyongazdálkodási Tanács előzetes engedélye szükséges. (Kivételt képezhet e szabály alól az a kör, amely tekintetében az állami vagyon hasznosítására irányuló szerződésben történik hasonló esetek szabályozása.)

(Áht. 100/O. §)

A közfeladat-ellátásban szervezeti szempontból főszabályt jelentő költségvetési szervi feladatellátás bizonyos körben - az Áht. 100/K. §-ában foglalt előfeltételek meglétekor - lehetséges, hogy más formát öltsön, és gazdálkodó szervezet formájában történjen.

A főszabály szerint költségvetési szerv által ellátott közszolgáltatás gazdálkodó szervezet útján való ellátásánál általános követelmény, hogy törvényi szinten (tipikusan az adott közszolgáltatásról szóló szakmai, ágazati törvényben) vagy (a szervezeti megoldási módokban és az önkormányzati vagyonnal való rendelkezésben nagyobb autonómiával rendelkező helyi önkormányzat esetén) helyi önkormányzati rendeletben kell lehetővé tenni.

Az utódszervezet alapításához, illetve a költségvetési szerv ezzel összehangolt megszüntetéséhez kapcsolódóan fontos, hogy egyedi jellegű, külön engedélyhez kötött a közfeladat átadása, és megfelelő garanciális előírásokat is tartalmaz a § - az ellátás biztonsága, a hitelezői érdekek, a megszűnő szerv által foglalkoztatottak, illetve a közpénz és közvagyon védelme érdekében. Így akként valósítható meg a közfeladat költségvetési szervtől gazdálkodó szervezetnek történő átadása, hogy az elődszervezet megszüntetése összehangolt az utódszervezet létrehozásával, és a közfeladat ellátásának folyamatossága biztosított; az új gazdálkodó szervezet a költségvetési szerv megszűnésének napját követő nappal megkezdheti (folytathatja) a közfeladat-ellátást. Állami, önkormányzati vagyon feletti rendelkezés csak kivételesen - külön törvény, illetve önkormányzati rendeletben meghatározottak szerint - haladhatja meg a vagyonkezelői jogot, és kivételesen kerülhet a közvagyon gazdálkodó szervezet tulajdonába.

(Áht. 100/P. §)

A közfeladat ellátásának költségvetési szervről gazdálkodó szervezetre történő átszállása mellett azzal ellentétes irányú feladatátadás is lehetséges, és ez is bizonyos pontokon szabályozandó folyamat (köznapi szóval ez a feladatellátás „visszaszervezése”).

A „visszaszervezés” végrehajtása során (is) fontos kritérium, hogy a közfeladat-ellátás folyamatos, annak átadása-átvétele zökkenőmentes legyen, fennakadás nélkül történjen. Ezért fontos, hogy a létrejövő, vagy újonnan kijelölt költségvetési szerv a gazdálkodó szervezet közfeladat-ellátó tevékenységének megszűnésétől rögtön biztosítani tudja a további ellátást. A jogutód nélküli megszüntetés formája cég esetében a végelszámolás. Azonban a közfeladat-ellátás tekintetében tulajdonképpen jogutódlás következik be, vagyis a jogutód nélküli megszüntetés elve valójában megtörik az állami-önkormányzati cég közfeladat-átadása esetén. A jogbiztonság követelménye alapján lényeges rendezni, hogy hogyan alakul a gazdálkodó szervezetnél foglalkoztatottak sorsa, megszűnik, vagy ugyanolyan, esetleg más keretek, jogviszonyok között kerül sor a továbbfoglalkoztatásra. Amennyiben a gazdálkodó szervezet megszüntetése (a döntést az alapító hozza meg) és költségvetési szerv ezzel összehangolt alapításakor a foglalkoztatottakat illetően jogviszonyváltás következik be, akkor a Munka Törvénykönyvében foglaltak (86/B-86/C. §) alkalmazhatók.

A közfeladat-ellátás biztonsága miatt, a zökkenőmentes átadás érdekében teszi lehetővé a §, hogy megfelelő előkészületek történjenek a lényeges kérdésekben. Így a megszüntetésre irányuló jogi procedúra megindítását közvetlenül követően a közfeladat átadásával kapcsolatosan szerződést köthet a gazdálkodó szervezet az átvevő költségvetési szervvel a szükséges források átadásáról, szerződésből eredő vagyoni jogok és kötelezettségek átruházásáról, valamint a gazdálkodó szervezet által kötött szerződésbe történő belépésről, azzal a céllal, hogy gördülékenyebbé váljon a közfeladat-ellátásának átvétele, a közszolgáltatások nyújtása. E körben lehetőséget ad e § arra, hogy az említett költségvetési szerv különféle - a gazdálkodó szervezet megszűnésével összefüggő - közterhek megfizetéséért kezességet vállalhasson, vagy azokat átvállalhassa (pl. általános forgalmi adó). E megállapodások feltétele a költségvetési szerv irányító szervének engedélye.

Előfordulhat az is, hogy a közfeladatot ellátó gazdálkodó szervezet már fizetésképtelen állapotba kerül. Erre az esetre a § az általános (felszámolási) szabályok alkalmazását írja elő. Azon jogviszonyok esetében, amelyeknél törvényileg kizárt, vagy feltételekhez kötött, hogy a költségvetési szerv alanyuk legyen (pl. hitelszerződés), a felszámolás során kötelezően rendelkezni kell.

A 30. §-hoz

(Áht. 101/A. §)

A fejezeti kezelésű előirányzatok támogatása rendelkezésre bocsátásának ütemezéséről eddig csak kormányrendeleti szinten történt rendelkezés. Ebből adódóan a jóváhagyott támogatásokat jellemzően egy összegben bocsátották rendelkezésre. Szükséges ezért törvényi szinten rendelkezni, hogy főszabály szerint a támogatások rendelkezésre bocsátása - a feladatokról való egyedi döntésekhez igazodóan - finanszírozási terv alapján, teljesítésarányosan, a §-ban felsorolt egyes szervezetek részére pedig időarányosan történik. Ettől eltérő finanszírozást csak külön jogszabály tehet kivételesen lehetővé.

A 31-39. §-hoz

A már eddig is az Áht.-ban található államháztartási pénzügyi ellenőrzési-kontroll fejezet kisebb - elsősorban fogalmi-terminológiai tisztázást jelentő - módosítását tartalmazzák a §-ok.

Az elmúlt években az államháztartási rendszerek működéséről szóló visszajelzések (számvevőszéki jelentések, KEHI jelentések, belső ellenőrzési éves jelentések, konferenciákon és workshopokon elhangzott hozzászólások) alapján időszerűvé vált a 2003-ban, az Európai Unió által elvárt módon átalakított államháztartási belső pénzügyi ellenőrzési (ÁBPE) rendszer felülvizsgálata, szükség szerinti módosítása. 2003-ban az Európai Bizottság határozottan előírta a rendszer három elemének (1. financial management control = FEUVE; 2. internal audit = belső ellenőrzés; 3. central harmonization unit = központi harmonizációs egység) szabályozását. Időközben azonban a Bizottság szakemberei által is kommunikált módon, a nemzetközi szakmai fejlődés (lásd COSO modell később) eredményeképpen a „pénzügyi” dimenzióra történő korlátozás kezd feloldódni: a rendeletekben a Bizottság már „management and control systems”-ről rendelkezik, a belső ellenőrzés esetében egyértelműsítik, hogy nemcsak a pénzügyi területet kell vizsgálni stb. Ezért nem érdemes a régi, már elfogadott fogalmakat (ÁBPE, FEUVE) eltörölni, hanem indokolt inkább a kibővítésük, átértelmezésük.

A legfontosabb megjelenítendő, szabályozandó és alkalmazandó fogalom a belső kontrollrendszer, melynek fogalmát és alapvető elemeit tartalmazza a módosítás. A belső kontrollrendszer magában foglalja a FEUVE-t, az ÁBPE-t, több náluk, hiszen nemcsak szigorúan vett pénzügyi ellenőrzéseket jelent, hanem korszerű szervezetirányítási, menedzselési elemeket. A rendszer koncepciója nemzetközileg elismert szervezetek, pl. a COSO (Committee of Sponsoring Organisations of the Treadway Commission) és az INTOSAI (Legfőbb Ellenőrzési Intézmények - számvevőszékek - Nemzetközi Szervezete) ajánlásain alapul, mintegy integrálva azokat. A szabályozás megújításához a jogszabály-módosításokon túl hozzátartozik a magyarországi államháztartási belső kontroll standardok (előreláthatólag irányelv formájában), valamint az egyes kontroll elemekre vonatkozó módszertani útmutatók kidolgozása.

Lényeges, hogy a rendszer egyes elemein belül a kontrollok mennyiségének, minőségének, szigorúságának meghatározása a költségvetési szerv vezetőjének joga és kötelezettsége; a jogszabályok csak egyes elemek kötelezőségét írják elő, illetve a standardok és útmutatók javaslatokat tesznek a további elemekre. A kontrollok lényege, hogy nem egyszeri ellenőrzési tevékenységet jelentenek, hanem folyamatokat, „kontrollpontok” alkalmazását előzetes, folyamatba épített és utólagos jelleggel. A módosítások további eredménye, hogy az államháztartásban már korábban is meglévő kontrollpontokat (újakkal kiegészítve) strukturálja, rendszerbe helyezi, átláthatóvá és számonkérhetővé teszi.

Az Áht. 121/C. §-ának módosítása pontosítja a belső ellenőrök nyilvántartásával kapcsolatos rendelkezéseket.

Ezeken kívül a §-ok fogalmak pontosítását és az új, egységes terminológiák átvezetését szolgálják.

A 40-42. §-hoz

Az Áht. záró rendelkezéseiben lévő, a Kormánynak, az államháztartásért felelős miniszternek, valamint általában a minisztereknek címzett felhatalmazások e törvénynek megfelelő módosítását, illetve kiegészítését tartalmazza a §.

A 43. §-hoz

(Áht. 127. §)

A § az Áht.-t egészíti ki egy értelmező rendelkezéssel, elkerülhetővé téve azt, hogy az Áht. által használatos, de a jelen törvényben, illetve a Ptk.-ban meghatározott egyes fogalmak definícióját meg kelljen ismételni.

-----STARTING---POINT---VEGE---

A 44. §-hoz

A törvény hatályba lépésének általános időpontja 2009. január 1-je. A költségvetési szervek gazdálkodására vonatkozó szabályokat - a jogbiztonság követelményét, illetve a törvényből következő kötelezettségek súlyát is figyelembe véve, továbbá megfelelő felkészülési időt, zökkenőmentes átmenetet és biztonságos végrehajtást biztosítva - csak az új költségvetési évtől, 2010-től kezdődően kell alkalmazni.

A 2009. január 1-je és 2009. június 1-je közötti átmeneti időszak a költségvetési szervek vonatkozásában azt jelenti, hogy a költségvetési szervek alapító (irányító) szervei - a megváltozott szabályozási környezet alapján - a megadott határidőig kötelesek felülvizsgálni a feladatellátó szervezetrendszert, és kötelesek a törvény alkalmazásához szükséges intézkedéseket megtenni, rendezni a szervek jogállását, azaz a költségvetési szerveiket az e törvény szerinti típusokba besorolni, az alapító okiratokat módosítani stb. Ez a felülvizsgálati kötelezettség kiterjed (az eddig tipikusan „kiszervezett” tevékenységet végző és vagyonkezelésükbe, illetve tulajdonosi jogkörükbe tartozó) gazdálkodó szervezetekre (cégekre) is - alkalmat adva indokolt esetben a „visszaszervezésekre”. Így a költségvetés tervezése és végrehajtása, valamint a gazdálkodás már az új jogállásoknak, szervezeti formáknak megfelelően történhet. Ez a felülvizsgálat nem jelenti feltétlenül, hogy minden költségvetési szervet át kellene alakítani, vagy át kellene szervezni, hanem csak abban ez esetben, ha a megváltozott jogszabályi feltételek alapján az indokolttá válik, viszont az új kategóriákba történő besorolásnak 2009. július 1-jéig meg kell történnie.

A főszabállyal megegyező határidővel kell rendezni az e törvény hatálybalépésekor már működő, de esetleg még be nem jegyzett, illetve alapító okirattal nem rendelkező (jogbizonytalan státuszú) költségvetési szervek jogállását is. Csak az önkormányzati (polgármesteri, főpolgármesteri stb.) hivatalok - mivel mindenképpen működniük kell - kerülnének a határidő tekintetében kivételezetti körbe, így 2009 októberéig kapnának időt a bejegyzésre. Minden költségvetési intézményre vonatkozó kötelezettség volt már eddig is az alapító okirat és az ennek alapján történő bejegyzés megléte, ennek meg nem történtéhez most jogkövetkezmény is fűződik.

A törvény eligazítást ad a már létező, bejegyzett, „vegyes” profilú intézmények besorolásához.

A törvényben megfogalmazott bizonyos, több éven át fennálló körülményekhez, feltételekhez kötött jogállás megváltoztatási módok tekintetében lehetőség nyílik már a 2010. január 1-jétől történő alkalmazásra is.

A 45-55. §-hoz

E §-okban a törvény rendelkező részeinek előírásaiból következő, azoknak megfelelő hatályon kívül helyező rendelkezések, valamint egyéb törvénymódosítások találhatók.

Kiemelt a közalapítványokra vonatkozó szabályok módosítása (48. §), mely szerint a közalapítvány megszüntetésének speciális okaként határozza meg a törvény, hogy - a közalapítvány mindenkori vagyonát 100%-nak tekintve - a közalapítványi vagyonban 80%-nál kisebb arányt mutató államháztartáson kívüli forrásarány több éven át jellemző megléte esetén kötelező megszüntetni a közalapítványt. A közalapítvány megszüntetése bírósági úton történik. A bíróság eljárását az alapítónak kell kezdeményeznie, e megszüntetési ok pontos megjelölésével.

Az 54-55. §-ban történik rendelkezés (a Magyar Tudományos Akadémiáról szóló 1994. évi XL. törvény és a felsőoktatásról szóló 2005. évi CXXXIX. törvény módosításával) a vállalkozó közintézetté történő besorolás eljárásáról, továbbá a teljesítményarányosan megállapított felsőoktatási működési támogatás tartalmának meghatározásáról.

Az 56. §-hoz

E §-ban a törvény rendelkező részeiből következő felhatalmazó rendelkezések találhatók a Kormánynak és az államháztartásért felelős miniszternek címezve.

Az 57-61. §-hoz

E §-ban különféle értelmező rendelkezések találhatók; így különösen a törvény nagy számban alkalmaz olyan fogalmakat, amelyeket illetően az Áht., a Ptk. már tartalmaz megfelelő meghatározásokat, ezért e törvényben felesleges lenne ezeket megismételni. Itt erre történik utalás, az 59. §-ban pedig a törvény fogalmi szóhasználatának megfelelő általános rendelkezés szerepel.

A 62. §-hoz

A törvény új költségvetési szervtípusként hozza létre a közüzemet. Ehhez hasonló elnevezéssel az állami vállalatokról szóló, 1977. évi VI. törvény alapján alapítottak közüzemi vállalatokat, melyek általában már megszűntek, gazdasági társasággá vagy más gazdálkodó szervezetté alakultak át. Lehetséges azonban, hogy még léteznek ilyen „közüzem”-ek, így ezen elavult törvényi előírások hatályon kívül helyezése jogalkalmazási problémákat idézhetne elő, ezért a § a szerint rendelkezik, hogy új közüzemet 2009. január 1-jétől már nem lehet alapítani.

A 63. §-hoz

E § tartalmazza a különféle törvénymódosításokat tartalmazó jogszabályhelyek tekintetében a deregulációs jellegű előírást.