2013. évi XXVII. törvény indokolása

a szociális és gyermekvédelmi tárgyú törvények Magyary Egyszerűsítési Programmal összefüggő módosításáról, valamint egyéb törvények módosításáról

-----STARTING---POINT---ALTALANOS--- 

A Kormány a Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozat (a továbbiakban: Korm. határozat) szerint a Magyary Zoltán Közigazgatás-fejlesztési Program intézkedési tervének 15. pontja alapján a lakossági ügyfelekre háruló adminisztratív terhek csökkentése, továbbá a jogszabályok nyelvezetének közérthetőbbé tétele érdekében Egyszerűsítési Programot fogadott el. 

Az Egyszerűsítési Program célja a lakossági ügyfelekre háruló adminisztratív terhek csökkentésének megvalósítása úgy, hogy az az állampolgárok számára érzékelhető módon valósuljon meg, ugyanakkor a közigazgatásban foglalkoztatottak leterheltsége ne növekedjen.

A törvény elsődlegesen a következő eljárások felülvizsgálatát, és ezek egyszerűsítésének a megvalósítását szolgálja.

Az eljárások egyszerűsítésével kapcsolatban a törvény érdemben az alábbi, az ezen eljárásokat szabályozó ágazati törvényeket módosítja:

- a szociális igazgatásról és szociális ellátásokról szóló 1993. évi III. törvény (a továbbiakban: Szt.),

- a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), valamint

- a fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.).

Fentieken túl - ám szintén az Egyszerűsítési Program megvalósításához kapcsolódóan, a változtatásoknak a jogrendszerbe illesztése céljából - a törvény módosítja

- a nemzetközi magánjogról szóló 1979. évi 13. törvényerejű rendeletet (a továbbiakban: Nmjt.),

- a hitelintézetekről és a pénzügyi vállalkozásokról szóló 1996. évi CXII. törvényt,

- a helyi önkormányzatok adósságrendezési eljárásáról szóló 1996. évi XXV. törvényt,

- a közúti közlekedési nyilvántartásról szóló 1999. évi LXXXIV. törvényt,

- az államháztartásról szóló 2011. évi CXCV. törvényt,

- az egyes szakosított szociális és gyermekvédelmi szakellátási intézmények állami átvételéről és egyes törvények módosításáról szóló 2012. évi CXCII. törvényt,

- a házasságról, a családról és a gyámságról szóló 1952. évi IV. törvényt, valamint

- az egyes nyugdíjak felülvizsgálatáról, illetőleg a nyugdíjkiegészítések megszüntetéséről szóló 1991. évi XII. törvény módosítását is.

A törvény részét képezi továbbá a családok támogatásáról szóló 1998. évi LXXXIV. törvénynek (a továbbiakban: Cst.) a valamely intézményi ellátásban részesülő gyermekekre tekintettel járó családi pótlék felhasználása tekintetében az intézményvezető eddigi lehetőségeit bővítő, továbbá a magasabb összegű családi pótlék szabályait a tankötelezettségi korhatár 16. életévre csökkenéséből eredően indokolt módosítása is.

-----STARTING---POINT---RESZLETES---

Az 1. §-hoz

A rendelkezés az Szt. értelmező rendelkezései között található „aktív korú” fogalom meghatározásának pontosító jellegű módosítását tartalmazza. Az aktív korú személy fogalmának meghatározásánál a hatályos jogszabályban a „reá irányadó nyugdíjkorhatárt be nem töltött személy” kitétel mellett szereplő „62. életévét be nem töltött személy” kifejezés feltüntetése indokolatlan és zavart okoz, hiszen a reá irányadó nyugdíjkorhatár kifejezés egyértelműen meghatározza, hogy mely esetben minősül valaki aktív korúnak.

A 2. §-hoz

A jogosulatlanul igénybe vett ellátás megtérítéséről szóló rendelkezések módosítása egyértelművé teszi, hogy a jogosulatlanul kifizetett ellátás akkor is visszakövetelhető, ha az ellátás folyósításának szüneteltetését a szünetelésre okot adó körülmény bejelentésének elmulasztása miatt nem rendelték el.

Mivel a méltányosság gyakorlása az önkormányzat költségvetését érinti, a módosítás rögzíti, hogy amennyiben a jegyző méltányosságból a megtérítendő összeg csökkentéséről, elengedéséről, vagy részletekben történő megfizettetéséről dönt, úgy ez ellen a döntés ellen nincs helye fellebbezésnek. A fellebbezési jog kizárása a járási hivatal által gyakorolt méltányosság esetére is irányadó.

A 3. §-hoz

A rendelkezés - tekintettel arra, hogy számos pénzbeli és természetbeni szociális ellátás vagyonvizsgálathoz kötött - az ellátásra való jogosultság megállapítása, illetve a jogosultság ellenőrzése céljából biztosítja, hogy a szociális hatáskört gyakorló szerv a polgárok személyi adatait és lakcímét nyilvántartó szerv és az ingatlanügyi hatóság mellett a közúti közlekedési nyilvántartást vezető hatóságtól is adatot kérhessen.

A 4. §-hoz

Az aktív korúak ellátására jogosult személyek közül csupán a foglalkoztatást helyettesítő támogatásban részesülők számára kötelező a közfoglalkoztatásban való részvétel. Önkéntes vállalásuk alapján azonban a rendszeres szociális segélyben részesülők is részt vehetnek közfoglalkoztatásban.

A módosítást követően, az ellátás formájától függetlenül, a közfoglalkoztatásban résztvevő valamennyi aktív korúak ellátásában részesülő személyre azonos jövedelemszámítási és felülvizsgálati szabályok vonatkoznak majd.

Az 5. §-hoz

A szociális hatósági ügyben eljáró szerv illetékességére vonatkozó szabály módosítása egyértelművé teszi, hogy az illetékességet elsősorban a kérelmező lakcímnyilvántartásba bejelentett lakóhelye alapozza meg. A tartózkodási hely szerinti hatóság csak abban az esetben jár el, ha az ügyfél életvitelszerűen a bejelentett tartózkodási helyén él.

A 6. §-hoz

A rendelkezés az időskorúak járadékára való jogosultság megállapítása iránti eljárás esetében megteremti a hivatalból történő ügyindítás lehetőségét abban az esetben, ha az aktív korúak ellátására való jogosultságot azért kellett megszüntetni, mert a jogosult elérte a rá irányadó nyugdíjkorhatárt.

A 7. §-hoz

A rendelkezés - annak érdekében, hogy az álláskeresési támogatás kimerítését követően az ügyfél ellátása folyamatosan biztosított legyen - megteremti annak a lehetőségét, hogy amennyiben az ügyfél az aktív korúak ellátása iránti kérelmét az álláskeresési támogatás folyósítási időtartamának lejártát követő 30 napon belül benyújtja, akkor az aktív korúak ellátására való jogosultság megállapításának kezdő időpontja az álláskeresési támogatás kimerítését követő nap legyen.

A módosítás pontosítja továbbá a keresőtevékenység fogalmát az aktív korúak ellátása tekintetében.

A 8-9. §-hoz

A rendelkezések az aktív korúak ellátására vonatkozó megszüntetési okok, illetve a szünetelés szabályainak pontosításait tartalmazzák.

A 10. §-hoz

Az aktív korúak ellátására jogosult személyek közül csupán a foglalkoztatást helyettesítő támogatásban részesülők számára kötelező a közfoglalkoztatásban való részvétel, önkéntes vállalásuk alapján azonban a rendszeres szociális segélyben részesülők is részt vehetnek közfoglalkoztatásban. Éppen ezért a módosítás rögzíti, hogy utóbbiak közfoglalkoztatásban való részvétele esetén - a foglalkoztatást helyettesítő támogatásra vonatkozó szabályokhoz hasonlóan - szünetel a rendszeres szociális segély folyósítása.

A 11. §-hoz

A rendelkezés 21 napra rövidíti a lakásfenntartási támogatás megállapítása iránti eljárás ügyintézési határidejét.

A 12. §-hoz

Az elhunyt mielőbbi eltemettetésének biztosítás érdekében a módosítás 21 napra rövidíti a köztemetés lefolytatására nyitva álló eljárási határidőt.

A hatályos szabályozás szerint a köztemetésről gondoskodó települési önkormányzat igényelheti a köztemetés költségeinek utólagos megtérítését az elhunyt személy elhalálozása időpontjában fennálló lakóhelye szerinti települési önkormányzatnál. A törvény az ezen igény bejelentésére rendelkezésre álló időt a jelenlegi két hónapról egy hónapra csökkenti.

A 13. §-hoz

A rendelkezés - a járási hivatal és a települési önkormányzat jegyzője között megosztott döntési hatáskörök egyértelmű elhatárolása érdekében, valamint a normavilágosság és a közérthetőbb jogi nyelvezet kialakítására irányuló törekvések mentén - a jogszabályon belüli bekezdés-hivatkozások helyett konkrétan nevesíti a közgyógyellátás három (alanyi, normatív és méltányossági) formáját.

A 14. §-hoz

A rendelkezés pontosítja a közgyógyellátás eseti és egyéni gyógyszerkeretének megnyitásával és felhasználhatóságával kapcsolatos szabályozást, és egyértelműen kimondja, hogy kétéves alanyi jogosultság esetében is egy éves időtartamra kerül a gyógyszerkeret megnyitásra, amely a jogosultság kezdő időpontjától számított egy év elteltével nyitható meg újra.

A 15. §-hoz

A rendelkezés 21 napra rövidíti az adósságkezelési szolgáltatásra való jogosultság megállapítása iránti eljárás ügyintézési határidejét.

A 16. §-hoz

Az Szt. alapján a módszertani feladatokat az állam fenntartói feladatainak ellátására kijelölt szerv látja el. A Szociális és Gyermekvédelmi Főigazgatóságról szóló 316/2012. (XI. 13.) Korm. rendelet jelöli ki az országos szociális, illetve gyermekjóléti, gyermekvédelmi módszertani feladatokat ellátó szervet.

Annak érdekében, hogy az egyházi fenntartású szociális intézmények vonatkozásában fennálló módszertani feladatok ellátására egyházi módszertani intézményeket jelölhessen ki a miniszter, szükséges a törvény módosítása. A módosítás meghatározza a kijelölés időtartamát és szabályait.

A 17. §-hoz

A 2013. évben átalakul a jelzőrendszeres házi segítségnyújtás fenntartóinak köre, és a Szociális és Gyermekvédelmi Főigazgatóság feladatává válik a szolgáltatás biztosítása, saját szolgáltató működtetésével, vagy más engedélyesekkel kötött feladatellátási szerződések útján. A centralizált ellátásszervezés esetében továbbá indokolatlan fenntartani azt a megkötést, hogy a jelzőrendszeres házi segítségnyújtásnak házi segítségnyújtásra vonatkozó engedéllyel is kötelezően rendelkezni kelljen.

A módosítás 2013. július 1-jén lép hatályba.

A 18-19. §-hoz

Az Szt.-nek a törvényben foglalt módosításaihoz kapcsolódó hatályon kívül helyező és szövegcserés rendelkezések.

A 20. §-hoz

A rendelkezés a Gyvt. értelmező rendelkezéseit pontosítja, illetőleg egészíti ki a terhességét eltitkoló válsághelyzetben lévő várandós anya, valamint az utógondozás fogalmával, utóbbi esetében elválasztva és meghatározva a gyermek és a fiatal felnőtt érdekében szükséges tevékenység tartalmát.

A 21. §-hoz

2013. szeptemberétől - tekintettel e fogalom általánosabb, gyermekvédelmi szempontú jelentőségére - a közoktatási (köznevelési) törvény helyett a Gyvt.-ben kerül szabályozásra a hátrányos, halmozottan hátrányos helyzetű gyermek (fiatal felnőtt) fogalma. Az új szemléletű szabályozás célja a gyermek hátrányainak kompenzálása, esélyeinek növelése a kora gyermekkortól fiatal koráig, a minél sikeresebb társadalmi integrációjának elősegítése érdekében. A törvény szerinti módosítás ennek megfelelően gyermeki jogként fogalmazza meg a hátrányos, halmozottan hátrányos helyzetű gyermek jogát a fejlődését hátráltató körülmények leküzdéséhez nyújtott segítséghez és esélyeinek növeléséhez.

A 22. §-hoz

A rendelkezés - figyelemmel arra, hogy az átmeneti és a tartós nevelésbe vétel összevonása miatt szükségessé vált ennek tisztázása - egyértelműsíti, hogy a nevelésbe vett gyermek szülője a törvényben meghatározott jogait akkor gyakorolhatja, ha szülői felügyeleti joga nem szűnt meg, valamint ha a kapcsolattartásra feljogosították. A nevelésbe vett gyermek szülőjének jogai összhangban kell álljanak a gyermek védelemhez való jogával.

A 23. §-hoz

A rendelkezés kiegészíti a Gyvt.-nek a gyermekvédelmi gondoskodás körébe tartozó hatósági intézkedéseket tartalmazó felsorolását a hátrányos, halmozottan hátrányos helyzet fennállásának megállapításával.

A Gyvt. 15. § (11)-(15) bekezdései határozzák meg a gyermekvédelmi szakellátást nyújtó intézményekben és a javítóintézetekben pedagógus-munkakörökben dolgozók foglalkoztatására vonatkozó keretszabályokat, melyeket a közoktatásról szóló törvény szabályozott korábban. A gyermekvédelmi szakellátást nyújtó intézmények és a javítóintézetek speciális feladataira tekintettel szükséges pontosítani a neveléssel, fejlesztéssel és vizsgálattal lekötött munkaidőben ellátandó feladatok körét annak érdekében, hogy valamennyi pedagógus-munkakörben ellátott feladat teljes körűen megjelenjen.

A módosítás a kihirdetést követő harmadik napon lép hatályba.

A 24. §-hoz

A pénzbeli és természetbeni gyermekvédelmi ellátás iránti ügyben eljáró szerv illetékességére vonatkozó szabályok módosítása egyértelművé teszi, hogy az illetékességet elsősorban a kérelmező lakcímnyilvántartásba bejelentett lakóhelye alapozza meg. A tartózkodási hely szerinti hatóság csak abban az esetben jár el, ha az ügyfél életvitelszerűen a bejelentett tartózkodási helyén él.

A 25-27. §-hoz

A rendszeres gyermekvédelmi kedvezményre és a kiegészítő gyermekvédelmi támogatásra jogosultak körének átfedése miatt a kiegészítő gyermekvédelmi támogatás „beolvasztásra” kerül a rendszeres gyermekvédelmi kedvezménybe. Az átalakítást követően a kiegészítő gyermekvédelmi támogatás - pénzbeli ellátás elnevezéssel - a rendszeres gyermekvédelmi kedvezményhez kapcsolódó, speciális jogosulti kör számára biztosítandó támogatási elemmé válik.

A rendelkezés az ellátások összevonásához szükséges módosításokat tartalmazza.

A 28. §-hoz

A rendelkezés az óvodáztatási támogatáshoz kapcsolódóan a fogalomhasználat pontosítására és egységesítésére, valamint az eljárási szabályok egyszerűsítésére irányuló módosításokat tartalmaz.

A 29. §-hoz

A gyermekek hátrányos és halmozottan hátrányos helyzetének megállapítására irányuló rendelkezések a törvény szerint 2013. szeptember 1-jén lépnek hatályba. Ennek okán - jóllehet 2013. április 1-jei hatállyal a törvény maga is tartalmaz már erre vonatkozóan módosításokat - az óvodáztatási támogatásra vonatkozó szabályokat 2013. szeptember 1-jei hatállyal ismételten pontosítani szükséges.

Így például, tekintettel arra, hogy szeptembertől a halmozottan hátrányos helyzet megállapítására irányuló hatósági eljárásban vizsgálják a szülő iskolai végzettségét, az óvodáztatási támogatás iránti eljárásban egy külön erre vonatkozó nyilatkozatra már nem lesz szükség. Szintén a szeptember 1-jei dátumhoz igazodóan kerülnek átvezetésre az ún. családbafogadó gyám fogalmának bevezetéséből adódó módosítások is az érintett törvényhelyeken.

A 30. §-hoz

A módosítás alapján az otthonteremtési támogatás lakásbérletre történő felhasználása nem csak önkormányzati bérlakásra vonatkozik, hanem bármilyen lakás tekintetében fizetendő bérleti díjra. A módosítás emellett - az áttekinthetőbb szerkesztés okán, az értelmezés megkönnyítésére - pontokba szedi a támogatás felhasználásának lehetséges jogcímeit.

A 31. §-hoz

A rendelkezés lehetővé teszi a fiatal felnőtt számára az otthonteremtési támogatás részletekben történő kifizetését az ingatlanának felújítása, bővítése céljából is.

A 32-33. §-hoz

A jogszabályi előírások átláthatóbbá és közérthetőbbé tétele érdekében a módosítás megszünteti a megállapodásra vonatkozó szabályozás jelenlegi - ráadásul a jogszabályi hierarchia különböző szintjein fennálló - szükségtelen párhuzamosságait: mind a megállapodás tartalmi elemeire, mind a megállapodás megkötésének időpontjára vonatozó előírások egységesen, törvényi szinten kerülnek szabályozásra.

A gyermek és szülő jogairól, valamint kötelezettségeiről, az adott szolgáltatás céljáról és feltételeiről adandó kötelező tájékoztatás megtörténtéről az igénybevevőnek, illetve a törvényes képviselőnek nyilatkoznia szükséges a hatályos szabályozás szerint. A nyilatkozatot az igénybevevő jelenleg a megállapodástól elkülönülten, külön nyomtatványon teszi meg. A szolgáltatásokhoz való gyorsabb hozzáférés, valamint az adminisztrációs terhek csökkentése érdekében a tájékoztatás megtörténtéről szóló nyilatkozat beépítésre kerül a megállapodásba, így kiváltva a külön nyilatkozattétel szükségességét.

A 34. §-hoz

A rendelkezés rögzíti, hogy a nevelésbe vett gyermek érdekében a gyámhatóság hivatalból dönt a kapcsolattartás engedélyezése kérdésében. Ezt különösen olyan szülő esetében szükséges kimondani, akinek szülői felügyeleti jogát a bíróság megvonta, vagy akinek szülői felügyeleti joga megszűnt.

A 35. §-hoz

A rendelkezés meghatározza a gyermekjóléti alapellátásnak a hátrányos és halmozottan hátrányos helyzetű gyermek tekintetében végzendő általános feladatait.

A 36. §-hoz

A Gyvt. korábbi szabályozása ugyan lehetővé tette az utógondozói ellátásban részesülő fiatal felnőtt gyermekével történő együttes elhelyezését, azonban az ellátás egy éven túli biztosítása csak oly módon volt lehetséges, hogy a gyermeke nevelésbe vétele okán az utógondozói ellátott szülő szülői felügyeleti jogának szüneteltetésre került sor. Mindez amellett, hogy a szülői feladatokra alkalmas fiatal felnőtt jogait csorbította és távolította őt a gyermekétől, felesleges finanszírozási többlettel is járt.

A módosítás megteremti az átmeneti gondozás speciális esetét, mely alapján a gyermekével együttesen elhelyezett utógondozói ellátott szülő gyermeke - szülőjével együtt - az utógondozói ellátás időtartamáig maradhat átmeneti gondozásban. Így biztosítható, hogy a szülő-gyermek kapcsolatot ne terhelje felesleges hatósági intézkedés.

A 37. §-hoz

A rendelkezés alapján szabadabban felhasználható a családjából kiemelt, intézményben élő gyermek után járó családi pótlék összege, csökkennek az intézményvezetők adminisztratív terhei, megnő a döntési lehetőségük, szabadságuk a nevelt gyermekek teljes körű ellátásának biztosítása érdekében. A felhasználási cél kibővítésével (miszerint nem csak az ellátás kiegészítésére, hanem a teljes körű ellátásra fordítható a családi pótlék összege) a gyermekek ellátásának színvonala, az ellátás biztonsága növelhető.

Összességében az egy-egy gyermek teljes körű ellátására fordítható összeg nagysága nem változik, de a rendelkezésre álló keretet az intézmények vezetői rugalmasabban használhatják fel, azzal, hogy a zsebpénzt továbbra is biztosítani szükséges a gyermekotthonban elhelyezett gyermek részére. Megmarad a szabályozásnak az az eleme is, hogy a családi pótlék összegét különösen a gyermek ruházattal, szabadidő-eltöltéshez, kulturálódáshoz, játékhoz, sporthoz szükséges eszközökkel való ellátására, fejlesztésére, tehetségének gondozására kell fordítani.

A 38. §-hoz

A módosítása alapján az utógondozói ellátás keretében az utógondozás mellett a továbbiakban nem teljes körű, hanem szükség szerinti ellátást kell biztosítani a fiatal felnőtt számára, figyelemmel arra, hogy az önálló életre történő nevelés igen fontos eleme az utógondozói ellátásnak.

A 39. §-hoz

A rendelkezés pontosítja, hogy az utógondozói ellátást a nevelőszülő nem egyedül, hanem működtetője közreműködésével köteles biztosítani.

A 40. §-hoz

A rendelkezés - figyelemmel arra, hogy az átmeneti és a tartós nevelésbe vétel összevonása miatt szükségessé vált ennek tisztázása - egyértelműsíti, hogy a nevelésbe vett gyermek számára a gyermekotthon otthont nyújtó ellátást biztosít és utógondozást nyújt a volt nevelésbe vett gyermeknek.

A 41. §-hoz

A rendelkezés - figyelemmel arra, hogy az átmeneti és a tartós nevelésbe vétel összevonása miatt szükségessé vált ennek tisztázása - egyértelműsíti, hogy a családjából kiemelt gyermek gondozási helyére, illetve ideiglenes gondozási helyére továbbra is a területi gyermekvédelmi szakszolgáltatás tesz javaslatot az eljáró gyámhatóság számára.

A 42. §-hoz

A módosítás lehetővé teszi a gyermekvédelmi szakszolgáltatás számára, hogy a családjából kiemelt, azonnali elhelyezést igénylő gyermek érdekében ideiglenesen befogadó nevelőszülőt (hálózatban) és gyermekotthont működtethessen. A feladat azért nem kötelezésként kerül előírásra, mert a gyermek ideiglenes befogadását - amely feladat nem kizárólag a gyermekvédelmi szakszolgáltatás által biztosítható - az adott ellátórendszerhez igazodva szükséges megszervezni.

A 43. §-hoz

A fővárosi területi gyermekvédelmi szakszolgálat számára a módosítás új feladatként írja elő a válsághelyzetben lévő várandós anya kérelmére a gyermeke iratainak megőrzését, és gyámhivatali határozat alapján a gyermek törvényes képviselőjének történő átadását annak érdekében, hogy az iratok ne a terhességét környezete előtt titokban tartó anya lakcímére érkezzenek meg. A feladat sajátos jellegére és a nem túl magas esetszámra tekintettel a húsz területi gyermekvédelmi szakszolgálat közül indokolt kizárólag az egyikük feladataként meghatározni a gyermek számára érkező iratok megőrzését és a gyermek törvényes képviselője számára történő továbbítását.

A 44. §-hoz

A rendelkezés - figyelemmel arra, hogy az átmeneti és a tartós nevelésbe vétel összevonása miatt szükségessé vált ennek tisztázása - egyértelműsíti, hogy a nevelésbe vett gyermek számára gyermekvédelmi gyám kirendelésével biztosítani kell a törvényes képviseletének ellátását.

A 45. §-hoz

A rendelkezés a Gyvt.-be illeszti a hátrányos, halmozottan hátrányos helyzetű gyermek (fiatal felnőtt) fogalmát, annak érdekében, hogy a gyermek születésétől kezdődően azonos fogalomhasználat alapján tudjon eljárni az egészségügyi, a köznevelési és a szociális, illetve gyermekvédelmi ágazat.

Az újraszabályozással a hátrányos, halmozottan hátrányos helyzet kompenzálására a korábbinál szélesebb körben nyílik lehetőség az életkor tekintetében (0-25 éves kor), a családbafogadó gyám által nevelt gyermekekre is kiterjedően, továbbá több ágazat számára használható módon.

A rendszeres gyermekvédelmi kedvezményre való jogosultság, ami a jelenlegi hátrányos helyzet meghatározója, a gyermekes család anyagi helyzetét mutatja és önmagában nem feltétlenül jelenti azt, hogy a gyermek egyidejűleg valóban hátrányos helyzetű is, vagyis az életminőségét, iskolai sikerességet általában kedvezőtlenül befolyásoló egyéb hátrányok (zsúfolt lakás, szülők alacsony iskolai végzettsége, munkanélkülisége stb.) is fennállnak.

Az új szemléletű szabályozás értelmében a hátrányos, halmozottan hátrányos helyzet szempontjából meghatározó tényezők - a rendszeres gyermekvédelmi kedvezményre való jogosultságon kívül - a következők: a szülő, a családbafogadó gyám (a továbbiakban: gyám) alacsony iskolai végzettsége, alacsony foglalkoztatottsága, az elégtelen lakáskörülmények, a szegregátumnak nyilvánított lakókörnyezetben élés ténye.

Amennyiben a rendszeres gyermekvédelmi kedvezményre való jogosultságon kívül egy további feltétel megléte megállapítható, az a hátrányos helyzet, ha két további feltétel megvalósul, az a halmozottan hátrányos helyzet fennállását jelenti. Továbbá a nevelésbe vétel, valamint a tanulói, hallgatói jogviszonyban álló fiatal felnőtt számára nyújtott utógondozói ellátás önmagában megalapozza a halmozottan hátrányos helyzet fennállását.

A jegyzői gyámhatóság a rendszeres gyermekvédelmi kedvezmény megállapítására irányuló eljárás során - az ügyfél erre irányuló kérelme esetén - megvizsgálja a hátrányos, halmozottan hátrányos helyzet fennállását is. A jegyzői gyámhatóság a rendszeres gyermekvédelmi kedvezményre jogosító határozat meghozatalával egyidejűleg, azzal azonos időtartamra, de - az adatvédelmi szempontok miatt - külön döntésben állapítja meg a gyermek hátrányos, vagy halmozottan hátrányos helyzetének fennállását.

A nevelésbe vett gyermek halmozottan hátrányos helyzetűnek minősül külön megállapító határozat nélkül is, hiszen ebben az esetben nincs mit mérlegelnie a gyámhatóságnak. Az utógondozói ellátásra jogosult, tanulói vagy hallgatói jogviszonyban álló fiatal felnőtt érdekében az ügyében eljáró gyámhatóság hivatalból állapítja meg a halmozottan hátrányos helyzet fennállását, melyről jogerős döntésével értesíti a nyilvántartást vezető jegyzői gyámhatóságot.

A fogalom újraértelmezése a hátrányos és halmozottan hátrányos helyzetű gyermekek problémáinak részletesebb, problémaérzékenyebb ismeretét eredményezi, pontosabb személyi és területi célzást tesz lehetővé a meglévő támogatásokban, szolgáltatásokban (például halmozottan hátrányos helyzetű gyermekek gyakoribb, kiemelt családgondozása, védőnői látogatása,) új támogatási lehetőségeket generál (például Biztos Kezdet Gyerekház igénybevétele) és pontosabban meghatározhatóvá teheti a jövőbeni hazai és európai uniós fejlesztések célcsoportját.

A 46. §-hoz

Az átmeneti és a tartós nevelésbe vétel összevonása miatt szükségessé vált a családbafogadás tekintetében nyilatkozatot tenni jogosult szülői kör meghatározása. Csak azon szülők kérhetik nevelésbe vett gyermekük családbafogadásához a gyámhatóság hozzájárulását, akiknek a szülői felügyeleti joga szünetel és a gyermek nevelésbe vétele előtt jogosultak voltak szülői felügyeleti joguk gyakorlására. Így azon szülők, akiknek szülői felügyeleti jogát a bíróság megvonta, vagy szülői felügyeleti joguk megszűnt, nem jogosultak e kérelem előterjesztésére.

A 47. §-hoz

A rendelkezés alapján az ideiglenes hatályú elhelyezésről szóló határozatot fellebbezésre tekintet nélkül végrehajthatóvá kell nyilvánítani, hiszen ilyen tartalmú döntés eleve csak a gyermek súlyos és közvetlen veszélyeztetettsége és azonnali intézkedést igénylő ok esetén hozható.

A 48. §-hoz

A rendelkezés alapján az ideiglenes hatályú elhelyezést követően a gyámhatóságnak harmincöt nap áll rendelkezésre a gyermek nevelésbe vételéről szóló döntés meghozatalára, amivel egyidejűleg meg kell határozni a gyermek gondozási helyét és szintén egyidejűleg dönteni kell a rendelkezésben utaló szabállyal hivatkozott jogszabályhelyen felsorolt járulékos kérdésekben (pl. a gyermekvédelmi gyám személyéről, a kapcsolattartásról, a gondozási díjról stb.) is.

A 49. §-hoz

A hatályos szabályozás nem határozza meg a nevelésbe vétel célját. A törvény ezt a hiányosságot pótolva kimondja, hogy ez a cél a gyermek otthont nyújtó ellátásának és törvényes képviseletének biztosítása mindaddig, amíg a gyermek családja képessé válik a gyermek visszafogadására, vagy számára családbafogadó gyám rendelésére kerülhet sor, vagy örökbefogadása megtörténik. Ha mindezekre nincs lehetőség, a nevelésbe vétel célja a törvényes képviselet biztosítása mellett az otthont nyújtó ellátás során a gyermek felkészítése az önálló életre.

Az átmeneti és a tartós nevelésbe vétel összevonásával a törvényben foglaltak szerint létrejövő ún. nevelésbe vételi eljárás során - a szükséges bizonyítékok beszerzését követően - a gyámhatóságnak a gyermek családból való kiemeléséről hozott döntésben egyidejűleg rendelkezni kell a gyermek ideiglenes gondozási helyéről, a gyermekvédelmi gyám kirendeléséről, illetve a szülővel vagy más hozzátartozóval való kapcsolattartás szabályairól.

Az 50-51. §-hoz

A gyermekvédelmi szakellátásban nevelkedő gyermek sorsának alakulása szempontjából döntő kérdés a számára legmegfelelőbb gondozási hely meghatározása, ezért az erre vonatkozó rendelkezések részletesen szabályozzák a gyámhatóság eljárását, a döntéshez szükséges bizonyítékok körét. A gondozási hely meghatározására irányuló eljárás eredményeként születik döntés továbbá az ún. járulékos kérdésekről is, azaz ebben az eljárásban kell meghatározni a gyermekvédelmi gyám személyét, rendezni a szülővel vagy más hozzátartozóval való kapcsolattartás kérdését, dönteni az egyéni elhelyezési terv elfogadásáról, vagy módosításáról, a gyermek után fizetendő gondozási díjról, a gyermek ellátási szükségletéről, valamint - ha annak feltételei fennállnak - a gyermek örökbefogadhatóságáról.

Az 52. §-hoz

Az átmeneti és a tartós nevelésbe vétel összevonása miatt szükségessé vált a nevelésbe vétel fennállása alatti, a gyermek érdekében történő folyamatos együttműködés résztvevőinek és az együttműködés kereteinek, valamint a kapcsolattartásra vonatkozó szabályoknak a pontosítása, újbóli megállapítása.

Az 53. §-hoz

A rendelkezés részletesen szabályozza a nevelésbe vétel fenntartása szükségességének megállapítására irányuló felülvizsgálati eljárás gyakoriságát, valamint a felülvizsgálatok során értékelendő szempontokat, körülményeket.

A szabályozás kellően rugalmas a tekintetben, hogy ha valamilyen, a gyermek helyzetére nézve releváns más eljárás van folyamatban (pl. ha a gyermek családbafogadásának vagy örökbefogadásának előkészítése zajlik), úgy annak időtartama alatt nem kell elvégezni az előírt felülvizsgálatot. Ugyanakkor a törvény a gyermek érdekében természetesen a soron kívüli felülvizsgálat lehetőségét is biztosítja.

Az 54. §-hoz

A rendelkezés pontosítja a gyermek gondozási helye megváltoztatásának feltételeit és eljárási szabályait.

Az 55-56. §-hoz

Az átmeneti és a tartós nevelésbe vétel összevonása okán szükségessé vált a nevelésbe vétel megszüntetésével, valamint a megszűnési eseteivel kapcsolatos szabályok felülvizsgálata. A módosítás egyértelművé teszi, hogy a nevelésbe vétel megszüntetését csak az a szülő kérheti, akinek szülői felügyeleti joga szünetel. Az a szülő tehát, akinek szülői felügyeleti jogát a bíróság megvonta, vagy szülői felügyeleti joga megszűnt, - a családjogi szabályokkal összhangban - nem jogosult ilyen kérelem előterjesztésére. A szülő és a gyermekvédelmi gyám együttesen is kérheti a nevelésbe vétel megszüntetését. A nevelésbe vétel csak akkor szűnhet meg, ha más módon (örökbefogadás, családbafogadás) biztosítottá válik a gyermek ellátása, gondozása, nevelése és törvényes képviseletének ellátása.

Az 57. §-hoz

A módosítással a gyermekvédelmi szakértői bizottságra vonatkozó rendelkezések - beleértve az annak működésére, szakértői összetételére, valamint az örökbefogadások előkészítése során e §-ban előírt új feladataira vonatkozó szabályozást - önálló alcím alá kerülnek.

A gyermek örökbefogadásához szükséges szakszerű és aktuális vélemények elkészítése, illetve beszerzése számos esetben nehézségbe ütközik, ami időben meghosszabbítja a gyermek örökbefogadásának folyamatát. Emiatt indokolt, hogy minden esetben, a gyermek örökbefogadhatóvá válását követően rövid időn belül készüljön a gyermek egészségi és személyiségállapotáról, fejlődésének üteméről szakszerű összefoglaló vélemény.

A módosítás szerint a megyei, fővárosi szakértői bizottság a gyermek örökbefogadásának előkészítése céljából a területi gyermekvédelmi szakszolgálat megkeresésére összefoglaló véleményt készít a gyermek egészségi állapotáról, fejlődéséről. A megyei, fővárosi szakértői bizottság feladatának kiterjesztése az örökbefogadható gyermekekre azért is indokolt, mert a szakértői bizottság vizsgálja a gyermeket a gyermekvédelmi szakellátásba kerülésekor (illetve a későbbiekben is, ha a gondozási hely megváltoztatásának szükségessége felmerül), így a gyermek fejlődéséről a gyermek szakellátásba kerülésének kezdetétől vannak információi.

Az 58. §-hoz

A Szociális és Gyermekvédelmi Főigazgatóságról szóló 316/2012. (XI. 13.) Korm. rendelet rendelkezései alapján a Gyvt.-ben meghatározott fenntartói feladatokat 2013. január 1-jétől a Szociális és Gyermekvédelmi Főigazgatóság központi szerve látja el a 2012. december 31-éig minisztériumi közvetlen fenntartású gyermekvédelmi intézmények tekintetében. Az országos ellátási területű, speciális ellátási szükségletű gyermekek, valamint kísérő nélküli kiskorúak számára otthont nyújtó ellátást biztosító gyermekotthonok, valamint a bíróság határozata alapján javítóintézeti nevelést nyújtó intézmények továbbra is az emberi erőforrások minisztere irányítási jogkörébe tartozó költségvetési szervek. Ezért szükséges a Gyvt.-ben átvezetni az egyes fenntartói, illetve középirányítói feladatoknak a Szociális és Gyermekvédelmi Főigazgatóság központi szervéhez rendelését.

Az 59-60. §-hoz

A gyermekvédelmi gyámság jogintézményét - a törvényben foglaltakkal megegyező szakmai tartalommal, és szintúgy 2014. január 1-jei hatályba lépéssel - az egyes szakosított szociális és gyermekvédelmi szakellátási intézmények állami átvételéről és egyes törvények módosításáról 2012. évi CXCII. törvény vezette be a jogrendszerbe. Az érintett alcím alá tartozó rendelkezések szóhasználatának pontosítását az átmeneti és a tartós nevelésbe vétel jogintézményének összevonása teszi szükségessé.

A 61. §-hoz

A rendelkezés egzakt módon meghatározza, hogy a gyermek és a fiatal felnőtt mikor, és milyen feltételek fennállása esetén részesülhet utógondozásban, egyúttal a hatályos rendelkezéseknél egyértelműbb formában, és a jogalkalmazók szempontjából átláthatóbb módon szabályozza újra az utógondozás megszűnésének és megszüntetésének eseteit.

A 62. §-hoz

A módosítás a nemzeti köznevelésről szóló 2011. évi CXC. törvénnyel való összhangot biztosítja az utógondozói ellátás elrendelése tekintetében.

A 63. §-hoz

A rendelkezéssel újragondolásra került, hogy a fiatal felnőtt milyen okok fennállása esetén és milyen időtartamban részesülhet utógondozói ellátásban. A gyakorlati tapasztalatok megmutatták, hogy vannak olyan ellátottak, akiknek hosszabb időtartamú segítség és ellátás szükséges a biztonságos önálló életkezdéshez, mint amelyet a korábbi szabályozás lehetővé tesz. A módosítás alapján a speciális ellátási szükségletűként nagykorúvá vált fiatal felnőtt az eddigieknél hosszabb időtartamban - a 22. életévéig - veheti igénybe az ellátást. Az intézkedés a célcsoport számára egyszerűbbé teszi a létfenntartást biztosító ellátáshoz való hozzájutást.

Az utógondozói ellátás elrendelését megállapító határozat azonnali végrehajthatósága az ellátás folyamatosságát biztosítja mind a tényleges ellátás, mind a finanszírozás tekintetében. Így nem fordulhat elő olyan eset, hogy a nevelésbe vétel megszűnését követően a fiatal felnőtt ellátás nélkül marad.

Bevezetésre kerül egy 120 napos „átmeneti idő”, ami a tanulmányok folytatása miatt utógondozói ellátásban részesülő fiatal felnőttek esetében hatékonyan biztosítja, hogy ne kelljen a gyámhatóságnak az utógondozói ellátást elrendelő határozatát az ellátás elrendelésének okában bekövetkezett változás miatt - egy átmeneti időszakra - módosítani. Így mind a gyámhivatal, mind a fiatal felnőtt, mind az ellátást nyújtó adminisztratív terhei csökkennek.

A 64-65. §-hoz

Egyes nevelőszülői hálózatot, illetve gyermekotthont fenntartó egyházak kinyilvánították abbéli szándékukat, hogy a fenntartásukban működő nevelőszülői hálózatok, gyermekotthonok vonatkozásában - illetve más egyházak kérésére is - vállalnák a módszertani feladatok ellátását, ezzel is segítve az állam által biztosítandó módszertani feladat-ellátási kötelezettség teljesítését. A módosítás lehetővé teszi, hogy nevelőszülői ellátást, gyermekotthoni ellátást nyújtó egyházi fenntartású intézmény miniszteri kijelölés alapján módszertani intézményként jogszabályban meghatározott módszertani feladatokat láthasson el egyházi fenntartású nevelőszülői hálózatok, gyermekotthonok vonatkozásában.

A kapcsolódó átmeneti rendelkezés lehetővé teszi, hogy az egyházi fenntartó már a 2013. év folyamán is dönthessen arról, hogy kijelölt egyházi módszertani intézménnyel vagy a Szociális és Gyermekvédelmi Főigazgatósággal, mint módszertani intézménnyel működik együtt.

A 66. §-hoz

A hatályos Gyvt. 128. §-ának (1) bekezdése rendelkezik arról, hogy a gyámügyi eljárásban minden esetben meg kell hallgatni a szülőt és más törvényes képviselőt. A meghallgatás mellőzésére csak abban az esetben ad lehetőséget a jelenlegi szabályozás, ha a meghallgatás miatti késedelem elháríthatatlan kárral vagy veszéllyel járna. A módosítás ezt azzal bővíti ki, hogy a törvényes képviselő meghallgatása mellőzhető akkor is, ha azt a korlátozottan cselekvőképes kiskorú anya kéri, és a meghallgatás a várandós anya vagy születendő gyermeke érdekét veszélyeztetné.

A módosítás emellett rendelkezik arról is, hogy a terhességét eltitkoló válsághelyzetben lévő várandós anyának a születendő gyermeke lakóhelyével kapcsolatos jognyilatkozata is csak személyesen tehető meg, hiszen csak így biztosítható, hogy a nyilatkozattételre megfelelő tájékoztatás mellett és kellő megfontolást követően kerüljön sor.

A 67-68. §-hoz

A rendszeres gyermekvédelmi kedvezmény iránti kérelemhez - tekintettel arra, hogy az eljáró hatóság számára kötelezően előírásra kerül ezen adatoknak a Magyar Államkincstár által az államháztartásról szóló törvény rendelkezései alapján működtetett szociális nyilvántartásból történő lekérdezési kötelezettsége - főszabályként nem kell csatolni a családi pótlék folyósításáról szóló igazolást, az egyedülállóság tényére vonatkozó nyilatkozatot, illetve a tartósan beteg, illetőleg súlyosan fogyatékos gyermek egészségi állapotára vonatkozó igazolást.

Mivel a szociális nyilvántartásban a lekérdezés a társadalombiztosítási azonosító jel alapján történik, a módosított rendelkezések ezen adat eljáró hatóság által történő kezelésére, nyilvántartására adnak felhatalmazást.

Mindezek mellett - figyelemmel arra, hogy a törvénnyel a hátrányos, halmozottan hátrányos helyzet fennállásának megállapítása, mint a gyermekvédelmi gondoskodás körébe tartozó hatósági intézkedések egyike kerül szabályozásra - e feladat ellátásához is szükséges a jegyzői gyámhatósági nyilvántartás vezetésére vonatkozó felhatalmazások körének kiegészítése.

A 69. §-hoz

Az örökbefogadhatóvá nyilvánítás célja a gyermek örökbefogadásának lehetővé tétele. Az eljárást csak azon gyermekek esetében indokolt lefolytatni, akiknek várhatóan realizálódni fog az örökbefogadása. A területi gyermekvédelmi szakszolgálat az illetékességi területén lakóhellyel rendelkező valamennyi örökbefogadásra alkalmasnak nyilvánított örökbe fogadni szándékozót nyilvántartja, így korrekt tájékoztatást tud nyújtani a gyermek örökbefogadásának várható esélyeiről.

A 70. §-hoz

Az országos örökbefogadási nyilvántartás azon örökbe fogadni szándékozók adatait kezeli, akik vállalják, hogy nem csak a lakóhelyük szerinti megyében vagy a fővárosban, hanem az ország bármely megyéjében készek gyermek örökbefogadására, és örökbefogadási lehetőségük növelése érdekében hozzájárultak adataiknak az országos nyilvántartásba vételéhez.

A gyermek örökbefogadhatóvá nyilvánítása előtt, a gyermek örökbefogadási esélyeiről való tájékozódás megkönnyítésére - amennyiben a területi gyermekvédelmi szakszolgálat nyilvántartásában nincs a gyermeket várhatóan elfogadó örökbe fogadni szándékozó személy - az országos örökbefogadási nyilvántartás naprakész tájékoztatást tud nyújtani a gyermek örökbefogadásának várható esélyeiről.

A 71. §-hoz

A hatályos szabályozás szerint az intézményvezető a kötelezettet írásban értesíti a személyi térítési díj összegéről a gyermekek napközbeni ellátása esetén a szolgáltatás, ellátás igénybevételét megelőzően, valamint a gyermekek átmeneti gondozása és utógondozói ellátás esetén legkésőbb az ellátás igénybevételétől számított harminc napon belül.

A módosítással ez az értesítés gyermekek napközbeni ellátása, valamint a gyermekek átmeneti gondozása esetén már a megállapodás megkötésekor megtörténik. Ezzel az igénybevevő a megállapodás megkötésekor nemcsak a személyi térítési díj megállapításának szabályairól, hanem az annak alapján fizetendő, konkrét összegről is tudomást szerezhet, amely információ a megalapozott döntéshozatalt nagy mértékben segíti.

A 72. §-hoz

A rendelkezés, összhangban a gyermektartásra vonatkozó családjogi rendelkezésekkel, a szülő vagy más hozzátartozó tartási kötelezettségén alapuló gondozási díjfizetési kötelezettségét írja elő a nevelésbe vett gyermek, valamint a tanulói, hallgatói, illetve felnőttképzési jogviszonyban álló utógondozói ellátott fiatal felnőtt tekintetében.

A 73-76. §-hoz

A rendelkezések a törvény Gyvt.-t érintő módosításainak zökkenőmentes végrehajtását elősegítő átmeneti rendelkezéseket tartalmaznak, a kapcsolódó anyagi szabályok hatályba lépésének időpontjához igazodó „csoportosításban”.

A 77-79. §-hoz

Felhatalmazó, szövegcserés módosító, illetőleg hatályvesztést kimondó rendelkezések.

A 80. §-hoz

A rendelkezés a fogyatékossági támogatásra jogosult halálát követően valamely pénzforgalmi szolgáltatónál vezetett fizetési számlára átutalt, jogalap nélküli ellátás visszafizetésével összefüggő szabályozást tartalmaz.

A 81. §-hoz

A rendelkezés lehetővé teszi, hogy a fogyatékossági támogatásra való jogosultságot megállapító Magyar Államkincstár az eljárása során adatot kérhessen a polgárok személyi adatait és lakcímét nyilvántartó szervtől és az Egészségbiztosítási Alap kezeléséért felelős szervtől.

A 82. §-hoz

A rendelkezés a Fot. felhatalmazó rendelkezésének pontosítását tartalmazza.

A 83. §-hoz

A köznevelésről szóló 2011. évi CXC. törvény a tankötelezettség korhatárát 16 éves korra szállította le. A tankötelezettség leszállítása felmenő rendszerben valósul meg: azon tanulókra vonatkozik, akik a kilencedik évfolyamot a 2011/2012. tanévet követően kezdték meg. A hatályos szabályok szerint a tanköteles kor betöltését követően családi pótlék csak akkor jár, ha a gyermek továbbra is tanul. 18 éves kor felett ugyanakkor, legfeljebb 50%-os megtartott egészségi állapot fennállása esetén a személy - a tanulmányai folytatásától függetlenül - saját jogon lehet jogosult a családi pótlék másik típusára, a nevelési ellátásra.

A módosítás célja, hogy biztosítsa, hogy a legsúlyosabb állapotú, sajátos nevelési igényű gyermekek akkor is megkaphassák a családi pótlékot, ha tizenhat éves koruk betöltését követően tanulmányokat már nem folytatnak. Ilyen esetben a családi pótlék - nevelési ellátásként - a gyermek nagykorúvá válásáig járna.

A 84. §-hoz

A Gyvt.-nek az intézményben élő, nevelésbe vett gyermek családi pótléka felhasználására vonatkozó megváltozott szabályaival való összhang megteremtése érdekében módosul a Cst.-ben a gyermekvédelmi gondoskodásban élő gyermek családi pótlékának felhasználására vonatkozó rendelkezés, amely a gyermek teljes körű ellátásának biztosításához, illetve ellátásának kiegészítésére teszi lehetővé a támogatás felhasználását. Ez a szabály érvényesül a szociális intézményben elhelyezett gyermek családi pótlékának felhasználása tekintetében is.

A módosítással csökkennek az intézményvezetők adminisztratív terhei, megnő a döntési lehetőségük, szabadságuk az ellátott gyermekek teljes körű ellátásának biztosítása érdekében. Összességében nem változik az egy-egy gyermek teljes körű ellátására fordítható összeg nagysága, de a rendelkezésre álló keretet az intézmények vezetői rugalmasabban, a családi pótlék céljának megfelelően használhatják fel.

A 85-88. §-hoz

Az Nmjt. módosításának célja azoknak az örökbefogadási eljárásoknak az egyszerűsítése, amelyek során magyar állampolgár fogad örökbe külföldi állampolgárságú gyermeket, vagy külföldi állampolgár fogad örökbe magyar állampolgárságú gyermeket, oly módon, hogy külföldön már lefolytatták az örökbefogadási eljárást és a joghatósággal rendelkező külföldi hatóság már engedélyezte azt.

A külföldi állampolgár által magyar állampolgár örökbefogadására, valamint magyar állampolgár által külföldi állampolgár örökbefogadására (továbbiakban: nemzetközi örökbefogadás) irányuló eljárásokat alapvetően a 2005. évi LXXX. törvénnyel kihirdetett a gyermekeknek a nemzetközi örökbefogadások terén való védelméről és az ilyen ügyekben történő együttműködésről szóló, Hágában, 1993. május 29. napján kelt Egyezmény (a továbbiakban: Egyezmény) szabályozza. Ezekre az eljárásokra nem terjed ki az egyszerűsítés, mert ezeket az örökbefogadásokat a jogszabály erejénél fogva el kell ismernie a részes államoknak, így Magyarországnak is.

Az egyszerűsítés így a külföldi hatóság által engedélyezett rokoni, házastársi örökbefogadásokat, valamint azokat az eljárásokat célozza, melyeknél az örökbefogadó vagy az örökbefogadott olyan államnak a polgára, amely az Egyezménynek nem részese. Ezekben az ügyekben jelenleg a gyámhatóság eljárása hosszadalmas és bonyolult, különösen a külföldi jogsegély igénybevétele miatt. A cél az, hogy a jövőben a külföldi hatóságok által meghozott döntések jogszerűségét, magyar joggal való összeegyeztethetőségét vizsgálja csak a magyar gyámhatóság, és ne folytasson le ismételten egy örökbefogadás engedélyezése iránti eljárást.

Az Nmjt. módosítása egyúttal feloldja a magyar bíróság, vagy hatóság kizárólagos joghatóságát a magyar állampolgár örökbefogadásának engedélyezése, illetve megszüntetése ügyében, éppen annak érdekében, hogy a külföldi hatóság örökbefogadást engedélyező döntése a magyar gyámhatóság által jóváhagyható legyen.

A 89. §-hoz

A rendelkezés módosítja a hitelintézetekről és a pénzügyi vállalkozásokról szóló 1996. évi CXII. törvényben foglalt, a banktitok megtartásának kötelezettsége alóli mentesítés jogcímeit tartalmazó felsorolást. A módosítás elősegíti, hogy a Magyar Államkincstár a pénzforgalmi szolgáltatónál vezetett fizetési számlára átutalt, jogalap nélkül felvett fogyatékossági támogatás összegének megtérítése érdekében eljárhasson.

A 90. §-hoz

A rendelkezés a helyi önkormányzatok adósságrendezési eljárásáról szóló 1996. évi XXV. törvény mellékletének a kiegészítő gyermekvédelmi támogatás rendszeres gyermekvédelmi kedvezménybe olvasztásából adódóan szükséges pontosítását tartalmazza.

A 91. §-hoz

Tekintettel arra, hogy számos pénzbeli és természetbeni szociális ellátás vagyonvizsgálathoz kötött, az ellátásra való jogosultság megállapítása, illetve a jogosultság ellenőrzése céljából a rendelkezés lehetővé teszi, hogy a szociális hatáskört gyakorló szerv a közúti közlekedési nyilvántartást vezető hatóságtól is adatot kérhessen.

A 92. §-hoz

A módosítással a fővárosi és megyei kormányhivatal járási (fővárosi kerületi) hivatalai, a fővárosi és megyei kormányhivatal járási (fővárosi kerületi) gyámhivatalai, valamint a fővárosi és megyei kormányhivatal szociális- és gyámhivatalai hozzáférést kapnak a Magyar Államkincstár által működtetett egységes szociális nyilvántartáshoz, és abból díjmentesen, közvetlenül lekérdezhetik a hatáskörükbe tartozó ellátások feltételeinek meghatározása érdekében szükséges, a családtámogatásokkal, illetve a fogyatékossági támogatással összefüggő adatokat.

A 93. §-hoz

A gyermekvédelmi gyámság jogintézményével és a nevelőszülői jogviszonnyal kapcsolatos törvényi rendelkezéseket az Országgyűlés - a törvényben foglaltakkal megegyező szakmai tartalommal, és szintúgy 2014. január 1-jei hatályba lépéssel - az egyes szakosított szociális és gyermekvédelmi szakellátási intézmények állami átvételéről és egyes törvények módosításáról 2012. évi CXCII. törvénnyel már elfogadta.

Tekintettel azonban arra, hogy az elfogadott, de hatályba még nem lépett módosítások - az átmeneti és a tartós nevelésbe vétel jogintézményének a törvény szerinti összevonása okán - pontosításra szorultak és a törvényben ismételten szabályozásra kerültek, az egységes és áttekinthető végrehajtás elősegítésére, a párhuzamos szabályozás kiküszöbölése céljából, valamint a jogbiztonság követelményének megfelelően a törvény rendelkezik arról, hogy az említett törvény törvényben megismételt rendelkezései nem lépnek hatályba.

A 94-97. §-hoz

Az új Polgári Törvénykönyv tervezett hatálybalépésének időpontja 2014. január 1-je-megegyezett a gyermekvédelmi törvény új nevelésbe vételi eljárása hatálybalépésének időpontjával.

Tekintettel arra, hogy az elfogadott új Polgári Törvénykönyv végül 2014. március 15-én fog hatályba lépni, indokolt, hogy a nevelésbe vételre irányuló szabályok megváltozása miatt a 2014. március 15-ég tartó időszakig módosuljanak a családjogi törvény vonatkozó rendelkezései. A módosítás 2014. január 1-jén lép hatályba.

A 98. §-hoz

Az egyes nyugdíjak felülvizsgálatáról, illetőleg egyes nyugdíjkiegészítések megszüntetéséről szóló 1991. évi XII. törvény szerinti, a nyugdíjkiegészítés helyébe lépő pótlékra való jogosultság felülvizsgálata a feldolgozásra váró anyag nagysága miatt a vártnál több időt igényel, ezért indokolt a határidő 2013. június 1-jéig történő meghosszabbítása. A felülvizsgálati határidő meghosszabbításával összhangban a nyugdíjkiegészítés helyébe lépő pótlékot megszüntető határozat meghozatalára előírt határidő is meghosszabbításra kerül, továbbá konkrétabb megfogalmazást kap az adatkezelés célja.

-----STARTING---POINT---VEGE---

A 99. §-hoz

A hatályba léptető rendelkezéseket tartalmazza.