2019. évi XLIII. törvény végső előterjesztői indokolása

a Nemzetközi Mobil Műholdas Szervezet létrehozásáról szóló egyezmény és annak 2008. évi módosítása kihirdetéséről

-----STARTING---POINT---ALTALANOS---

Általános indokolás

A Nemzetközi Mobil Műholdas Szervezet (IMSO, a továbbiakban: Szervezet) 1976-ban jött létre a Nemzetközi Tengerészeti Szervezet (IMO) égisze alatt - akkor még Nemzetközi Tengerészeti Műholdas Szervezet (INMARSAT) néven -, az ENSZ Közgyűlésének 1721 (XVI) határozata alapján, amely szorgalmazta a műholdas kommunikáció kialakítását globális és megkülönböztetés-mentes alapon. A Szervezetet létrehozó nemzetközi egyezmény

1976. szeptember 3-án nyílt meg aláírásra, majd 1979. július 16-án lépett hatályba. Magyarország a 2011/1997. (I. 22.) Korm. határozatban foglalt felhatalmazás alapján csatlakozott a Szervezethez 1997. július 24-én. A Szervezetnek jelenleg 102 ország a tagja.

A Szervezetet létrehozó nemzetközi megállapodás 1998-ben jelentősen módosult - amely 1999. április 15-én lépett ideiglenesen, 2001. július 31-én teljeskörűen hatályba -, és a módosítás eredményeképpen a Szervezet felépítése is átalakult. A Szervezet feladatai tovább bővültek a 2008. évi módosításokkal, amelyek tartalmazzák a GMDSS (általános tengeri vészjelző és biztonsági rendszer) felügyeletének más potenciális műholdas szolgáltatókra való kiterjesztését, valamint a Szervezet IMO általi kijelölését LRIT (nagy hatótávolságú hajóazonosító és nyomkövető rendszer) koordinátornak. A módosítást a közgyűlés döntése értelmében a 2008. október 6-ától kell ideiglenesen alkalmazni, formális hatálybalépésre az azt követő százhuszadik napon kerülhet sor, hogy a letéteményes azon államok kétharmadától kézhez vette az elfogadásról szóló értesítést, amelyek a módosításnak a Közgyűlés általi elfogadásakor az Egyezmény Felei voltak.

A nemzetközi szerződésekkel kapcsolatos eljárásról szóló 2005. évi L. törvény rendelkezései alapján a létrehozásról szóló megállapodást és annak módosítását törvényben kell kihirdetni.

-----STARTING---POINT---RESZLETES---

Részletes indokolás

Az 1. §-hoz

A törvény kihirdeti az egységes szerkezetű egyezményt, figyelemmel arra, hogy az előbbi módosításai

Magyarország vonatkozásában 2001. július 31-én nemzetközi jogilag hatályba lépett.

A 2. §-hoz

Az 1998. évi módosítással egységes szerkezetű egyezmény hiteles angol nyelvű szövegét és annak hivatalos magyar nyelvű fordítását tartalmazza.

A 3. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv. 7. § (1) bekezdés a) pontjára, és a 7. § (3) bekezdésére figyelemmel, a 2008. évi módosítások kötelező hatályának elismerésére az Országgyűlés ad felhatalmazást.

A 4. §-hoz

Az Nsztv. 9. §-ának megfelelően a § 2008. évi közgyűlés által elfogadott módosítás kihirdetését tartalmazza.

Az 5. §-hoz

A Közgyűlés 2008. évi közgyűlésén elfogadott módosítás hiteles angol nyelvű szövegét és annak hivatalos magyar nyelvű fordítását tartalmazza.

A 6. §-hoz

Az egyezmény módosításának ideiglenes alkalmazását rendeli el.

A 7. §-hoz

A § a törvény hatályba léptető rendelkezéseit tartalmazza.

A 8. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés f) pontjának megfelelően a rendelkezés rögzíti, hogy a törvény végrehajtásáról a Nemzeti Média- és Hírközlési Hatóság elnöke gondoskodik, továbbá az egyezmény 2008. évi módosításának hatálybalépését követően az Egyezmény egységes szerkezetű szövegének közzétételét az elektronikus hírközlésért felelős miniszterhez telepíti.