2015. évi XLVIII. törvény indokolása

a halgazdálkodásról és a vad védelméről szóló 2013. évi CII. törvény módosításáról

-----STARTING---POINT---ALTALANOS--- 

A halgazdálkodásról és a hal védelméről szóló 2013. évi CII. törvény (a továbbiakban: Hhvtv.) tartalmában, alapkoncepciójában jelentősen eltér a korábbi ágazati törvényben [a halászatról és a horgászatról szóló 1997. évi XLI. törvény (a továbbiakban: Hhtv.)] foglaltaktól. A koncepcionális váltás elsősorban halállomány megújulni képes természetes erőforrásként előtérbe helyezett értékében és védelmében, valamint rekreációs tevékenységként a horgászat ‒ halászattal szembeni ‒ előnyben részesítésében jelentkezett. A Hhvtv. meghatározó részei 2013. szeptember 1-jével léptek hatályba. A szükséges módosításokat elsősorban az azóta eltelt időszak gyakorlati tapasztalatai, másodlagosan az előterjesztő által képviselt új, a Hhvtv. eredeti alapkoncepciójának kiteljesítését célzó halgazdálkodási szakmai célkitűzések indokolják.

-----STARTING---POINT---RESZLETES---

Az 1. §-hoz

A Hhvtv.-ben használt egyes fogalmak definícióinak pontosítására van szükség. Mivel az eredetileg a haltermelési céllal kiépített és üzemeltetett halastavak egy részén is folyik horoggal végzett rekreációs halfogási tevékenység, indokolt volt mind a halastó, mind a horgászat fogalom kibővítése (halastavon is horgászatnak minősül e tevékenység, ill. a horgászat halastavon is értelmezhető tevékenység).

A 2. §-hoz

A halgazdálkodás folyamatosságának fenntartása érdekében szükséges arról rendelkezni, hogy milyen eljárásban biztosítható az önkormányzat által nem igényelt halgazdálkodási vízterületen a halgazdálkodásra jogosult meghatározása.

A 3. §-hoz

Az új szabály rögzíti, hogy ha egy adott halgazdálkodási vízterületet a haszonbérleti szerződés időbeli hatálya alatt különleges rendeltetésűvé nyilvánítanak, akkor a haszonbérleti szerződés nem szűnik meg azonnal, hanem a szerződés alapján gyakorolható jogok annak lejártáig vagy egyébként a szerződés megszüntetéséig gyakorolhatók. Csak ezután lép be a Hhvtv. 24. § a) pontja szerinti szabályozás, amelynek értelmében a különleges rendeltetésű halgazdálkodási vízterület vagyonkezelési szerződéssel hasznosítható.

A 4. §-hoz

Azon nyilvántartott halgazdálkodási vízterületeken, ahol a halgazdálkodási jog a Hhvtv. 74. § (4) bekezdésben foglaltak miatt nem a Magyar Államot illeti meg, de a tulajdonosok érdektelensége vagy a tulajdonostársak döntésképtelensége, esetleges viszálya miatt a halgazdálkodási jog gyakorlása hosszú időn keresztül valósul meg, ott - a vízterület halállományának védelme érdekében - a halgazdálkodási jog gyakorlására vonatkozó döntést az államnak kell átvennie. Ennek jogalapja hiányzik, ez indokolja a rendelkezés beépítését.

Az e problémával jellemezhető vízterületek nem tipikusak, azonban országos szinten több ilyen eset ismert. Ezeknél - ha a tulajdonosi közösség nem akar vagy nem képes a jogszerű halgazdálkodást megalapozó egységes álláspontot kialakítani - a módosítás nyomán a vízterület halgazdálkodási jogának haszonbérbe adása a Hhvtv. 26. § (1) bekezdésének megfelelően nyilvános pályázat útján történik.

Az 5. §-hoz

A Hhvtv. új 31/A. §-a rögzíti, hogy ha egy halgazdálkodási vízterület különleges rendeltetésűvé nyilvánítását követően a haszonbérleti szerződés megszűnik, akkor a haszonbérleti jog jogosultja és a hasznosítást átvevő vagyonkezelő elszámolási viszonyában a volt haszonbérlő - új haszonbérlő viszonyára vonatkozó szabályokat kell alkalmazni.

A 6-7. §-hoz

A módosítás a természetes és jogi személyekhez kapcsolódó eltérő adattartalom szétválasztásával és az igényelt adatok részletesebb megadásával a halgazdálkodási hatóság a halgazdálkodási jog jogosultjáról vezetett nyilvántartását teszi teljessé, ami a hatékony hatósági működéshez elengedhetetlen.

A 8. §-hoz

Pontosítás az érvényes kutatási célú halfogási engedély birtokában végzett tudományos célt szolgáló vizsgálati anyag begyűjtésének, és a halállománymentés kivételként való megjelenítésére a generális tilalom alól.

A 9. §-hoz

A módosítás azért szükséges, hogy az ökológiai célú szelektív halászatot megrendelésre végzők számára ne jelentsen akadályt a halászati engedélyekre általánosan megadott 1 db/személy/év limit.

A 10. §-hoz

A Hhvtv. 40. § (2) bekezdéséből törölni kellett a fogási napló leadását, mint feltételt, hiszen egyrészt az első alkalommal állami horgászjegyet váltók esetében ez teljesíthetetlen, másrészt a gyakorlatban a fogási napló leadását elmulasztók is válthatnak emelt díjas állami horgászjegyet. Emellett a Hhvtv. egyik célkitűzését is jelentő horgászturizmus fejlesztése érdekében fontos, hogy a nem Magyarországon vizsgázott horgásszá váló személyek eredeti, külhoni vizsgaokmánnyal is igazolhassák állami horgászjegy váltására vonatkozó jogosultságukat.

A 11. §-hoz

A Hhvtv. 41. § (2) bekezdésének kibővítése a látáskárosultak számára biztosítandó kedvezmény beépítését szolgálja.

A 12. §-hoz

A módosítás legfontosabb üzenete, hogy a 70. életévét betöltött személyekre vonatkozó, az állami jegy díjának megfizetése alóli mentesség tekintetében nem szabad különbséget tenni a kétféle rekreációs tevékenység (horgászat és rekreációs halászat) között. Az állami horgászjegyet kiváltókhoz képest (350 000 fő) a módosítás kedvezményezetti köre nagyon szűk, mivel ez a 2014-ben kiadott kb. 1800 db állami halászjegy tulajdonosai közül 100-nál is kevesebb személyt érinthet.

A 13. §-hoz

Szövegpontosítás, ami egyértelműen, szabatosan megadja, hogy mely területeken milyen okmányok hiánya esetén teljesül a jogosulatlan horgászat és a jogosulatlan halászat tényállása.

A 14. §-hoz

A kiegészítéssel a Hhvtv. kimondja, hogy a halállományban és a környezetben kárt okozó halfogási módszerek alkalmazása nemcsak a halgazdálkodási területeken, hanem a haltermelési létesítmények (halastavak) területén is tilalmas. Ez összhangot teremt a Berni Egyezmény elvárásaival is, ami a méreg, a váltóáram és a robbanóanyag tilalmát halfogás tekintetében általánosságban kimondja.

Az engedély a kiadásától számított 2 évig érvényes és az engedélyes kérelmére, ha az engedélyes megfelel az engedély kiadásának alapjául szolgáló feltételeknek, további 2 évvel meghosszabbítható. Célszerű ezzel az érvényességi idővel összhangba hozni, azaz egy évről két évre emelni a felülvizsgálati időközt is.

A 15. §-hoz

Az új pont beépítésével lehetővé válik, hogy a miniszter az állatkerti, édesvízi akváriumi, illetve kiállítási élőállat-bemutató céllal összefüggő halfogási célokra is megadhassa az egyenáramú halászeszköz használatára az engedélyt. Ezt az elmúlt évben felmerülő igények teszik indokolttá.

A 16. §-hoz

A halgazdálkodási jog jogosultjainak adatait is az Adattár tartalmába kell integrálni ahhoz, hogy egy komplex adatbázis segíthesse a hatékony hatósági működést.

A 17. §-hoz

A kiegészítés szükséges ahhoz, hogy a halászati őr - majd a halgazdálkodási hatóság - érdemben eljárhasson a kifogott halat a fogási naplóba nem bejegyző személyekkel szemben. A gyakorlati tapasztalatok alapján a fogási napló vezetésének ilyen elmulasztása tipikus mulasztás és gyakran szándékos visszaélés, ezért e módosítás mindenképp indokolt.

A 18. §-hoz

A miniszteri döntéssel felhasználható bevételek körének kibővítését a Hhvtv. céljainak részletesebb szerepeltetése indokolja. A kiegészítéssel lehetővé válik, hogy a szakmai háttér esősítése (szakkönyvek, folyóirat-kiadás, a Hhvtv. 62. §-a szerinti testület működésének támogatása) mellett a horgászturizmus és a horgász versenysport támogatása, a horgászat népszerűsítése, a hagyományőrzést vagy az utánpótlás-nevelést szolgáló programok, a halgazdálkodással összefüggő speciális állami elismerés adományozásának támogatása is megvalósulhasson. Így az állami horgászjegy, állami halászjegy és a kapcsolódó fogási naplók díjából keletkező bevétel az ágazatba hatékonyan visszaforgatható.

A 19. §-hoz

A védett természeti értékek esetén természetvédelmi bírság formájában szankcionálható az ilyen halfajokat kifogó személy. A „nem fogható” halfajok kifogásának szankcionálhatóságát ugyanakkor továbbra is a halgazdálkodási jogszabályi háttér hivatott biztosítani.

A kiegészítéseket a Hhvtv. korábbi hiányosságának kezelése, illetve az elmúlt időszak gyakorlati tapasztalatai teszik indokolttá. A nem nyilvántartott halgazdálkodási vízterületekről őshonos halfajok egyedeit kifogni nem szabad, így ehhez a szankcionálási lehetőséget is biztosítani kell. A deklaráltan rekreációs horgászat interaktív mivolta alapfeltétel, ezért a teljesen magára hagyott készséggel végzett tevékenység horgászatként nem elfogadható, így ehhez is indokolt szankcionálási lehetőséget nevesíteni.

A 20. §-hoz

A módosítás a halgazdálkodási és a halvédelmi bírság kiszabásához zsinórmértékül szolgáló mérlegelési szempontokat alkotja meg.

A 21. §-hoz

A módosítás elkülöníti a halgazdálkodási hatóság által az ügy egyedi körülményeinek mérlegelése alapján generálisan alkalmazható - bírság helyetti - figyelmeztetés jogintézményét azoktól a konkrét esetektől, amikor a figyelmeztetés kötelező alkalmazásának van helye. Ez utóbbi esetben a jogsértés súlyosságával kapcsolatos mérlegelést nem a jogalkalmazó végzi el, hanem a Hhvtv.

A 22. §-hoz

A halgazdálkodási és halvédelmi bírságokhoz kapcsolódó szankcióként szükséges az állami halfogásra jogosító okmányok váltásától való eltiltás mértékének kormányrendeleti szintű meghatározása, így az erre vonatkozó felhatalmazás szerepeltetése is.

A 23. §-hoz

A Hhvtv. 72. § (1) bekezdésének felhatalmazó rendelkezései új szakmai célkitűzést (halastavon folytatható horgászat feltételei), hiánypótlást (kíméleti terület kijelölésének szabályai) és pontosítást (horgászat és a halászat rendje országhatárral metszett halgazdálkodási vízterületeken) szolgálnak.

A 36. pont mind a Hhvtv.-ben foglalt célok, mind a Földművelésügyi Minisztérium Balatonnal kapcsolatos feladatainak ellátása szempontjából érdemi előrelépést jelent. A Balatoni Busa Intézkedési Terv végrehajtása (invazív idegenhonos halfajok elleni küzdelem) a földművelésügyi miniszter által elrendelt feladat. A felülvizsgált Intézkedési Terv végrehajtását akadályozza, hogy jelenleg nincs jogszabályi háttér az idegenhonos fajok szaporítására és a tógazdasági telepítések korlátozására, ezért ennek kidolgozása létfontosságú. Az általános-országos hatályú rendelkezéseket a haltermelés szabályairól szóló, újonnan létrehozandó FM rendelet tartalmazza majd, azonban a Balaton-vízgyűjtő speciális területi lehatárolásához és az ehhez igazítható regionális szabályok megjelenítéséhez hiányzik a felhatalmazás. E hiányt szünteti meg a haltermelés speciális területi feltételeiről szóló, fent kiemelt felhatalmazó rendelkezés Hhvtv.-be építése.

A 24. §-hoz

A 1997-től hatályos Hhtv.-t megelőzően magántulajdonba került és azóta is magántulajdonban lévő, zárt, lefolyástalan tavak (ezek szinte mind mesterséges eredetű állóvizek) esetében a hal magántulajdonban állásának elismerését szolgálja.

A miniszteri joggyakorlás halgazdálkodási hatósághoz delegálását szolgálja a korábbi, 1997-től hatályos Hhtv. alapján társult halászati jog formájában hasznosított vizek esetén, ahol az állam kisebbségi tulajdonos.

A kereskedelmi célú halászati engedélyek kiadásának beszüntetésével a természetes vízi kereskedelmi célú halászat 2015 utáni megszüntetését célozza a törvény szellemiségével, alapkoncepciójával összhangban és a természetes vízi halállományok túlhasznosítása elleni védelem érdekében.

A miniszternek a halgazdálkodási vízterületre létrejött haszonbérleti szerződés hatályának meghosszabbítására irányuló jogköre a halgazdálkodás időbeli folyamatosságát biztosítja, ugyanakkor annak időbeli limitálása kellő garancia az ismételt haszonbérbe adás elhúzódása ellen.

A 25. §-hoz

A Hhvtv. e szakaszban feltüntetett szövegcseréi új szakmai célkitűzést szolgálnak, illetve hiánypótlás vagy pontosítás miatt, valamint az elmúlt időszak gyakorlati tapasztalatai alapján a hatóság ideális működéséhez szükségesek.

A 26. §-hoz

Hatályon kívül helyező rendelkezések.

-----STARTING---POINT---VEGE---

A 27. §-hoz

Hatályba léptető rendelkezés.

A 28. §-hoz

Sarkalatossági záradék.