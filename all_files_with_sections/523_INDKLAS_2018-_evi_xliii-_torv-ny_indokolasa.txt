2018. évi XLIII. törvény indokolása

a Büntető Törvénykönyvről szóló 2012. évi C. törvény módosításáról

-----STARTING---POINT---ALTALANOS--- 

A tizenhét halálos áldozatot követelő tragikus veronai buszbaleset rávilágított arra, hogy az engedély nélkül átalakított személyszállítást végző járművekkel a közúti közlekedésben való részvétel olyan súlyos következményekkel járhat, hogy vizsgálni szükséges az ilyen cselekményekkel szemben a büntetőjog ultima ratio jellegű eszköztárának alkalmazhatóságát. A törvény szerinti tényállással kifejezésre juttatja a jogalkotó azt, hogy a személyszállítást végző járművek átalakításának engedélyhez kötése nem csupán egy adminisztratív teher, hanem annak teljesítéséhez nyomós közérdek fűződik.

Magyarország Alaptörvényének hetedik módosítása megerősítette a magánélet védelmét. Erre figyelemmel a hivatalos személyeket is megilleti az a jog, hogy legyen olyan hely és időszak a mindennapi életükben, ahol, illetve amikor joggal elvárhatják, hogy hivatalos eljárásuk miatt ne zaklassák őket. A törvény ennek érvényre juttatása érdekében módosítja a Büntető Törvénykönyv zaklatásról szóló tényállását.

-----STARTING---POINT---RESZLETES---

Az 1. §-hoz

A közúti járművek műszaki megvizsgálásáról szóló 5/1990. (IV. 12.) KöHÉM rendelet (a továbbiakban: KöHÉM rendelet) részletes szabályozást tartalmaz arra nézve, hogy mely járművek, milyen típusú átalakítása engedélyköteles. Az engedélyköteles átalakítás körébe olyan, a jármű eredeti jellemzőit megváltoztató műveletek tartoznak, amelyek esetében - azok jelentőségére, az azokkal érintett alkatrészek jellegére vagy a járműre gyakorolt hatásukra figyelemmel - az engedélyezés kiemelt fontosságú.

Az átalakítás menete jogilag szabályozott, két fázisból álló folyamat:

1. a jármű üzembentartója először átalakítási engedélyt köteles kérni, ennek hiányában nem kezdődhet meg az átalakítás,

2. az átalakítást követően köteles az átalakított járművet időszakos vizsgálatra a közlekedési hatóság által üzemeltetett vizsgáló állomáson bemutatni.

Az átalakított jármű időszakos vizsgálata keretében értékelendő az, hogy az átalakítási engedély keretei között maradt-e, illetve az is, hogy az üzemeltetési műszaki feltételek megtartására sor került-e. Kiemelten fontos az engedélyezési eljárás betartása a személyszállítási szolgáltatásokról szóló törvényben meghatározott közúti járművek és különleges személyszállító szolgáltatást nyújtó járművek esetében, azaz annak biztosítása, hogy a közúti forgalomban csak jogszerűen átalakított ilyen járművek vegyenek részt.

Az új törvényi tényállás azt a járművezetőt rendeli büntetni, aki olyan a személyszállítási szolgáltatásokról szóló törvényben meghatározott közúti járművel vagy különleges személyszállító szolgáltatást nyújtó járművel vesz részt a közúti közlekedésben, amelyet engedély nélkül vagy az engedélytől eltérően átalakítottak. Sem veszélyeztetést, sem eredményt nem kíván meg a tényállás. Önmagában az ilyen önkényesen átalakított jármű vezetése a közúton, illetve közforgalom elől el nem zárt magánúton olyan kiemelt kockázatot hordoz, amely szükségessé teszi a büntetőjog beavatkozását.

Súlyosabban minősül az az eset, ha a bűncselekményt különleges igényű - így különösen gyermekkorú, mozgásában korlátozott, idős vagy beteg - személyek szállítására szolgáló járműre követik el. Az ilyen típusú járművekkel szemben a KöHÉM rendelet 5. melléklete további speciális biztonsági követelményeket határoz meg. A magasabb büntetési tétellel fenyegetettség indoka az, hogy ha ilyen személyeket szállító jármű szenved balesetet, akkor az - az utasok korára, fizikai és szellemi állapotára, reakcióidejére és reakciókészségére figyelemmel - előreláthatóan rendkívül súlyos következményekkel járhat.

A személyszállítási szolgáltatásokról szóló törvényben meghatározott közúti járművek és különleges személyszállító szolgáltatást nyújtó járművek esetében - figyelemmel arra, hogy az ilyen járművek jogellenes átalakítása miatt kialakuló veszélyhelyeztek nagy számú, a szolgáltatást nagy fokú bizalommal igénybevevő személyt érinthetnek - indokolt, hogy az ilyen járművek engedély nélküli átalakítása vagy átalakíttatása is büntetendő legyen, előrehozott védelmet biztosítva ezzel annak megakadályozása érdekében, hogy az így átalakított járművek a közúti közlekedésben részt vegyenek. A jármű engedély nélküli átalakítása vagy átalakíttatása sui generis előkészületi jellegű cselekmény, azt tehát nem a jármű vezetője követi el, hanem az, aki a járművet engedély nélkül átalakítja, vagy aki (pl. a jármű tulajdonosa, üzembentartója), ilyen átalakítás elvégzésére megrendelést ad („átalakíttat”). Az engedély nélkül átalakított jármű „legalizálásában” való közreműködés a Btk. más tényállásai alapján büntethető, így pl. az adott cselekménytől függően lehet korrupciós bűncselekmény, hivatali bűncselekmény, közokirat-hamisítás.

Az új tényállás szubszidiárius jellegű, ha a közúti közlekedésben ilyen járművel való részvétele más, súlyosabban minősülő, veszélyeztető jellegű, vagy eredmény (így közúti baleset) is bekövetkezik, úgy az adott súlyosabb bűncselekmény valósul meg.

A 2. §-hoz

Magyarország Alaptörvényének hetedik módosítása megerősítette a magánélet védelmét. Ebből az következik, hogy a hivatalos személyeket is megilleti az a jog, hogy hivatali tevékenységük ellátását követően, például otthonukban, szabadságuk alatt nyugodtan tudjanak pihenni, hivatalos eljárásuk miatt ne zaklassák őket.

Erre tekintettel a törvény kiegészíti a Btk. 222. § (3) bekezdését megfelelő védelmet biztosítva a hivatalos személyeknek a hivatali tevékenységével össze nem egyeztethető helyen vagy időben kifejtett, büntetőjogi értelemben zaklatásnak minősülő magatartásokkal szemben.

-----STARTING---POINT---VEGE---

A 3. §-hoz

A törvény hatálybalépéséről rendelkezik.