1993. évi XXXI. törvény indokolása

az emberi jogok és az alapvető szabadságok védelméről szóló, Rómában, 1950. november 4-én kelt egyezmény és az ahhoz tartozó nyolc kiegészítő jegyzőkönyv kihirdetéséről

Az Országgyűlés az 57/1992. (X. 15.) OGY határozatával megerősítette az emberi jogok és alapvető szabadságok védelméről szóló, Rómában, 1950. november 4-én kelt Egyezményt és az ehhez tartozó kilenc kiegészítő jegyzőkönyvet.

Az Országgyűlés határozatában felhatalmazta a Kormányt, hogy a megerősítésről szóló okiratot az Európa Tanács főtitkáránál letétbe helyezze. Erre 1992. november 5-én sor került.

A törvényjavaslat (a továbbiakban: javaslat) 2. §-a tartalmazza az Egyezménynek és nyolc kiegészítő jegyzőkönyvének eredeti angol nyelvű szövegét és azok hivatalos magyar fordítását. A kilencedik kiegészítő jegyzőkönyv - a nemzetközi jog szabályai szerint - még nem lépett hatályba, így annak kihirdetésére egy későbbi időpontban a hatálybalépést követően kerülhet majd sor.

A letétbe helyezéssel egyidejűleg Magyarország nyilatkozatot tett arról, hogy elismeri az Európai Emberi Jogi Bizottság illetékességét természetes személyek, nem kormányzati szervek vagy egyének csoportjainak vonatkozásában. Nyilatkozatában Magyarország az Európai Emberi Jogi Bíróság joghatóságát is elismerte az Egyezmény és kiegészítő jegyzőkönyvei értelmezésével és alkalmazásával összefüggő minden üggyel kapcsolatban. Ezt a nyilatkozatot tartalmazza a javaslat 3. §-a.

Egyidejűleg - az Egyezmény 64. Cikkének megfelelően - a 6. cikk 1. bekezdésében biztosított bírósághoz fordulás jogával kapcsolatban pedig Magyarország fenntartást tett arra vonatkozóan, hogy szabálysértési eljárás során nem tudja biztosítani a bírósághoz fordulás jogát. A fenntartás indoka, hogy a közigazgatási határozatok bírói felülvizsgálatának e rendszere még nincs kialakítva és az ehhez szükséges szervezeti változások hosszabb időt vesznek igénybe. A fenntartás szövegét a javaslat 4. §-a tartalmazza.

A javaslat 5. §-a a hatálybalépésről rendelkezik. Tekintettel arra, hogy az Egyezmény és a kiegészítő jegyzőkönyvei a Magyar Köztársaság vonatkozásában - a nemzetközi jog alapján - eltérő időpontban lépnek hatályba, a javaslat pontosan meghatározza, hogy a törvény rendelkezéseit mely naptól kezdődően kell alkalmazni az Egyezmény és az egyes kiegészítő jegyzőkönyvek vonatkozásában.