2011. évi CXXV. törvény indokolása

az államháztartás stabilitását elősegítő egyes adótörvények módosításáról

-----STARTING---POINT---ALTALANOS--- 

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény (a továbbiakban: Jöt.) módosításai elsősorban a költségvetési bevételek biztosítását, valamint azokon belül a forgalmi, fogyasztási típusú adók súlyának növelését, másrészt a gazdálkodók adminisztrációs terheinek csökkentését, az adminisztráció egyszerűsítését szolgálják.

A költségvetési bevételek stabilizálása, növelése érdekében emelkedik az alkoholok, a cigaretta és a fogyasztási dohány jövedéki adója, valamint a gázolaj adója.

A gazdálkodók adminisztrációs terheinek csökkentését szolgálja, hogy a sör adóalapja a hektoliterenkénti Balling- (Plató-) fokról a hektoliterenkénti alkoholfokra változik.

A törvénynek a szerencsejáték szervezéséről szóló 1991. évi XXXIV. törvényt (a továbbiakban: Szjtv.) módosító rendelkezései a pénznyerő automaták adóztatása körében a pénznyerő automatával elért tiszta játékbevételtől függő százalékos mértékű adóteher bevezetését írják elő a jelenleg is alkalmazott tételes adó mértékének emelése mellett. A pénznyerő automaták tételes játékadójának emelése és a százalékos mértékű játékadó bevezetése olyan intézkedés, amely a költségvetési bevételeket és az érintett adózói kör arányos közteherviselését egyidejűleg biztosítja.

-----STARTING---POINT---RESZLETES---

Az 1. §-hoz

A gázolaj adómértéke jelenleg jelentősen, mintegy 20%-kal alacsonyabb a benzinénél. Ennek oka, hogy korábban a gázolajat szinte kizárólag a fuvarozási eszközökben használták fel, s gazdasági érdek társult a fuvarozási költségek szinten tartásához. Ugyanakkor az adókülönbség miatt egyre elterjedtebbek a gázolajüzemű személygépkocsik, a gázolaj felhasználás benzin-fogyasztás hátrányára történő növekedése pedig végső soron bevétel-kieséshez vezet. A törvény ezért a költségvetési bevételek stabilizálása, valamint azokon belül a forgalmi, fogyasztási típusú adók növelése érdekében emeli a gázolajat terhelő jövedéki adó mértékét. A gázolaj adómértékének emelése révén a két üzemanyagfajta adómértéke közötti különbség az uniós adóminimumok közötti eltérés szintjére, azaz 8%-ra csökken. (A törvény ugyanakkor e lépéssel párhuzamosan növeli a kereskedelmi gázolaj utáni jövedéki adó visszatérítés összegét.)

A 2. §-hoz

A fuvarozók versenyképességének megőrzése érdekében a gázolaj adómértékének 13 Ft/literrel történő megemelésével párhuzamosan a törvény növeli a kereskedelmi gázolaj utáni adó-visszaigénylés összegét 6,50 Ft/literről 19,50 Ft/literre.

A 3-4. §-hoz

A 110/2008/EK rendelet II. melléklete azokat a „minőségi” szeszes italokat tartalmazza, amelyek vagy nem tartalmaznak semmilyen ízesítőanyagot, vagy kizárólag természetes aromákat és aroma készítményeket tartalmazhatnak. Az ebben a mellékletben nem felsorolt termékek csak „szeszes ital” kereskedelmi megnevezéssel forgalmazhatók. Tekintettel arra, hogy a Magyarországon kedvelt, mézzel ízesített pálinka is a „szeszes ital” kategóriába tartozik, ezért indokolt, hogy azok a természetes aromával vagy mézzel ízesített termékek, amelyek szesztartalma a 110/2008/EK rendelet II. Melléklete 6. és 9. a termékekből származik, az alacsonyabb jövedéki adó alá tartozzanak.

Mivel a gyógyszernek nem minősülő gyógyhatású készítményekre vonatkozó szabályozás továbbra is lehetővé teszi alkohol tartalmú gyógynövény készítmények előállítását, indokolt az e termékek előállításához felhasznált alkohol után 2011. április 1-jét megelőzően biztosított adómentesség visszaállítása.

Az 5. §-hoz

A költségvetési bevételek növelése és a szeszes italok forgalmának egészségügyi szempontból indokolt korlátozása érdekében a törvény előirányozza a sör jövedéki adójának mérsékelt, 5%-os emelését.

A 6. §-hoz

A költségvetési bevételek növelése és a szeszes italok forgalmának egészségügyi szempontból indokolt korlátozása érdekében emeli az egyéb bor jövedéki adóját, mégpedig mérsékelten, 5%-kal.

A 7. §-hoz

A költségvetési bevételek növelése és a szeszes italok forgalmának egészségügyi szempontból indokolt korlátozása érdekében a törvény a pezsgő jövedéki adójának mérsékelt, 5%-os emelését irányozza elő.

A 8. §-hoz

A költségvetési bevételek növelése és a szeszes italok forgalmának egészségügyi szempontból indokolt korlátozása érdekében a köztes alkoholtermék jövedéki adójának mérsékelt, 5%-os emelését tartalmazza.

A 9. §-hoz

A cigaretták és fogyasztási dohányok jövedéki adóját emeli a költségvetés stabilitásának és az uniós követelmények elérése érdekében.

A jövedéki adóminimum emelése félévente - előre látható módon - következik be. A minimumadó mértékemelése kissé erőteljesebb a fogyasztási dohány esetében, figyelemmel arra, hogy a cigaretta és a fogyasztási dohány közötti adókülönbség az utóbbi időszakban nőtt, ami a fogyasztási dohány növekvő, a cigaretta csökkenő forgalmához, s ebből következően a dohánytermékek jövedéki adóbevétel csökkenéséhez vezetett.

A 10-11. §-hoz

A dohánygyártmányok jövedéki adóminimumának emelését irányozza elő két lépcsőben 2012. május 1-jétől és 2012. november 1-jétől.

A 12. §-hoz

A költségvetési szempontokat, tehát a megnövelt adómérték folyamatos, az államkasszába még 2011-ben történő egyenletes befolyását szolgálja a Jöt. 98. § (6)-(7) bekezdése által garantált ún. halasztott fizetési kötelezettségre vonatkozó rendelkezések módosítása.

Az átvett adójegyekre vonatkozó halasztott fizetési kötelezettséget a fizetési kötelezettség kétmilliárd forintot meghaladó részére már a tárgyhónapot követő hónapban, és a korábbi 25. nap helyett már a 15. napon kell teljesíteni - szemben a korábbi szabályozással, amely megengedte, hogy csak a tárgyhónapot követő második hónap 25-éig teljesítsenek az adózók.

Ugyanakkor minden piaci szereplő továbbra is élhet havonta legfeljebb kétmilliárd forint erejéig a halasztott fizetés kedvezményével a korábbi szabályok szerint; ezzel biztosítva a piaci folyamatok egyensúlyban maradását.

A 13. §-hoz

A költségvetési bevételek beérkezését halasztó - készletezés elleni - lépésként rendelkezik arról, hogy adómérték emelését követő 30 napon túl nem értékesíthető és nem birtokolható az adóemelés előtti adó megfizetésével szabadforgalomba bocsátott dohánygyártmány.

A 14. §-hoz

Bevezetésre kerül a szivarok és szivarkák után a mennyiségi alapú minimum adó fogalma, s ezért szükséges, hogy az adójegyen megjelenjen a fogyasztói csomagban levő szivarok és szivarkák darabszáma is.

A 15. §-hoz

A dohánytermékek készletezésének megakadályozására vonatkozó rendelkezés megsértésére a módosítás a termék elkobzását, valamint mulasztási bírság kiszabását irányozza elő.

A 16. §-hoz

Meghatározza, hogy a kereskedelmi gázolaj utáni, november 1-jén hatályba lépő magasabb összegű adó-visszaigénylés csak a november 1-jén vagy azt követően vásárolt gázolajra érvényesíthető.

A 17. §-hoz

Annak érdekében, hogy a gázolaj adómértékének 13 Ft/literrel történő megemelése miatt ne növekedjenek a mezőgazdasági termelők terhei, a törvény növeli a mezőgazdaságban felhasznált gázolaj utáni adó-visszatérítés mértékét 80%-ról 82%-ra.

A 18-26. §-hoz

Az Szjtv. új 1. § (5a) bekezdését megállapító rendelkezése a távszerencsejáték engedély nélküli szervezése közvetlen szankcionálásaként kimondja, hogy az állami adóhatóság ilyen esetben az érintett internetes oldal blokkolására szólítja fel a közvetítő elektronikus szolgáltatót, illetve a tétfizetésre szolgáló számlavezető pénzintézetet felszólítja a pénzforgalmi számla „befagyasztására” (a számláról a legfeljebb 90 napos időtartamú tilalom időszaka alatt átutalás nem teljesíthető).

Az Szjtv. liberalizált tevékenység fogalmát kiegészíti a távszerencsejátékokkal, amely alapján 2012. január 1-jétől a távszerencsejáték-szervezés az állami adóhatóság engedélyével végezhető, a Szerencsejáték Zrt.-n kívül más szervezők részére Magyarországon is legális tevékenységgé válik. A 2. § (2a) bekezdés meghatározza a távszerencsejáték szolgáltatással kapcsolatban a törvény területi és tárgyi hatályát. Az Szjtv. 2. § (4), (5) és (8) bekezdését érintő rendelkezése a személyi megfelelőség körében a távszerencsejáték szervezéssel kapcsolatos módosító rendelkezést tartalmaz (székhely, lakóhely szerinti állam joga szerinti bűncselekményre, büntetett előéletre hivatkozás, tagok/részvényesek esetén pedig minimum 25%-os szavazati jog esetén alkalmazható az előírás, köztartozás-mentesség). Az új előírásoknak való megfelelést a távszerencsejáték szervező az engedély kiadását követően is évente igazolni köteles, illetve a feltételek fennállását az állami adóhatóság az engedély kiadását követően folyamatosan ellenőrizheti.

A távszerencsejáték szervezés engedélyezési eljárásában a távszerencsejáték szervezési tevékenység technikai, informatikai és egyéb megfelelőségének vizsgálatára tekintettel a törvény három hónapos ügyintézési határidőt állapít meg.

A távszerencsejáték szervező tevékenység különös kockázata és többnyire más államban bejegyzett szolgáltatójára tekintettel módosítja a biztosíték fogalmát és célját. A biztosíték EGT-állambeli szolgáltatóra is alkalmazható, általános fogalmi definíciója az Szjtv. 38. §-ába kerül, célja szerint pedig a nyeremények biztosításán kívül a biztosíték a bírságok és a játékosokat a nyereményen kívül megillető egyéb kifizetések fedezetére is szolgál.

A távszerencsejáték szervezés különös kockázatára és a távszerencsejátékok nagy volumenű pénzforgalmára tekintettel a bírság maximum összegeket a 12. § (3) bekezdés b) pontjában 1 millió forintról 10 millió forintra, a 12. § (3) bekezdés d) pontjában 10 millió forintról 100 millió forintra.

Az állami adóhatóság által a tevékenységtől eltiltás, engedély visszavonása körében a távszerencsejátékkal kapcsolatos speciális rendelkezéseket állapít meg, valamint a távszerencsejáték keretében szervezett kártyajáték szervezőjére a pénzmosási szabályok megsértése esetén az Szjtv. alapján alkalmazható szankció hatályát kiterjeszti.

Az Szjtv. 26. §-ának módosításával bevezeti a szerver alapú pénznyerő automata üzemeltetés rendszerét. 2011. november 1-jétől az I. és II. kategóriába tartozó játékteremben kizárólag szerver alapú pénznyerő automata üzemeltethető, míg elektronikus kaszinóban a hagyományos pénznyerő automata mellett a szerver alapú pénznyerő automata üzemeltetésére is lehetőséget biztosít. 2011. november 1. és 2012. december 31. napja közötti időszakban egy több mint egy éves kivezető időszakot biztosít, amely alatt az érintett üzemeltetők a szerver alapú pénznyerő automata üzemeltetésre átállhatnak. központi szerver működtetésének kiemelt kockázata és szakmai követelménye miatt a szerver működtetésére kiadott engedély személyi megfelelőségi feltételévé teszi a legalább 10 éves magyarországi szerencsejáték szervezői gyakorlatot és a magyar állampolgárság meglétét is.

A távszerencsejátékkal kapcsolatos főbb szabályokat az Szjtv. 29/C. § foglalja össze. A személyi és pénzügyi megfelelőség körében speciális előírás, hogy a távszerencsejáték szervezőnek valamely EGT-állam területén kell székhellyel rendelkeznie, legalább 200 millió forintnak megfelelő összegű jegyzett tőkével kell rendelkeznie, és a szervezőnek külön jogszabályban meghatározott gyakorlattal kell rendelkeznie (ez utóbbi feltétel magasabb összegű biztosíték fizetésével kiváltható).

A távszerencsejáték szervezésre az engedélyezésére az állami adóhatóság rendelkezik hatáskörrel, az engedély határozott időtartamra, 5 évre adható ki, az engedély ezt követően további 5-5 évre megújítható.

A szervező a magyarországi ügyek vitelére Magyarországon belföldi lakóhellyel vagy székhellyel rendelkező képviselőt köteles megbízni, ha magyarországi székhellyel nem rendelkezik. Az adóügyek vitelére a szervező az adózás rendjéről szóló 2003. évi XCII. törvény 9. §-ában meghatározott pénzügyi képviselőt köteles megbízni, ha nem rendelkezik Magyarországon fiókteleppel (az általános ügyek vitelére meghatalmazott és az adóügyekben eljárni jogosult meghatalmazott egyazon személy is lehet).

A távszerencsejáték szervező a szolgáltatás nyújtására alkalmas szervert EGT-állam területén köteles elhelyezni, azonban a hazai elemet tartalmazó adatok tárolására Magyarországon is köteles adattároló berendezést fenntartani (ez utóbbi adatkör különösen az ügyfelek regisztrációjára, a játékosi számla finanszírozásának részleteire, egyenlegének alakulására, a játékmenettel kapcsolatos adatokra és tranzakciókra terjed ki). A szervező köteles akadálymentes hozzáférést biztosítani az állami adóhatóság részére az EGT-államban elhelyezett szerveren és a magyarországi tárolóeszközön tárolt adatokhoz. A szervező az adó megállapításához való jog elévülési idejében köteles a tárolt adatokat megőrizni a megfelelő adatbiztonsági előírások (eszközök, szoftver) biztosításával. A magyarországi adattároló eszköz fenntartása alól az állami adóhatóság csak abban az esetben adhat felmentést, ha az adattároló eszközt a szervező olyan EGT-államban helyezi el, amelynek szerencsejáték-felügyeletével az állami adóhatóságnak az ellenőrzési feladatok vonatkozásában megállapodása van.

A szervezőnek a folyamatos adathozzáférés lehetőségének biztosításán túl havi gyakorisággal, elektronikus úton beszámolót, jelentést kell benyújtania az adóhatósághoz.

A távszerencsejáték szervezés liberalizálása mellett a távszerencsejáték szervező tevékenységet adókötelessé is teszi, az adó alapja az Szjtv. távszerencsejáték területi és tárgyi hatályának figyelembe vételével meghatározott tiszta játékbevétel, mértéke pedig 20%. A szervező mint adózó a távszerencsejáték játékadóját az adózás rendjéről szóló 2003. évi XCII. törvény 2. számú melléklete 6. pontja alkalmazásával egy tárgyhónap elszámolási időszakról, havonta, a tárgyhónapot követő hónap 20. napjáig köteles bevallani az állami adóhatósághoz az adó egyidejű megfizetése mellett.

A 27-31. §-hoz

A törvény Szjtv. 33. § (1) bekezdését módosító rendelkezése a pénznyerő automaták tételes játékadóját 100 000 forintról 125 000 forintra, az elektronikus kaszinóban üzemeltetett pénznyerő automata tételes játékadóját pedig 150 000 forintra emeli. E rendelkezés a pénznyerő automaták általános tételes adómértékét módosítja, így a módosítás nem vonatkozik a játékkaszinóban üzemeltetett pénznyerő automata adóztatására. A módosító rendelkezés a százalékos játékadó bevezetése miatt a tételes jelzővel kiegészíti a pénznyerő automata játékadójára utalásokat (terminológiai módosítás).

A törvény Szjtv. 33. § (2)-(3) bekezdését módosító rendelkezése bevezeti a pénznyerő automata tiszta játékbevételhez kapcsolódó adóztatást (százalékos mértékű játékadó). Az adó alanya a pénznyerő automata üzemeltetője (szerencsejáték-szervező). A százalékos mértékű játékadót pénznyerő automatánként kell fizetni abban az esetben, ha a tárgynegyedévben a játékhelyen elért tiszta játékbevétel a 900 000 forintot eléri vagy meghaladja. A százalékos mértékű játékadó alapja a pénznyerő automata tárgynegyedévi tiszta játékbevételének 900 000 forintot meghaladó része, mértéke pedig 20%. Ha a pénznyerő automata több játékhellyel üzemel, a 900 000 forintos összeghatárt a játékhelyek számával meg kell szorozni. A tiszta játékbevétel fogalmára az Szjtv. 37. § 2. pontjában foglalt meghatározást kell alkalmazni, mely szerint a tiszta játékbevétel a tárgyhónapban befizetett tétek és a kifizetett nyeremények különbözete. Az Szjtv. 33. § (6) bekezdése és az adózás rendjéről szóló 2003. évi XCII. törvény (a továbbiakban: Art.) 2. számú mellékletének 6. pontja alapján az adó elszámolási időszaka egy negyedév, a bevallást a tárgynegyedévet követő hónap 20. napjáig kell benyújtani az állami adóhatósághoz az adófizetési kötelezettség egyidejű teljesítése mellett. A törvény kimondja, hogy a százalékos mértékű játékadóra sem engedélyezhető fizetési könnyítés. Ha a pénznyerő automata (illetve az érintett játékhelye) üzemeltetése a tárgyhónapban csak törtidőszaki, akkor a 900 000 forintos összeghatárt az Szjtv. 33. § (2) bekezdés első és második mondatában is a 900 000 forintnak a törtidőszak naptári napjaira jutó egy kilencvened részét alapul véve kell alkalmazni. A törvény tételesen kimondja, hogy a pénznyerő automaták százalékos mértékű játékadója nem vonatkozik a játékkaszinóban üzemeltetett pénznyerő automatákra.

A törvény Szjtv. 33. § (4) bekezdését módosító rendelkezése a hatályos (2) bekezdés szövegét veszi át (átszámozás), kiegészítve a százalékos mértékű adóval. A módosítás Szjtv. 33. § (5) bekezdését módosító rendelkezése a hatályos (3) bekezdés szövegét veszi át a tételes játékadó terminológia alkalmazásával. A törvény Szjtv. 33. § (6) bekezdését módosító rendelkezése a százalékos mértékű játékadó bevallási szabályt tartalmazza, melyet együttesen kell alkalmazni az Art. 2. számú melléklete 6. pontjában foglalt rendelkezéssel. A törvény Szjtv. 33. § (7) bekezdése a hatályos (5) bekezdés szövegét tartalmazza, az adóbefizetési helyett adófizetési kötelezettség fordulatra pontosítással. A törvény 33. § (8) bekezdését megállapító rendelkezése a hatályos 33. § (6) bekezdéssel azonos szöveget tartalmaz (átszámozás).

A távszerencsejáték szervezési tevékenység liberalizálásához kapcsolódóan az Szjtv. 37. §-ában definiálja a távszerencsejáték fogalmát (hírközlő eszköz és rendszer útján szervezett lóversenyfogadás és kártyajáték), valamint az EGT-állam és a biztosíték fogalmát is.

Az Szjtv. 38. §-át módosító rendelkezése a távszerencsejáték szervezéssel és a szerver alapú pénznyerő automata rendszer bevezetésével kapcsolatos részletes szabályok rendeleti szintű megalkotására ad felhatalmazást.

Átmeneti rendelkezés alapján a megemelt mértékű tételes játékadó szabályait már 2011-ben, első alkalommal a 2011. november tárgyhónapra, a 2011. december 20-ig teljesítendő bevallásban alkalmazni kell.

Az átmeneti rendelkezés alapján a távszerencsejáték bevezetésével kapcsolatos, a személyi megfelelőséggel összefüggő módosított rendelkezések a 2011. január 1. napját követően indult eljárásokban lehet alkalmazni. A 2012. január 1. napját megelőzően hírközlő eszközök és rendszerek útján szervezésre kiadott engedélyek az eredeti érvényességi idejükön belül módosítás nélkül alkalmazandók.

Az átmeneti rendelkezés alapján 2011. november 1. és 2012. december 31. napja között az I. és II. kategóriás játéktermekben és az elektronikus kaszinóban több mint egy éves átmeneti időszakot biztosít a hagyományos pénznyerő automaták kivezetésére és a szerver alapú pénznyerő automaták üzemeltetésre való átállásra.

A távszerencsejáték szervezés szabályai 2012. január 1-től lépnek hatályba, a szerver alapú pénznyerő automaták szabályai 2011. november 1-től lépnek hatályba azzal, hogy az átállásra 2012. december 31-ig tartó átmeneti időszakot biztosít.

A 32. §-hoz

A százalékos mértékű játékadót 2012. január 1-jétől rendeli alkalmazni a törvény, az első negyedévre kell először alkalmazni, a 2012. április 20-ig beadandó bevallásban.

A 33. §-hoz

Az Art. 2. számú melléklete e törvény 1. melléklete szerint módosul.

A 34-50. §-hoz

A pénzmosás és terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) 1. § (1) bekezdésének i) pontját módosító rendelkezése a Pmt. hatályát kiterjeszti a távszerencsejátéknak minősülő kártyajáték szervező tevékenységre.

Mivel a távszerencsejáték hazai liberalizálása előtt az illegálisan végzett távszerencsejáték (online szerencsejáték) hazai reklámozása is tiltott volt, a távszerencsejáték szervezési tevékenység liberalizálásával kapcsolatban több, a gazdasági reklámtevékenységről szóló 2008. évi XLVIII. törvényt módosító rendelkezéseket is tartalmaz. E körben kimondja, hogy szerencsejátékot népszerűsítő reklám esetén a reklámozónak a reklám megrendelésekor az egyéb előírt adatokon kívül a reklámszolgáltatóval közölnie kell a reklám közzététele előtt a szervezésre jogosító engedély számát, az engedélyezett tevékenység elnevezését és az engedély időtartamát. Tételesen kimondja, hogy az állami adóhatóság engedélye nélkül szervezett szerencsejátékot reklámozni és az ilyen reklámban szerepelni tilos.

A távszerencsejáték szervezés liberalizálásával kapcsolatban a médiaszolgáltatásokól és a tömegkommunikációról szóló 2010. évi CLXXXV. törvényt is módosítja. A módosítás alapján az engedély nélkül szerencsejáték szervező tevékenységet végző vállalkozás nem támogathat médiaszolgáltatást, műsorszámot, illetve a műsorszámok nem tartalmazhatnak az állami adóhatóság engedélye nélkül nyújtott szerencsejáték-szolgáltatásra vonatkozó termékmegjelenítést.

A sajtószabadságról és a médiatartalmak alapvető szabályairól szóló 2010. évi CIV. törvényt módosító rendelkezése kimondja, hogy az állami adóhatóság engedélye nélkül szervezett szerencsejáték nem tehető közzé médiatartalomban sem.

-----STARTING---POINT---VEGE---

Az 51. §-hoz

A törvény a változtatások hatálybalépésére - figyelemmel a kellő felkészülési idő biztosítására - 2011. november 1-jét irányozza elő. A dohánytermékek adómértékének emelésének második fázisa 2012. május 1-jétől, harmadik fázisa 2012. november 1-jétől lép hatályba.

A távszerencsejáték szervezés szabályai 2012. január 1-jétől lépnek hatályba, a szerver alapú pénznyerő automaták szabályai 2011. november 1-jétől lépnek hatályba azzal, hogy az átállásra 2012. december 31-ig tartó átmeneti időszakot biztosít.