2013. évi XCV. törvény indokolása

a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosításáról

-----STARTING---POINT---ALTALANOS--- 

Az agrárkamarai törvény a megyei szervezetek elnökeinek biztosítja a helyet az országos küldöttgyűlésben és elnökségben, így nyilvánvaló, hogy a kamara megyei és az országos szervezete egymással szorosan együttműködik, a megyei és az országos szervezet között nincs olyan érdekellentét, ami a megyei elnökök országos szerepvállalásának korlátozását alátámasztaná. A törvény azonban a megyei kamarai szervezetek elnökei, illetve az országos szervezet elnöki, alelnöki, főigazgatói tisztségének egyidejű viselését megtiltja.

-----STARTING---POINT---RESZLETES---

Az 1. §-hoz

A köztársasági elnök megfontolásra visszaküldte az Országgyűlésnek a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosításáról szóló T/10685. számú elfogadott törvényt. A köztársasági elnök szerint a megyei elnöki tisztségnek az országos elnöki, illetve alelnöki tisztséggel kapcsolatos összeférhetetlenségének megszüntetését követően a törvényben további olyan rendezetlen kérdések maradtak, amelyek az agrárkamara működésképtelenségéhez vezethetnek. A személyes feladatellátás kötelezettsége miatt a több tisztség egyidejű betöltése ezért további szabályozást igényel.

A módosítás fenntartja az agrárkamarai elnök és alelnökök személyes feladatellátási kötelezettségét, de több tisztség - az országos kamara és annak területi szerve elnöki, alelnöki tisztségének - egyidejű betöltése esetére lehetővé teszi a helyettesítést, vagyis kivételt teremt a személyes feladatellátás alól, és ennek szabályozását a kamarai szervezeti és működési szabályzatokba utalja. Ezzel a módosítás megszünteti a köztársasági elnök által jelzett szabályozási hiányt.

A 2. §-hoz

A megyei elnöki tisztségnek az országos elnöki, illetve alelnöki tisztséggel kapcsolatos összeférhetetlenséget - mely a gazdasági kamaráknál eleve nem áll fenn - indokolt ezért megszüntetni. Érdemes viszont továbbra is fenntartani a főigazgatói tisztség, és a megyei elnöki tisztség összeférhetetlenségét.

-----STARTING---POINT---VEGE---

A 3. §-hoz

A törvény a kihirdetését követő napon lép hatályba.