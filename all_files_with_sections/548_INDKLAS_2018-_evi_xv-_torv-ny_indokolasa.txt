2018. évi XV. törvény indokolása

az egyrészről az Európai Közösségek és azok tagállamai, másrészről az Egyiptomi Arab Köztársaság közötti társulást létrehozó Euro-Mediterrán Megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A törvény célja az egyrészről az Európai Közösségek és azok tagállamai, másrészről az Egyiptomi Arab Köztársaság közötti társulást létrehozó Euro-Mediterrán Megállapodás (a továbbiakban: Megállapodás), valamint az ahhoz csatolt jegyzőkönyvek kihirdetése. A Megállapodás célja megfelelő keret kialakítása a politikai párbeszéd számára a Felek közötti szoros politikai kapcsolatok fejlesztése céljából, valamint az áruk, szolgáltatások és a tőke kereskedelmének fokozatos liberalizálásához szükséges feltételek megteremtése. A Megállapodás biztosítja párbeszéd és együttműködés révén a Felek közötti kiegyensúlyozott gazdasági és társadalmi kapcsolatok fejlődését és a regionális együttműködés elősegítését a békés egymás mellett élés és a gazdasági és szociális stabilitás megszilárdítása érdekében.

Az Európai Unió és Egyiptom közötti kapcsolatok erősítésében nagy lépést jelentenek a felülvizsgált Európai Szomszédságpolitika keretében beazonosított új, 2017-2020-as időszakra vonatkozó partnerségi prioritások, amelyekről a politikai megállapodás 2016. december végén született meg.

A prioritások: Egyiptom fenntartható korszerű gazdasági és társadalmi fejlesztése, külpolitikai partnerség, a stabilitás megszilárdítása. Az együttműködés elvi alapját jelenti a kölcsönös elszámoltathatóság és felelősség, a demokráciára és az emberi jogokra vonatkozó párbeszéd elmélyítése valamint a felek együttműködése a civil társadalommal. Az Európai Unió tagállamai egyetértenek abban, hogy az Egyiptomhoz fűződő különleges kapcsolataira és a kiterjedt érdekeire tekintettel az EU-nak kiegyensúlyozottan kell fellépnie és meg kell őriznie a politikai átalakulással kapcsolatos szerepét és mozgásterét, mivel Egyiptom politikai, gazdasági és társadalmi stabilitása nemcsak regionális, hanem európai érdek is.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Megállapodást törvénnyel szükséges kihirdetni.

A 2. §-hoz

A Megállapodás hiteles magyar nyelvű szövegét az 1. számú melléklet tartalmazza. A Megállapodás VIII. címből és 92 cikkből, valamint 6 mellékletből áll, és részét képezi 5 jegyzőkönyv, egy levélváltás formájában létrejött megállapodás, továbbá egy Záróokmány.

Az I. Cím a politikai párbeszéd kereteit rögzíti, a Felek között rendszeres politikai párbeszéd jön létre, amely erősíti kapcsolataikat, hozzájárul a tartós partnerség kialakításához, és fokozza a kölcsönös megértést és szolidaritást.

A II. Cím az áruk szabad mozgásáról rendelkezik, az Európai Unió és Egyiptom vállalja, hogy a Megállapodás rendelkezéseinek hatálybalépésétől számított tizenkét éves átmeneti időszak alatt fokozatosan szabadkereskedelmi területet hoz létre.

A III. Cím a letelepedési jog és a szolgáltatásnyújtás szabadságáról szól, a Felek újra megerősítik a GATS Egyezmény szerinti kötelezettségeiket, különös tekintettel arra, hogy kölcsönösen legnagyobb kedvezményes elbánást nyújtanak egyes a szolgáltatási ágazatokban.

A IV. Cím szerint a Felek kötelezettséget vállalnak arra, hogy szabadon átváltható valutában engedélyezik a folyó ügyletekhez tartozó minden fizetés teljesítését, az Európai Unió és Egyiptom biztosítja a fogadó ország jogszabályaival összhangban létrehozott vállalatokba történő közvetlen befektetésekkel kapcsolatos szabad tőkemozgást, valamint együttműködnek más gazdasági kérdésekben is.

Az V. Cím a gazdasági együttműködés céljait, módszereit és az együttműködési területeit tárgyalja.

A VI. Cím a szociális ügyekben való együttműködésről, az illegális bevándorlás megelőzéséről és ellenőrzéséről, valamint a konzuli ügyekben való együttműködésről, valamint a kultúra, az audiovizuális média és az információ területén történő együttműködésről szól.

A VII. Cím az Egyiptom számára biztosított pénzügyi együttműködési csomagról rendelkezik.

A VIII. Cím intézményi, általános és záró rendelkezéseket tartalmaz, valamint létrehozza a Megállapodás végrehajtását ellenőrző Társulási Tanácsot.

A 3. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Ciprusi Köztársaság, a Cseh Köztársaság, az Észt Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovák Köztársaság és a Szlovén Köztársaság Európai Unióhoz történő csatlakozására tekintettel az egyrészről az Európai Közösségek és azok tagállamai, másrészről az Egyiptomi Arab Köztársaság közötti Euro-Mediterrán Megállapodáshoz csatolt jegyzőkönyvet (a továbbiakban: 1. Jegyzőkönyv) törvénnyel szükséges kihirdetni.

A 4. §-hoz

Az 1. Jegyzőkönyv hiteles magyar nyelvű szövegét a 2. számú melléklet tartalmazza. Az Európai Unióhoz 2004-ben csatlakozott tagállamok elfogadják és tudomásul veszik a Megállapodás, valamint az ahhoz csatolt nyilatkozatok és levélváltások szövegeit.

Az 5. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében az egyrészről az Európai Közösségek és azok tagállamai, másrészről az Egyiptomi Arab Köztársaság közötti Euro-Mediterrán Megállapodáshoz a Bolgár Köztársaság és Románia Európai Unióhoz való csatlakozásának figyelembevétele céljából csatolt jegyzőkönyvet (a továbbiakban: 2. Jegyzőkönyv) törvénnyel szükséges kihirdetni.

A 6. §-hoz

A 2. Jegyzőkönyv hiteles magyar nyelvű szövegét a 3. számú melléklet tartalmazza. Az Európai Unióhoz 2007-ben csatlakozott tagállamok elfogadják és tudomásul veszik a Megállapodás, valamint az ahhoz csatolt nyilatkozatok és levélváltások szövegeit.

A 7. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében az egyrészről az Európai Közösségek és tagállamaik, másrészről az Egyiptomi Arab Köztársaság közötti Euro-Mediterrán Megállapodáshoz a Horvát Köztársaság Európai Unióhoz való csatlakozásának figyelembevétele céljából csatolt jegyzőkönyvet (a továbbiakban: 3. Jegyzőkönyv) törvénnyel szükséges kihirdetni.

A 8. §-hoz

A 3. Jegyzőkönyv hiteles magyar nyelvű szövegét a 4. számú melléklet tartalmazza. Horvátország az Európai Unióhoz történő csatlakozása során elfogadja és tudomásul veszi a Megállapodás, valamint az ahhoz csatolt nyilatkozatok és levélváltások szövegeit.

A 9. §-hoz

A törvény a kihirdetését követő napon lép hatályba. A 3. Jegyzőkönyv hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleményével állapítja meg.

A 10. §-hoz

A törvény végrehajtásához szükséges intézkedésekről a külpolitikáért felelős miniszter gondoskodik.