2017. évi CLXVII. törvény indokolása

az egyrészről az Európai Közösség és tagállamai, másrészről a Libanoni Köztársaság közötti társulás létrehozásáról szóló Euro-mediterrán megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

Jelen törvény célja az egyrészről az Európai Közösség és annak tagállamai, másrészről a Libanoni Köztársaság közötti társulás létrehozásáról szóló Euro-mediterrán megállapodás, valamint az ahhoz csatolt jegyzőkönyvek kihirdetése.

A Megállapodás céljai a következők: a felek közötti politikai párbeszéd számára megfelelő keret biztosítása, az áruk, szolgáltatások és tőke kereskedelmének fokozatos liberalizálásához szükséges feltételek megteremtése, a felek közötti kereskedelem, valamint a kiegyensúlyozott gazdasági és társadalmi kapcsolatok kibővítésének előmozdítása, valamint a gazdasági, társadalmi, kulturális, pénzügyi és monetáris együttműködés fejlesztése.

Libanonnal az Európai Unió 2002-ben kötött társulási megállapodást, ami 2006. április 1-jén lépett hatályba. A közel-keleti térség egyik legfejlettebb plurális politikai rendszerét működtető Libanont, amelynek stabilitása kulcsfontosságú a régió biztonsága szempontjából is, az EU sokoldalú támogatásban részesíti, különösen az emberi jogok érvényesülése, a kormányzati hatékonyság javítása, az oktatás és a belbiztonság területén. A kétoldalú kapcsolat jogalapját képező társulási megállapodást kiegészíti az európai szomszédságpolitikai cselekvési terv, valamint a közeljövőben elfogadásra kerülő partnerségi prioritások. Az Európai Unióból érkező támogatás elsődleges forrása az Európai Szomszédságpolitikai Eszköz. Libanon a térség menekültválság által leginkább érintett országaként is jelentős támogatásban részesül. Az Európai Unió Libanon legjelentősebb kereskedelmi partnere is, a kétoldalú kereskedelmi forgalom 2015-ben 6,9 milliárd euró volt, ami Libanon külkereskedelmének mintegy harmada.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Megállapodást törvénnyel szükséges kihirdetni.

A 2. §-hoz

A Megállapodás hiteles magyar nyelvű szövegét tartalmazza.

A Megállapodás 8 Címből és 93 cikkből áll.

Az I. Cím a Politikai Párbeszéd címet viseli. A felek rendszeres párbeszédet indítanak politikai kérdésekről. E párbeszéd segít a partnerek közötti olyan tartós, szolidáris kapcsolatok kiépítésében, amelyek hozzájárulnak a mediterrán régió jólétének, stabilitásának és biztonságának a megvalósulásához.

A II. Cím az áruk szabad mozgásával kapcsolatos rendelkezéseket tartalmaz. Az Európai Unió és Libanon fokozatosan szabadkereskedelmi területet hoz létre, illetve a Libanonból származó termékek az Unióba vámmentesen, illetve az azokkal azonos hatású díjaktól mentesen behozhatók.

A III. Cím a letelepedés jogáról és a szolgáltatásnyújtásról szól, az egyik fél által a másiknak biztosított bánásmód az egyes feleknek a szolgáltatások kereskedelméről szóló általános egyezmény (GATS) szerinti kötelezettségvállalásain és egyéb kötelezettségein alapul. Ez a rendelkezés Libanonnak a WTO-hoz való végleges csatlakozása napján lép hatályba.

A IV. Cím szerint a „Kifizetések, tőke, verseny és egyéb gazdasági rendelkezések” címet viseli,: a Megállapodás rendelkezéseinek keretében a felek között a tőkemozgásra nem vonatkozhatnak korlátozások, és nem tehető megkülönböztetés az állampolgárság vagy állampolgáraik lakóhelye vagy a tőkebefektetés helye alapján.

Az V. Cím a gazdasági és ágazati együttműködés kereteit rögzíti az oktatás, a környezetvédelem, a tudományos kutatások, az ipar, a mezőgazdaság, a távközlés, az energia, a fogyasztóvédelem és a pénzmosás elleni küzdelem terén.

A VI. Cím a szociális és kulturális ügyekben folytatott együttműködésről szól, a felek közötti párbeszédet kell felhasználni arra, hogy a munkavállalók mozgása, valamint a fogadó ország területén jogszerűen lakóhellyel rendelkező libanoni és uniós állampolgárok egyenlő bánásmódja és társadalmi integrációja terén az előhaladásra módot találjanak.

A VII. Cím a pénzügyi együttműködésről szól, amelynek keretében a földközi-tengeri régió országai a pénzügyi egyensúly helyreállítása, a gazdasági növekedés fokozása és egyben a szociális jólét javítását elősegítő gazdasági környezet megteremtése érdekében Libanon által végrehajtott strukturális politikák támogatásának megfelelő módjait.

A Megállapodás VIII. Címe Intézményi, Általános és Záró rendelkezéseket tartalmaz, amelyek értelmében Társulási Tanács jött létre. A Társulási Tanács megvizsgálja a Megállapodás keretében felmerülő nagyobb jelentőségű kérdéseket.

A 3. §-hoz

Tekintve, hogy az 1. számú Jegyzőkönyv a Megállapodás elválaszthatatlan részét képezi, a Jegyzőkönyvet a nemzetközi szerződésekkel kapcsolatos eljárásról szóló 2005. évi L. törvény 5. §-a értelmében törvénnyel szükséges kihirdetni.

A 4. §-hoz

Az 1. számú Jegyzőkönyv hiteles magyar nyelvű szövegét tartalmazza.

Az 5. §-hoz

Tekintve, hogy a 2. Jegyzőkönyv a Megállapodás elválaszthatatlan részét képezi, a Jegyzőkönyvet a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 6. §-hoz

A 2. Jegyzőkönyv hiteles magyar nyelvű szövegét tartalmazza.

A 7. §-hoz

Tekintve, hogy a 3. Jegyzőkönyv a Megállapodás elválaszthatatlan részét képezi, a Jegyzőkönyvet a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 8. §-hoz

A 3. számú Jegyzőkönyv hiteles magyar nyelvű szövegét tartalmazza.

A 9. §-hoz

A törvény a kihirdetését követő napon lép hatályba. A Megállapodást a Tanács 2006/356/EK határozata jóváhagyta, 2006. április 1-én nemzetközi jogilag hatályba lépett.

A Jegyzőkönyvek az utolsó jóváhagyó okirat letétbe helyezésének napját követő első hónap első napján lépnek hatályba. Az Európai Unió és a tagállamok nevében az Európai Unió Tanácsa jóváhagyta mindhárom Jegyzőkönyvet. Tekintve, hogy Libanon részéről még nem történt meg a ratifikáció, a Jegyzőkönyvek hatálybalépésének naptári napját a külpolitikáért felelős miniszter - azok ismertté válását követően - a Magyar Közlönyben haladéktalanul közzétett közleményével állapítja meg.