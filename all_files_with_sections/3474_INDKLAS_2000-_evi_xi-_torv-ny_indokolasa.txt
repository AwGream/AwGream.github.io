2000. évi XI. törvény indokolása

a Kossuth-díjról és a Széchenyi díjról szóló 1990. évi XII. törvény, valamint a Magyar Köztársaság kitüntetéseiről szóló 1991. évi XXXI. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

A Kossuth-díjjal és a Széchenyi-díjjal járó jelvények jelenlegi formájukban és kivitelezésükben egy letűnt és történelmileg meghaladott korszak ízlésvilágát idézik. A külsőségeiben anakronisztikus jelvények nem méltóak a jövő Magyarországának nevét öregbítő kiemelkedő tudományos, műszaki, művészeti és kulturális teljesítmények elismerésére. E körülmény időszerűvé tette a díjjal járó, az elismerés szimbolikus megjelenítését szolgáló tárgyaknak a jelenkor jelképrendszerébe illeszkedő és egyben esztétikailag igényes újraformálását.

A magas állami kitüntetést szimbolizáló jelvény viselésére rendszerint az állami és nemzeti ünnepek, valamint egyéb jelentős tudományos, kulturális, esemény alkalmával kínálkozik lehetőség. Annak érdekében, hogy a kitüntetett részére a mindennapi élet színterén is elhelyezhető emléktárgy álljon rendelkezésre, a kitüntetéssel a jövőben jelvény mellett a díjnak nevet adó államférfiak 89 mm magas, bronzból készült, aranyozott, 255 mm magas, 40 mm átmérőjű, rézből készült talapzaton álló szobrának adományozására kerül sor.

A fenti cél érvényesítése szükségessé teszi a Kossuth-díjról és a Széchenyi-díjról szóló 1990. évi XII. törvény érintett rendelkezéseinek a törvény 1. §-a szerinti módosítását.

A 2. §-hoz

1. A Magyar Köztársaság kitüntetéseiről szóló 1991. évi XXXI. törvény a Kormány kitüntetés alapítási és adományozási jogkörét a jövőre nézve behatárolta. A törvény - a hatálybalépésével egyidejűleg - hatályon kívül helyezte a Kormány által azt megelőzően alapított kitüntetésekre vonatkozó kormányrendeleteket és kormányhatározatokat. E múltra tekintő rendelkezés azonban nem érintette az „Életmentő Emlékérem” kitüntető jelvény alapításáról szóló 1018/1965. (VI. 20.) Korm. határozat hatályát. Ez azt jelenti, hogy a törvény az emlékérmet továbbra is az állami kitüntetések és kitüntető címek sorába tartozóként ismeri el, és a jövőre nézve is biztosítja a Kormány részére e kitüntetés adományozásának jogát. E sajátos megoldásból eredően azonban az emlékérem alapítása és adományozása nem illeszkedik az állami kitüntetéseknek a törvény által eredetileg kialakított, sem pedig a 6/A. és 6/B. § beiktatásával továbbfejlesztett rendszerébe. E hiányosság oly módon orvosolható, ha a törvény felhatalmazó rendelkezései kiegészülnek az emlékérem alapítására és adományozására vonatkozó rendelkezéssel.

2. Hiányzik a kitüntetések sorából a történelmi hagyományokkal rendelkező - a magyar tudomány és művészet, valamint a magyar oktatás és művelődés fellendítése terén szerzett kimagasló érdemek elismerésére szolgáló - „Magyar Corvin-lánc”, a „Magyar Corvin-koszorú” és a „Magyar Corvin-díszjelvény” kitüntetés. A kitüntetést 1930-ban Horthy Miklós kormányzó alapította, utoljára 1943-ban adományozták. A fix számú, így a továbbiakban csak az előző kitüntetett kiesése esetén adományozható kitüntetés igen magas társadalmi elismerést jelentett. Ezt a hiányt pótolja a törvény célirányos módosítása, amely a miniszterelnököt hatalmazza fel a kitüntetés alapítására és adományozására.

3. Az állami kitüntetés az állam és a társadalom egészének megbecsülését nyilvánosan kifejezésre juttató elismerési forma. Az állami kitüntetések presztízsének megőrzése és erősítése szükségessé teszi, hogy az adományozás gyakorlatában hangsúlyosan és egységesen érvényesüljenek azok a kritériumok, amelyek biztosítják, hogy állami kitüntetésben csak az arra valóban érdemes és méltó személyek részesüljenek. Az érintett szabályok kimunkálása nem a Kormány hatáskörébe tartozó feladat, ugyanakkor biztosítani szükséges a szabályozás ágazati érdekektől való függetlenségét. E cél elérése legcélszerűbben úgy biztosítható, ha a miniszterelnök kap felhatalmazást az érintett kérdések rendeleti úton történő szabályozására. A felhatalmazás az 1990. évi XII. törvény, az 1991. évi XXXI. törvény, továbbá a Kormány, valamint a miniszterelnök által alapított kitüntetések, díjak adományozásával kapcsolatos döntéselőkészítés - törvényben nem szabályozott - kérdéseire terjed ki. A miniszterelnök rendelete a jogszabályok hierarchikus rendjében a miniszteri rendelettel azonos szinten helyezkedik el, ezért a jogalkotási törvény rendelkezése alapján kiadásához törvényi felhatalmazás szükséges.

A 3. §-hoz

A törvényi konstrukció az állami kitüntetések számának csökkentését célozza, ugyanakkor felhatalmazást ad a miniszterek részére a szakmai munka elismerését szolgáló díjak, címek alapítására és adományozására. A törvényszöveg hiányossága azonban, hogy más állami szervek Országgyűlés által választott, miniszteri vagy annál magasabb jogállású vezetői részére ugyanezt a lehetőséget nem biztosítja. E hiányosság kiküszöbölése érdekében a törvény a szakmai munka elismerését szolgáló díjak, címek alapítására és adományozására vonatkozó jogosítványt kiterjeszti mind az azt kezdeményező Országos Igazságszolgáltatási Tanácsra, az Állami Számvevőszék elnökére, mind pedig a köztársasági elnökre, az Országgyűlés elnökére, az Alkotmánybíróság elnökére, a Magyar Nemzeti Bank elnökére, a legfőbb ügyészre, az állampolgári jogok országgyűlési biztosára, a Gazdasági Versenyhivatal elnökére. Ezt a célt szolgálja a törvény 7. §-a (1) bekezdésének módosítása.

A 4-8. §-hoz

A Magyar Köztársasági Érdemrendből hiányzik a kizárólag az államfők részére adományozható fokozat, ami már több alkalommal okozott bonyodalmat a diplomáciai protokollban. A hiányosság kiküszöbölése érdekében e kitüntetés fokozatait indokolt kibővíteni a „nagykereszt a lánccal” elnevezésű új, legmagasabb, a jelzett személyi kör részére adományozható fokozattal.

E változásra tekintettel módosítani szükséges a törvény mellékletének 8. §-át is, amely a Magyar Köztársaság elnökét - ex lege - a Magyar Köztársasági Érdemrend legmagasabb fokozatának élethosszig tartó tulajdonosává nyilvánítja.

A jogalkotó indokoltnak tartja továbbá a „kiskereszt” fokozat elnevezésének „lovagkeresztre” történő megváltoztatását, mivel a jelenlegi jelzős szerkezet eleve kisebbíti a kitüntetés erkölcsi rangját. Ennek tulajdonítható, hogy a közvélemény a „kiskereszt” fokozatot a kitüntetési hierarchiában alacsonyabb szintre helyezi a Magyar Köztársasági Érdemrend arany vagy ezüst fokozatánál. Ezzel egyidejűleg egyértelművé teszi a rendelkezés, hogy nem a korábban odaítélt „kiskereszt” fokozat kitüntetés megszüntetéséről, hanem csupán az elnevezés megváltoztatásáról van szó, továbbá, hogy a „kiskereszt” és a jövőben adományozható „lovagkereszt” között fokozati különbség nincs.

-----STARTING---POINT---VEGE---