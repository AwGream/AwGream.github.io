2003. évi XXIV. törvény indokolása

a közpénzek felhasználásával, a köztulajdon használatának nyilvánosságával, átláthatóbbá tételével és ellenőrzésének bővítésével összefüggő egyes törvények módosításáról

-----STARTING---POINT---ALTALANOS---

A közpénzek és a köztulajdon törvényes és ésszerű módon történő felhasználásának, működésének és ellenőrzésének garanciarendszere erősítésre szorul. A Kormányprogram is kimondta az ún. „üvegzseb program” megvalósításának szükségességét, melynek célja a közpénzekkel való gazdálkodás átláthatóbbá tétele és az ellenőrzés kiterjesztése.

A Kormány elfogadta a közpénzek felhasználásának és a köztulajdon használatának nyilvánosságáról és ellenőrzése bővítésének koncepciójáról szóló 1134/2002. (VIII. 2.) Korm. határozatot.

A Korm. határozat alapján készült el a jelen törvény, melynek kidolgozásával olyan átfogó szabályrendszer kialakítására kerül sor, amely lehetővé teszi és segíti a költségvetési források felhasználásának hatékony ellenőrzését, a közpénzek és a köztulajdon felhasználásának és hasznosításának átláthatóságát, a korrupciós helyzetek kiküszöbölését. A javasolt szabályrendszer emellett biztosítja a költségvetési pénzeszközökből történő támogatások nyújtásának, a közvagyon használatának megfelelő nyilvánosságát, továbbá azt, hogy a nyilvánosság ereje kényszerítse ki a közpénzfelhasználás során annak átláthatóbbá tételét és a jogkövető magatartást is.

A törvény maga - az átmeneti szabályok kivételével - nem tartalmaz sui generis szabályozást, hanem a feladata végrehajtásához szükséges, egymással összefüggő törvények módosítását, kiegészítését hajtja végre.

A törvény többek között erősíti az Állami Számvevőszéknek (a továbbiakban: ÁSZ) - mint az állami ellenőrzés legfőbb szervének - szerepét és hatáskörét. A javasolt szabályozás alapján az ÁSZ olyan közjogi felhatalmazást kap, amelynek alapján ellenőrzései során - az állami vagyon, illetve a támogatások felhasználása jogszerűségének ellenőrzése céljából - az állami szervek körén túlléphet.

A törvény szerint az ÁSZ - ellenőrzési feladataival összefüggésben - vizsgálhatja az államháztartás alrendszeréből finanszírozott beszerzéseket és a közvagyont érintő szerződéseket a megrendelőként eljáró állami, önkormányzati szervnél, valamint a megrendelővel kapcsolatban álló, a szerződés teljesítésében közreműködő valamennyi gazdálkodó szervezetnél. Az ilyen ellenőrzés korlátjaként meghatározásra kerül az, hogy a megrendelők szerződéses partnereinél, illetve a szerződés teljesítésében közreműködőknél végzett ellenőrzés esetén az ÁSZ nem élhet a törvényben meghatározott zárolási jogával.

A szabályozás rendezi a közérdekű adatok nyilvánossága és az üzleti titok egymáshoz való viszonyát, megteremtve ezzel a kétféle alkotmányos jog arányos érvényesülését és összhangját. Erre tekintettel a Polgári Törvénykönyvben (a továbbiakban: Ptk.) meghatározásra kerül az üzleti titok általános fogalma. A törvény szabályozza azokat az alapelveket, amelyek alapján összhang jön létre az üzleti titokra való hivatkozás lehetősége - és ezáltal az információ visszatartása - valamint a közérdekű adatokhoz való hozzájutás szabadságának biztosítása között.

A szabályozás az adatvédelmi törvény kiegészítésével egyértelműen ki kívánja mondani, hogy az állami és a helyi önkormányzati feladatot, illetve jogszabályban meghatározott egyéb közfeladatot ellátó szerv (közszféra) milyen körben köteles a nyilvánosságot tájékoztatni, illetve biztosítani a kezelésében lévő adatok megismerését (közérdekű adatok nyilvánossága). Egyértelműen szabályozza azt is, hogy a magánszféra vonatkozásában milyen körben kell biztosítani a nyilvánosságot, mikor nem lehet üzleti titokra hivatkozással az információt visszatartani (közérdekből nyilvános adat).

A módosítás általános alapelvként mondja ki, hogy a költségvetési pénzek felhasználására, valamint a közvagyonnal való gazdálkodásra vonatkozó adatok nyilvánosságra hozatalát az üzleti titok védelme nem korlátozhatja. Egyúttal meghatározza azt is, hogy melyek azok az adatok (pl. technológiai eljárások, műszaki megoldások, know-how stb.), amelyek az üzleti tevékenység végzése szempontjából továbbra is védelemben kell, hogy részesüljenek.

Ezzel összefüggésben a törvény módosítja a Polgári Törvénykönyv, a gazdasági társaságokról szóló 1997. évi CXLIV. törvény (a továbbiakban: Gt.), a cégeljárásról szóló törvény, az adatvédelmi törvény, a koncessziós törvény, a Munka Törvénykönyve, a Polgári perrendtartás, az ún. versenytörvény, a hitelintézeti és a tőkepiaci törvény, valamint több más törvény idevágó rendelkezéseit.

A törvény alapján átláthatóbbá válik a költségvetési szervek működése, korlátozottabb lesz gazdasági szerepvállalásuk lehetősége is.

Ennek érdekében a törvény az államháztartási törvény módosításával rendelkezik arról, hogy az államháztartás pénzeszközei felhasználásával, továbbá az államháztartáshoz tartozó vagyonnal való gazdálkodással összefüggő szerződések listája meghatározott összeghatár esetén (főszabályként legalább 5 millió forint) közzétételre kerüljenek a szerződést kötő szerv hivatalos lapjában vagy honlapján. A javaslat meghatározza a nyilvánosságra hozatali kötelezettség tartalmának főbb szabályait, a nemzetbiztonsági, honvédelmi okból, illetve a titokvédelmi szabályok miatti indokolt kivételeket.

A törvény alapján létre kell hozni a költségvetési szervek közhiteles nyilvántartását. Ez a pénzügyminiszter felügyelete alatt álló Államháztartási Hivatalnál (jelenleg már meglévő) nyilvántartás továbbfejlesztését jelenti, amelynek teljes kiépülése 2004-re várható.

A szabályozás törvényi szintre emeli, hogy a költségvetési szervek alapításához, megszüntetéséhez, átszervezéséhez, tevékenységi körének módosításához, továbbá önkormányzati költségvetési szerv központi költségvetési szervként történő átvételéhez a pénzügyminiszter engedélye szükséges.

A törvény megszünteti azt a lehetőséget, hogy költségvetési szervek társasággá alakítására azért kerüljön sor, hogy ily módon megkerülhetővé váljanak a költségvetési szervekre irányadó törvényi rendelkezések (pl. köztisztviselői törvény, közalkalmazotti törvény, közbeszerzési törvény). Erre tekintettel a törvény szerint a jövőben központi költségvetési szerv csak a Kormány előzetes jóváhagyása mellett alapíthat gazdasági társaságot, illetőleg társulhat be más, már létező vállalkozásba, melyben a részesedésének mértéke főszabályként - ha külön törvény más feltételeket nem határoz meg - meg kell, hogy haladja az 50%-ot. A Kormány ilyen irányú döntéséhez hatáselemzés is szükséges, amely alátámasztja az alapítás (részvétel) indokoltságát. További szigorítás, hogy a költségvetési szervek által működtetett gazdálkodó szervezetek újabb céget nem hozhatnak létre, abban részesedést nem szerezhetnek. Az állami gazdálkodó szervezetek továbbtársulása a különböző többségi és kisebbségi részesedések szerzése ugyanis átláthatatlanná tette a közpénzek útját, felhasználását, másrészt fontos szempont az is, hogy az állam a feladatait elsősorban az állami költségvetési szervek útján köteles ellátni, piacra lépésére csak kivételesen indokolt esetben és csak a többi piaci szereplővel azonos feltételekkel kerülhet sor.

A törvény szigorítja az állami (önkormányzati) költségvetési szervek legalább többségi befolyása alatt álló gazdálkodó szervezetek működésének szabályait. A szabályozást az indokolja, hogy nemcsak akkor van szükség az „üvegzseb programban” meghatározott célok megvalósítására, amikor az állami szerv közvetlenül érintett, hanem abban az esetben is, amikor a gazdasági élet szereplőjeként gazdasági társasága, közhasznú társasága vagy más gazdálkodó szervezete útján tevékenykedik.

Így hitelezővédelmi szempontból indokolt az államháztartási törvényben (a továbbiakban: Áht.) előírni azt, hogy az a cég, amelyben az állam (önkormányzat) többségi befolyása érvényesül, köteles benyújtani a cégbírósághoz azokat az okiratokat, amelyek alapján a társaság ingyenes vagyonjuttatást valósít meg.

Az egyszemélyes állami (önkormányzati) költségvetési szervek cégei esetében a szabályozás alapján az átlátható döntéshozatali rend és az abban részt vevő személyek fokozott (a közérdeknek megfelelő) felelősségének érvényesítése érdekében a gazdálkodó szervezetben tulajdonosi jogokat gyakorló személy csak a vezető tisztségviselők és a felügyelő bizottság álláspontjának megismerését követően határozhat. Az ilyen döntést a közgyűlési határozatokra vonatkozó szabályokkal megegyezően a cégbírósághoz kell beterjeszteni. Ez a szabályozás analóg a közhasznú szervezetekről szóló 1997. évi CLVI. törvényben foglalt megoldással. A törvény a Gt.-nek az egyszemélyes gazdasági társaságok menedzsmentjének felelősségével kapcsolatos szabályozásával szemben olyan rendelkezést tartalmaz, amely alapján az állami, önkormányzati tulajdonú egyszemélyes társaságok esetében a közérdek védelmére tekintettel (figyelemmel az ún. valódi tulajdonos hiányára) a társaság menedzsmentjénél nem érvényesülnek a felelősség alóli mentesítési szabályok. Erre tekintettel az Áht. kiegészül azzal a rendelkezéssel is, hogy a tulajdonosi jogok gyakorlója az ügyvezető vagy az ügyvezető testület hatáskörét nem vonhatja el.

A törvény alapján előírásra kerül, hogy a többségi állami befolyás alatt álló gazdálkodó szervezeteknél minden esetben létre kell hozni a felügyelő bizottságot. Szigorítást tartalmaz a tervezet abban a tekintetben, hogy a felügyelő bizottság elnökét az ÁSZ javaslata alapján határozza meg a tulajdonosi jogok gyakorlója, ha a gazdálkodó szervezetben az állami költségvetési szerv a szavazatok több mint 50%-ával rendelkezik és a cég jegyzett tőkéje 200 millió forintot meghaladja.

A legalább többségi állami vagy önkormányzati irányítást biztosító befolyás alatt álló gazdálkodó szervezetek vezető tisztségviselői, felügyelő bizottsági tagjai, és egyéb vezető állású munkavállalói javadalmazására vonatkozó elvekről szabályzatot kell alkotni, s azt a cégiratok közé a cégnyilvántartásban is letétbe kell helyezni.

A legalább többségi állami tulajdonban lévő gazdálkodó szervezetek vezető tisztségviselői és felügyelő bizottsági tagjai a jövőben a megválasztásukat követően, s azt követően kétévenként vagyonnyilatkozatot kötelesek tenni, amennyiben a cég jegyzett tőkéje eléri vagy meghaladja a 200 millió forintot.

A törvény módosítja az önkormányzati törvényt annak érdekében, hogy az Áht-ban a gazdálkodó szervezet létrehozására, illetve a legalább többségi befolyás alatt álló gazdálkodó szervezetek működésére vonatkozó szabályozás utaló szabályként a helyi önkormányzatok által működtetett vállalkozások esetében is érvényesülhessen.

A törvény szigorítja a közhasznú szervezeteknél a közpénzek felhasználására vonatkozó szabályokat is, kimondva, hogy a törvény hatályba lépése után közalapítvány és az államháztartás alrendszereihez kapcsolódó vagyonból közhasznú társaság kizárólag akkor hozható létre, ha az megfelel a közhasznú szervezetekről szóló törvény rendelkezéseinek.

A törvény az átláthatóság érdekében előírja, hogy közalapítványnál, valamint az államháztartás alrendszereihez kapcsolódó vagyonból, pénzeszközből létrehozott közhasznú társaságnál 1 millió forint feletti juttatás esetén a pályázat kiírása kötelező.

Változnak az alapítói jogok gyakorlásával kapcsolatos rendelkezések is. Ennek megfelelően a Kormány az alapítói jogok gyakorlását kizárólag minisztériumra vagy országos hatáskörű szervre, míg a helyi önkormányzat a részönkormányzatra, bizottságra és helyi kisebbségi önkormányzat testületére ruházhatja át.

A törvény az Áht.-t kiegészítve pontosítja a vagyonnyilatkozat-tételi kötelezettségre vonatkozó jogi szabályozást. Az elmúlt időszakban felmerült jogalkalmazási problémák kiküszöbölése érdekében a szabályozás megszünteti a párhuzamos vagyonnyilatkozat-tételi kötelezettséget.

-----STARTING---POINT---RESZLETES---

Az 1-2. §-hoz

A költségvetési jog fejlődésével átalakultak az államháztartás alrendszerei is, ezért a módosítás a gyakorlathoz igazítja az Állami Számvevőszék törvényi feladatait, így az ÁSZ tv. 2. § (3) bekezdése állami költségvetés szerkezeti rendjébe tartozó fejezetekről és az elkülönített állami pénzalapok működéséről, valamint a helyi önkormányzatok gazdálkodásáról szól.

A hatályos törvényi rendelkezések főszabályként nem jogosítják fel az Állami Számvevőszéket (a továbbiakban: ÁSZ) arra, hogy az állami szervekkel szerződéses kapcsolatba lépő és ennek alapján az állami vagyont kezelő (forrásokat felhasználó) magánszervezetek tevékenységét e vonatkozásban vizsgálhassa. Az 1989. évi XXXVIII. törvény alapján az ÁSZ csak az állami költségvetésből juttatott támogatások felhasználását ellenőrizheti. A módosítás arra irányul, hogy az ÁSZ rendelkezzen olyan közjogi felhatalmazással, amelynek alapján ellenőrzései során - az állami vagyon, illetve a támogatások felhasználása jogszerűségének ellenőrzése céljából - az állami szervek körén túlléphessen.

A törvény szerint az ÁSZ - ellenőrzési feladataival összefüggésben - vizsgálhatja az államháztartás alrendszeréből finanszírozott beszerzéseket és a közvagyont érintő szerződéseket a megrendelőként eljáró állami, önkormányzati szervnél, valamint a megrendelővel kapcsolatban álló, a szerződés teljesítésében közreműködő valamennyi gazdálkodó szervezetnél. A vizsgálat ez utóbbiaknál azonban csak az ÁSZ pénzügyi ellenőrzési kompetenciájával összefüggésben - a hatályos szabályok alapján is ellenőrizhető szervezeteknél folytatott vizsgálathoz kapcsolódva - történhet (azaz nincs szó arról, hogy az ÁSZ-t piaci szervezetek működésének ellenőrzésére jogosítanánk fel).

A törvény nem határozza meg tételesen az ellenőrzés által érintett alanyi kört. Így, ha a szerződéskötő vagy az alvállalkozó természetes személy, az ellenőrzési jog a szerződés teljesítésének vonatkozásában e személy tekintetében is megilleti az ÁSZ-t [1. § (2) bek.]. Az ellenőrzési jog biztosítása ugyanakkor nem veti fel a beszerzésekkel kapcsolatos jogszabályok módosításának szükségességét, hiszen az ellenőrzési jog ÁSZ-hoz történő telepítése vonatkozik a beszerzéssel kapcsolatos jogszabályok személyi körére is. Az ilyen ellenőrzés korlátjaként meghatározásra kerül az, hogy a szállítóknál, alvállalkozóknál végzett ellenőrzés esetén az ÁSZ nem élhet a törvényben meghatározott zárolási jogával.

A törvény pontosítja az állami költségvetésből, állami szerv által közvetlenül vagy külön szervezet útján nyújtott támogatások, illetve juttatott vagyon felhasználásának ellenőrzésére irányadó szabályokat, valamint nevesíti azokat a közjogi és magánjogi szervezeteket, amelyek ellenőrzésére az ÁSZ külön törvények alapján már eddig is jogosult volt. A törvény szerint az ÁSZ a helyi önkormányzatnál, kisebbségi önkormányzatnál, köztestületnél, közalapítványnál (közalapítványok által alapított gazdasági társaságnál), közhasznú szervezetnél és egyéb kedvezményezettnél (alapítvány, társadalmi szervezet, gazdálkodó szervezet) ellenőrizhet. Pontosítja a törvény az ÁSZ-nak az állami vagyon kezelésével és gazdálkodásával kapcsolatos jogköreit, kibővítve azzal, hogy az államháztartás körébe tartozó vagyon elidegenítésére, illetve megterhelésére vonatkozó szabályok betartásának ellenőrzésére is feljogosítja az ÁSZ-t [1. § (1) bek.].

A 3. §-hoz

Az egyes közhatalmi feladatokat ellátó, valamint közvagyonnal gazdálkodó személyek vagyonnyilatkozat-tételi kötelezettségéről 2001. év végén elfogadott törvény kisebb módosításra szorul annak érdekében, hogy a jogalkotó által elérni kívánt célt megfelelően végre lehessen hajtani. A törvény elfogadását követően, a vagyonnyilatkozat-tételi kötelezettség teljesítésének megkezdése után néhány olyan gyakorlati probléma merült fel, amelynek törvényi orvoslása feltétlenül szükségessé vált.

A 2001. évi CII. törvény 13. §-ában (azaz a közhasznú szervezetekről szóló 1997. évi CLVI. törvény 9/A. §-ában) meghatározott egyes közhasznú szervezetek vezető tisztségviselői, valamint a 15. §-ában [azaz az Áht. 11/A. § (1) bekezdés b) pontjában] meghatározott, az egyedi állami, önkormányzati támogatásokról szóló döntés előkészítésében vagy döntéshozatalában részt vevő személyek között olyan nagymértékű az átfedés, hogy szinte ugyanarra a tevékenységre egyszerre több - ráadásul különböző szabály szerinti - vagyonnyilatkozatot kellene benyújtani. Ez egyrészt eltúlzott terhet ró az érintettekre, másrészt lehetetlenné tenné a korrupcióellenes harcot az esetleges jogellenes vagyongyarapodás feltárásának bizonytalansága miatt.

Az érintett személyi kör vagyonnyilatkozat-tételi kötelezettségét az államháztartásról szóló törvény 11/A. §-ában szabályozza a törvény, egyúttal hatályon kívül helyezve a közhasznú szervezetekről szóló 1997. évi CLVI. törvény vonatkozó §-át. Ez utóbbi rendelkezés hatálya ugyanis jelenlegi formájában amellett, hogy azonos az Áht. alá tartozó személyi körrel, kiterjed még olyan szervezetek tisztségviselőire is, mint az önkéntes tűzoltóságok vagy a hegyközségek. Erre pedig a jogalkotói szándék nem irányult.

Az állami támogatási pénzeket kezelő közalapítványok tisztségviselőinek vagyonnyilatkozat-tételi kötelezettségeit az Áht. 11/A. §-a rendezi. Az új szabályozás meghatározza a vagyonnyilatkozat esedékességének idejét, szabályozza, hogy kit kell munkáltatónak tekinteni, egységesíti a nyilatkozat névtelenségét és a BM Közigazgatásszervezési és Közszolgálati Hivatal (a továbbiakban: KKH) ellenőrzési jogosultságát, megteremtve ezzel a szükséges összhangot a köztisztviselőkre vonatkozó szabályokkal. A pontosítás nem érinti az érintett szervezetek már kialakult feladatkörét és eljárási rendjét.

A vagyonnyilatkozat-tételi kötelezettséget az 1 millió Ft feletti támogatásokra célszerű korlátozni. Indokolt továbbá azoknak a személyeknek a mentesítése is, akik egyéb tisztségük vagy beosztásuk miatt külön törvény alapján már tettek vagyonnyilatkozatot vagy arra kötelesek. A módosítás rendezi azt az anomáliát is, hogy az ilyen személyeknek ne kelljen adott esetben ismételten, akár többször is újabb vagyonnyilatkozatot tenniük. Ez a rendszer átláthatóságát segíti elő.

A 4. §-hoz

A törvény 4. §-a az EU támogatásokra, nemzetközi segélyekre, továbbá az államháztartás alrendszereiből juttatott támogatásokra általános szabályként kimondja, hogy a kedvezményezett - rendeltetésellenes felhasználás esetén - köteles azokat a külön jogszabályokban foglaltak szerint visszafizetni. A visszafizetési kötelezettség részletes szabályait már jelenleg is külön jogszabályok tartalmazzák, ezekre is utal az Áht. 13/A. §-ának módosítása.

Az 5-6. §-hoz

A jelenleg hatályos szabályozás kormányrendeletben írja elő a hatálya alá eső központi költségvetési támogatások kedvezményezettjei nevének, a támogatás tárgyának, összegének és a támogatott program megvalósítási helyének közzétételét a támogató szervezet hivatalos lapjában. Indokolt ezt a szabályt az államháztartás valamennyi alrendszeréből nyújtott, jogszabály szerint nem alanyi jogon biztosított, hanem a támogatás odaítélésére jogosult szerv/személy mérlegelése alapján juttatott, egyedi, céljellegű, fejlesztési célú támogatásra vonatkozóan törvényi szinten kimondani és (főszabályként) hivatalos lapban vagy honlapon történő nyilvánosságra hozatalát is előírni. Honlap esetében a törvény azt is előírja, hogy ott meddig kell biztosítani a közzétett információk elérhetőségét.

Helyi önkormányzatok esetén a törvény az említett közzétételi kötelezettségre tekintettel nem követeli meg hivatalos lap vagy honlap létrehozatalát (természetesen ez a lehetőség számukra is nyitva áll), hanem a helyben szokásos módon lehet eleget tenni a közzétételi kötelezettségnek. Törvény, kormányrendelet vagy önkormányzati rendelet az említett közzétételi kötelezettség mellőzését csak a 200 ezer Ft-ot el nem érő összegű támogatások esetén teheti lehetővé. Az adott költségvetési évben a támogatásokat egybe kell számítani.

Az Áht. kiegészül egy olyan új szabállyal is (15/B. §), mely az államháztartás alrendszerei költségvetésének részét képező pénzeszközökből történő beszerzésekkel és az állami, önkormányzati vagyon felhasználásával, hasznosításával, értékesítésével kapcsolatos nagy értékű (legalább nettó 5 M Ft) ügyletek listájának közzétételét rendeli el. A közzétételre a 15/A. §-ban foglaltak irányadóak. A nyilvánosságra hozatali kötelezettség az állami, illetve önkormányzati szerv nevében szerződést kötő személy, szervezet kötelezettsége. Ily módon kerülne közzétételre a szerződés tárgya, a szerződő felek neve, a szerződés értéke, időtartama stb. valamint az említett adatok változása.

A nyilvánosságra hozatali kötelezettség nem érinti a közbeszerzési törvény (a továbbiakban: Kbt.) szerinti közzétételi követelményeket, hiszen az Áht. rendelkezésének célja, hogy minden állami vagy önkormányzati szerv nagy értékű ügyleteiről egy folyamatosan aktualizált, összegző lista kerüljön közzétételre. A nyilvánosságra hozatal részletes szabályait a végrehajtási jogszabályok fogják tartalmazni. Szintén nincs összefüggés az Áht. 15/B. § (2) bekezdés szerinti egybeszámítási követelmény és a Kbt.-nek a beszerzés becsült értékének kiszámítására vonatkozó szabályai között.

A nyilvánosságra hozatali kötelezettség nem vonatkozik a nemzetbiztonsági, illetve a honvédelmi érdekkel közvetlenül összefüggő beszerzésekre, illetve a nemzetközi jogi kötelezettség alapján vagy egyéb okból - külön jogszabály alapján - államtitokká, szolgálati titokká minősített adatokra, azaz azokra az információkra, amelyek megismerhetőségét a nyilvánosság számára az adatvédelmi törvény is kizárja.

A 7. §-hoz

Az Áht. 42. § (2) bekezdése jelenleg csak lehetőséget ad a Kormánynak arra, hogy az egyedi állami kezesség elvállalásakor a kezesség útján szerzett pénzeszközökből végrehajtott beszerzésekre elrendelje a közbeszerzési eljárás alkalmazását. A módosítás kifejezetten meghatározza azokat az eseteket, amikor a Kormánynak a kezességvállaló határozatban el kell rendelnie a közbeszerzési eljárás alkalmazását. A jövőben tehát azoknál a Kbt. tárgyi hatálya alá eső beszerzéseknél, amelyeknek pénzügyi terheit a Kormány készfizető kezességvállalással segíti, a közbeszerzési tendereztetést alkalmazni kell. Az Áht. új szabálya összhangban van a közbeszerzési törvénnyel, mely az állami kezességvállalást egy sajátos állami támogatásként kezeli, s a közbeszerzési szabályok alkalmazását attól függően teszi követendővé, hogy a Kormány a kezességvállaló határozatában azt elrendelte-e.

A 8. §-hoz

A módosítás törvényi szintre emeli az eddig csak kormányrendeletben megállapított azon szabályt, mely szerint nemcsak a költségvetési szervek alapításához, hanem azok megszüntetéséhez, átszervezéséhez, tevékenységi körük módosításához, továbbá önkormányzati költségvetési szerv központi költségvetési szervként történő átvételéhez is be kell szerezni a pénzügyminiszter egyetértését [8. § (1) bek.].

Az Áht. 88. §-ának hatályos szövege szól a költségvetési szervek nyilvántartásáról, amelyet a pénzügyminiszter felügyelete alatt álló Államháztartási Hivatal (a továbbiakban: ÁHH) lát el. A törvény azonban nem minősíti ezt az adatbázist közhitelesnek, illetve nem sorolja fel a nyilvántartandó adatokat. Általánosságban kimondja ugyan, hogy a nyilvántartásban szereplő adatok nyilvánosak, azonban nem rendelkezik a hozzáférés lehetőségeiről, eljárásrendjéről.

A jogszabály-módosítás ezért kimondja, hogy a költségvetési szervek törzskönyvi nyilvántartása közhiteles. Erre tekintettel ellenkező bizonyításig vélelmezni kell annak jóhiszeműségét, aki a nyilvántartásban szereplő adatban bízva ellenérték fejében jogot szerez. A nyilvántartás elsősorban számítógépen történik. A törvény felsorolja a kötelezően bejegyzésre kerülő nyilvános adatokat, melyeknek bejelentése alapításkor az alapító, adatváltozás esetén a költségvetési szerv, a szervezet megszüntetése esetén pedig a megszüntetést elrendelő szerv kötelezettsége.

A költségvetési szerv főszabályként a nyilvántartásba való bejegyzéssel jön létre. A bejegyzés iránt az alapító szerv - az alapító okirat jóváhagyásától számított nyolc napon belül - intézkedik, s mellékeli az alapító okiratot is.

A főszabályként érvényesülő „bejegyzési elv” alól kivétel az a költségvetési szerv, amelynek alapításáról jogszabály rendelkezik. Ebben az esetben a szervezet létrejöttének időpontját e jogszabály állapítja meg. A Kormány a honvédelmi miniszter felügyelete alá tartozó költségvetési szervek közül meghatározza azokat, amelyeket a nyilvántartásba be kell jegyezni. Tehát kizárólag ez utóbbi körben lehetnek olyan intézmények, amelyek (honvédelmi érdekből) nem szerepelnek majd az Államháztartási Hivatal központi nyilvántartásában. A Kormány továbbá felhatalmazást kap arra, hogy a belügyminiszter és a honvédelmi miniszter felügyelete alá tartozó költségvetési szervekről, továbbá a nemzetbiztonsági szolgálatról nyilvántartásba vehető adatok körét meghatározza. Ezekről a szervezetekről ugyanis - honvédelmi, nemzetbiztonsági okokból - nem minden adat kerül majd a nyilvános közhiteles ÁHH nyilvántartásba.

A költségvetési szervek adatainak változását a szerv vezetője köteles bejelenteni, az adatváltozástól, illetve azt ezt tartalmazó okirat kiállításától számított 15 napon belül.

A költségvetési szerv megszüntetése esetén a nyilvántartásból való törlést az erről döntést hozó felügyeleti szerv kéri, csatolva a megszüntetésről hozott döntést tartalmazó okiratot.

A törvény kimondja, hogy az Államháztartási Hivatal 15 napos határidőn belül foganatosítja a költségvetési szervek bejegyzésével, törlésével, adataik változásával kapcsolatos bejegyzéseket.

A költségvetési szervek közhiteles nyilvántartásának adatairól költségtérítés ellenében hiteles másolatot lehet kérni. Emellett az ÁHH-hoz letétbe helyezett alapító okiratról és éves beszámolóról is kérhető másolat. A költségtérítés megfizetése alól - közfeladataik ellátása érdekében - mentesülnek a bíróságok, ügyészségek, a nyomozó hatóságok, a nemzetbiztonsági szolgálatok, a közigazgatási szervek, az állami és önkormányzati pénzügyi ellenőrző szervek, továbbá a KSH és a Kincstári Vagyoni Igazgatóság. A számítógépen vezetett nyilvántartáshoz gépi úton is csatlakozni lehet, és adatokat lehet lekérdezni (ide nem értve természetesen a teljes adatállomány letöltését). Az előbb említett szervezetek számára a csatlakozás és az adatlekérdezés ingyenes (kivéve a számítógépes hálózat használatának költségeit), az egyéb kérelmezők külön jogszabályban meghatározott mértékű költségtérítést fizetnek a csatlakozásért és az adatlekérdezésért is. A gépi csatlakozásért azonban nem kell költségtérítést fizetniük azoknak a szervezeteknek sem, amelyek az ún. kormányzati gerinchálózat útján jogosultak az adatbázis használatára.

Az ÁHH-nak elegendő felkészülési ideje lesz adatbázisának az új törvényi követelményeknek megfelelő kiegészítésére és az adatszolgáltatásra való felkészülésre, hiszen 2004. január 1-jéig kell aktualizálnia nyilvántartását. A költségvetési szerveknek a jelenlegi nyilvántartásban még nem szereplő adataikat 2003. június 30-ig kell bejelenteniük [L. a törvény 37.§ (2) bekezdését.]

A 9. §-hoz

A törvény 9. §-a megtartja azt a főszabályt, mely szerint költségvetési szerv alapítványt nem hozhat létre, ahhoz nem csatlakozhat. A hatályos szabályozás szerinti szűk kivétel pontosításra kerül, ugyanis évi összesen 5 millió Ft értékhatárig lehet bizonyos alapítványi kifizetésekre kötelezettséget vállalni, vagy részükre bevételt átengedni. A jogszabályszöveg továbbá egyértelművé teszi, hogy természetesen ez a korlátozás nem vonatkozik az ún. fejezeti kezelésű előirányzatok pályázat útján történő felhasználása során nyújtott támogatásokra, hiszen az állami támogatásoknak (amennyiben megfelelnek a jogszabályok és a pályázati kiírás feltételeinek) nonprofit szervezetek is lehetnek kedvezményezettjei.

A költségvetési szervek társadalmi szervezet alapítására, illetve támogatására vonatkozó szabályozása lényegében nem változott: Önkormányzati, kisebbségi önkormányzati és köztestületi költségvetési szervek az önkormányzat, illetve a köztestület engedélyével hozhatnak létre, illetve támogathatnak társadalmi szervezetet. Központi, illetve társadalombiztosítási költségvetési szervek esetében az említettekhez főszabályként kormányengedély kell.

A törvény az Áht. 94. §-ából a 95. §-ba emeli át a költségvetési szervek által gazdálkodó szervezet létrehozására vonatkozó rendelkezéseket. Az ilyen gazdálkodó szervezetek működési szabályait az Áht. új 95/A. §-a tartalmazza.

A 10. §-hoz

A törvény szerint a költségvetési szerveknek mindenfajta gazdálkodó szervezet alapításához, illetve az abban történő részvétel esetén engedélyt kell kérniük. Engedélyezési kötelezettség jelenleg is fennáll a társaságalapításra, a javaslat azonban ezt kiterjeszti más formájú gazdálkodó szervezet létrehozására is. Új rendelkezés, hogy az állami vagy az önkormányzati költségvetési szervek főszabályként csak olyan gazdálkodó szervezetben vehetnek részt, amelyben legalább többségi irányítást szereznek. Torzítja ugyanis az állami szerv gazdálkodásának átláthatóságát, ha különböző, a gazdasági forgalomban résztvevő magáncégekhez betársulva látják el feladataikat. A közpénzek útjának nyomon követése megköveteli, hogy ha a gazdálkodó szervezet létrehozása indokolt, akkor ez a szervezet legalább az alapító többségi irányítást biztosító befolyása alatt álljon. A többségi irányítás fennállásának megállapítása során lényegében a Ptk. 685/B. § (1) bekezdésének a) pontjában foglalt rendelkezést kell alkalmazni.

Fontos változás, hogy a központi költségvetési, továbbá a társadalombiztosítási költségvetési szervek esetében az alapításkor a Kormány hozzájárulását is meg kell szerezni, nem elegendő az illetékes miniszter és a pénzügyminiszter egyetértése. A Kormány jóváhagyását célzó előterjesztésben alá kell támasztani a cégalapítás szükségességét és gazdasági indokoltságát, valamint azt is, hogy az adott feladat csak gazdálkodó szervezeti formában látható el megfelelően. Nem kerülhet sor a cégalapítás jóváhagyására, pl. ha az állami tulajdonú cég piacra lépése versenytorzító hatással járna.

Központi költségvetési szerv esetében a Kormány engedélye szükséges - meghatározott összeg felett - a tőkeemeléshez, vagy az olyan tőkeszerkezet változtatáshoz is, melynek következében megszűnik az állam eddigi többségi részesedése. Ilyen esetben a Kormány rendelkezik arról is, hogy a kisebbségi részesedés meddig, illetve milyen feltétel bekövetkeztéig tartható fenn (pl. a privatizáció csak több lépcsőben lehetséges).

Kormányjóváhagyást ír elő továbbá a törvény a központi költségvetési szervek részvételével működő gazdálkodó szervezet átalakulásához, valamint végelszámolással történő megszüntetéséhez is.

A törvény a kifejtettekkel összhangban pontosítja a köztestületek központi költségvetési pénzeszközökből történő cégalapítása, részesedésszerzése esetén a pénzügyminiszteri engedélyezésre vonatkozó szövegrészt. Utal továbbá arra is, hogy külön törvények a köztestületek cégalapítását korlátozhatják.

A törvény fontos új gondolata, hogy a költségvetési szervek által működtetett gazdálkodó szervezetek újabb céget nem hozhatnak létre, más cégben részesedést nem szerezhetnek. Az állami gazdálkodó szervezetek továbbtársulása, a különböző többségi és kisebbségi részesedések szerzése egyrészt átláthatatlanná teszi a közpénzek útját, felhasználását, másrészt fontos szempont az is, hogy az állam a feladatait elsősorban az állami költségvetési szervek útján köteles ellátni, piacra lépésére csak kivételesen és csak a többi piaci szereplővel azonos feltételekkel kerülhet sor. Továbbtársulás helyett a költségvetési szerv az alapítási szabályok alkalmazásával a feladatra másik többségi befolyás alatt álló céget hozhat létre. Ez a tilalom az állam vállalkozói vagyonával történő gazdálkodás körében, illetve az önkormányzatok által létrehozott vállalkozás esetében nem érvényesül, vagyis az ÁPV. Rt-hez rendelt társaságok esetében akár tartós tulajdonban állnak, akár értékesíthetők, az adott gazdálkodó szervezet tulajdonosi jogainak gyakorlója határoz a továbbtársulás kérdésében.

A törvény a továbbtársulás tilalmát csak a jövőre nézve rendeli el (L. a törvény 37. §-át). A befolyásszerzés mértékére vonatkozó korlátozás mind az állam, mind az önkormányzat, mind pedig azok költségvetési szervei esetében csak a törvénymódosítás hatályba lépése után bekövetkező cégalapításra, illetve befolyásszerzésre irányadó. A már meglévő kisebbségi részesedések esetében a törvény elidegenítési kötelezettséget nem ír elő (L. a törvény 37. §-át). A Kormány azonban határozatában elrendelte a költségvetési szervek részesedésével működő gazdálkodó szervezetek körének áttekintését, melynek során indokolt esetekben a változtatásokra javaslatot kell majd tenni.

A 11. §-hoz

A közpénzek felhasználása és a köztulajdon használata nyilvánosságának és ellenőrzésének nemcsak abban az esetben van jelentősége, amikor magának az állami (önkormányzati) költségvetési szervnek a működéséről van szó, tehát, amikor az állami szerv közvetlenül érintett, hanem abban az esetben is, amikor a gazdasági élet szereplőjeként, gazdasági társasága, közhasznú társasága vagy más gazdálkodó szervezete útján tevékenykedik.

Az ilyen cégek működésére vonatkozó sajátos rendelkezések elhelyezésére az Áht.-ben kerül sor. A Gt. ugyanis nem tartalmaz olyan rendelkezéseket, amelyek a társaságok tulajdonosainak személyétől függően állapítanának meg különös szabályokat, így ebben az esetben sem lenne ez szerencsés, bár alkotmányos aggályokat ez a megoldás sem vetne fel. Az új rendelkezések olyan gazdálkodó szervezetekre vonatkoznak, amelyek az állami, önkormányzati költségvetési szervek legalább többségi befolyása alatt állnak, tehát az előírt rendelkezések alkalmazásának elérésére az említett szervek a gazdálkodó szervezetnél kellő súllyal rendelkeznek.

Az ilyen gazdálkodó szervezetekre irányadó, a Gt. általános szabályaitól némiképp eltérő szabályozás ugyancsak nem vet fel alkotmányos aggályokat, mivel az Alkotmánybíróság ide vágó döntése csak azt tekinti alkotmánysértőnek, ha az állam a gazdasági forgalomban való részvétele során magának - a jogszabályok segítségével - a többi gazdasági szereplőnél kedvezőbb pozíciót biztosít. Jelen esetben azonban az új rendelkezések más gazdálkodó szervezetekhez képest a legalább többségi állami (önkormányzati) részesedéssel működő cégek számára, a közérdek által megkívánt mértékű, szigorúbb feltételeket határoznak meg.

A törvény 11. §-ában (azaz az Áht. új 95/A. §-ában) az állami, illetve önkormányzati költségvetési szervek legalább többségi irányítása alatt álló gazdálkodó szervezetek működésére vonatkozó legfontosabb rendelkezések az alábbiakban foglalhatók össze:

a) A Gt. 31. § (2) bekezdésének c) pontja alapján egyszemélyes korlátolt felelősségű társaság esetében a felügyelő bizottság létrehozása csak abban az esetben kötelező, ha a társaság munkavállalóinak létszáma éves átlagban a 200 főt meghaladja. Más korlátolt felelősségű társaság esetén pedig a jegyzett tőke nagyságától függ, hogy kell-e felügyelő bizottságot létrehozni. (Részvénytársaság esetében a felügyelő bizottság működtetése minden esetben feltétlen követelmény.) Indokolt azonban, hogy a legalább többségi állami (önkormányzati) befolyás alatt álló gazdálkodó szervezeteknél a vállalkozás belső ellenőrzésének erősítése érdekében, a tulajdonos nevében eljáró személy és a menedzsment esetenként diszfunkcionális, a közérdekkel szembehelyezkedő lépéseinek ellensúlyozására minden esetben felügyelő bizottság jöjjön létre.

A felügyelő bizottsági tagok megválasztása a taggyűlés (közgyűlés) hatáskörébe tartozik. A munkavállalói küldöttek delegálására vonatkozó rendelkezésektől eltekintve, a tagok (részvényesek) számára a Gt. teljes döntési szabadságot biztosít a felügyelő bizottság tagjainak jelölése és megválasztása során. A kifejtettek alapján ez a „szabadság” a tervezetben megjelölt cégek esetében nem minden szinten indokolt. A szakszerű működés megköveteli, hogy ha a gazdálkodó szervezetben az állam a szavazatok több mint ötven százalékával rendelkezik, és a cég jegyzett tőkéje a törvényben meghatározott értéket (200 millió forintot) meghaladja, úgy a felügyelő bizottság elnökét az Állami Számvevőszék javaslata alapján válassza meg a tulajdonosi jogok gyakorlója. A javaslattételi jog, illetve kötelezettség aktuális gyakorlására a gazdálkodó szervezet vezetőjének megkeresésére kerül sor. E tekintetben tehát a rendelkezés eltér a Gt. szabályozásától, amely szerint a felügyelő bizottság elnökét a felügyelő bizottság tagjai maguk közül választják meg (Gt. 34. §). A felügyelő bizottság elnöke a „tulajdonosi hányad” terhére kerül elszámolásra. Tevékenységére, visszahívására a Gt. 37. § (3)-(4) bekezdése irányadó.

Az Állami Számvevőszék jelölési jogára vonatkozó szabály csak az állami költségvetési szervek által létrehozott és a törvényi feltételeknek megfelelő cégek esetében irányadó. Nem vonatkozik tehát ez a rendelkezés az önkormányzat vagy az önkormányzati költségvetési szervek által létrehozott cégek felügyelő bizottságának létrehozására.

b) A Gt. 41-45. §-ai rendelkeznek a társaság könyvvizsgálójáról. A könyvvizsgáló nem csupán a társaság számviteli törvény szerinti beszámolójának auditálására jogosult, hanem széleskörű betekintési, felvilágosítás kérési jogosítványokkal rendelkezik [42. § (2) bek.] részt vesz a társaság legfőbb szervének ülésén [44. § (1) bek.], meghatározott esetben köteles a taggyűlés, illetve közgyűlés összehívása iránt intézkedni.

A Gt. 41. § (4) bekezdése alapján a könyvvizsgálót határozott időre, de legfeljebb öt évre választja meg a társaság taggyűlése, illetve közgyűlése. A könyvvizsgálóval a cég ügyvezetése köti meg a szerződést a polgári jog általános szabályai szerint. A könyvvizsgáló kiemelkedő jelentőségű szerepére tekintettel azoknál a társaságoknál, ahol az állam (önkormányzat) a szavazatoknak több, mint ötven százalékával rendelkezik, indokolt a törvény olyan irányú módosítása, amely alapján a jövőben a felügyelő bizottság egyetértésével kell javaslatot tenni a társaság legfőbb szervének a könyvvizsgáló cégre (személyre) vonatkozóan.

c) A hatályos Gt. az egyszemélyes társaságok vonatkozásában írja elő, hogy a tag és a társaság közötti szerződés érvényességének feltétele annak írásba foglalása [lásd a Gt. 172. § (4) bekezdését és a 270. § (3) bekezdését]. A törvény a részvénytársaságok tekintetében további sajátos hitelezővédelmi, illetve tőkevédelmi rendelkezésként követeli meg a részvénytársaság és a részvényes közötti visszterhes vagyonátruházási szerződés független könyvvizsgáló által történő értékelését és annak a közgyűlés által történő jóváhagyását, továbbá az erre vonatkozó okiratok cégbírósághoz történő beterjesztését (Gt. 224. §).

Ezen túlmenően az állami (önkormányzati) gazdálkodó szervezeteket illetően olyan további sajátos rendelkezés kimondása indokolt az Áht-ban, amely alapján az a gazdálkodó szervezet, amelyben az állami (önkormányzati) költségvetési szerv a szavazatok legalább többségével rendelkezik (többségi befolyás), tagjaival (részvényeseivel) kötött szerződését (legyen az visszterhes vagy ingyenes) a szerződés megkötését követő 30 napon belül köteles a cégbírósághoz benyújtani. Kivételt képeznek ez alól a létesítő okirat szerinti tevékenységi körbe tartozó és a létesítő okiratban szokásos ügyletként meghatározott nagyságrendű ügyletek. A szabályozás azt célozza, hogy a Gt.-ben már jelenleg is előírt kogens hitelezővédelmi rendelkezések polgári jogi megállapodások útján történő kijátszása akadályba ütközzön, illetőleg, hogy a nyilvánosság kontrollja hatékonyabban érvényesüljön azokban az esetekben, amikor a gazdálkodó szervezet nagyobbrészt állami (önkormányzati) források felhasználásával működik.

Emellett az Áht.-módosítás előírja azt is, hogy az a cég, amelyben az állam (önkormányzat) legalább többségi befolyása érvényesül, köteles a cégbírósághoz benyújtani mindazon (adott esetben közgyűlési határozat formáját sem öltő, mert igazgatósági vagy vezérigazgatói jogkörben megszülető) okiratokat is, amelyek a társaság terhére 1 millió forintot meghaladó ingyenes vagyonjuttatást valósítanak meg (így pl. alapítvány részére történő vagyonrendelés, gazdasági vállalkozás számára történő végleges vagyonátadás vagy közhasznú társaság javára vagyoni hozzájárulás teljesítése).

d) A legalább többségi állami tulajdonban álló gazdálkodó szervezetek vonatkozásában az esetenként indokolatlanul magas javadalmazások, végkielégítések korlátozása, az ezzel összefüggő egységes gyakorlat megteremtése érdekében a törvény előírja, hogy az érintett gazdálkodó szervezeteknél a legfőbb szervnek szabályzatot kell készítenie a vezető tisztségviselők, felügyelő bizottsági tagok és a legfőbb szerv által meghatározott további vezető állású munkavállalók javadalmazása módjának, mértékének főbb elveiről, rendszeréről. Ezzel összefüggésben a törvény azt is rögzíti, hogy az érintett személyi kör munkabérén a Munka Törvénykönyvében foglaltakat kell érteni. Az így elkészült szabályzatot nyilvánosságra kell hozni, tehát a cégiratok közé letétbe kell helyezni. Az egyes javadalmazások meghatározására kizárólag a szabályzat keretei között kerülhet sor.

A szabályzat kialakításának szempontjait a Kormány határozza meg, az egységes gyakorlat kialakítása érdekében.

A törvényben az átmeneti rendelkezések között szerepel, hogy a szabályzat a törvény hatálybalépése előtt megkötött szerződéseket nem érinti.

e) A Gt. 22. §-ának (5) bekezdése alapján az egyszemélyes gazdasági társaságok esetében az egyedüli tag (részvényes) a vezető tisztségviselő hatáskörét elvonhatja, és részére írásban utasítást adhat. Ez egyben azt is jelenti, hogy „Ezekben az esetekben a tag (részvényes) döntése mentesíti a vezető tisztségviselőt a 29. §-ban meghatározott felelősség alól”. A Gt. az egyszemélyes korlátolt felelősségű társaságokra (173. §) és az egyszemélyes részvénytársaságra (271. §) vonatkozó rendelkezések között szól arról, hogy az egyszemélyes társaság tagjának, illetve részvényesének korlátlan felelősségét a bíróság megállapíthatja, ha a társaságra nézve hátrányos üzletpolitikát érvényesít.

f) A Gt. 19. §-ának (4) bekezdése szerint „Egyszemélyes gazdasági társaság esetében taggyűlés (közgyűlés) nem működik. A gazdasági társaság legfőbb szerve hatáskörébe tartozó kérdésekben az egyedüli tag, illetve részvényes dönt”. A Gt. hatályos rendelkezése életszerű mindazokban az esetekben, amikor a társaság magánszemély tulajdonában áll. Az állam (önkormányzat) százszázalékos ellenőrzése alatt lévő társaságok esetében azonban az átlátható döntéshozatali rend, az abban résztvevő személyek fokozott (a közérdeknek megfelelő) felelősségének érvényesítése érdekében indokolt analóg módon alkalmazni a közhasznú szervezetekről szóló 1997. évi CLVI. törvényben foglalt jogi megoldást. E törvény 7. §-ának (4)-(5) bekezdése szerint az egyedüli tag a döntéshozatalt megelőzően köteles összehívni a közhasznú társaság vezető testületeit vagy azok írásos véleményét beszerezni.

Az egyszemélyes állami (önkormányzati) cégek esetében ez azt jelenti, hogy a költségvetési szerv nevében eljáró, a tulajdonosi jogokat gyakorló személy is csak a vezető tisztségviselők és a felügyelő bizottság álláspontjának megismerését követően határozhat. Írásba foglalt döntését, illetve az erre vonatkozó jegyzőkönyvet a közgyűlési határozatok benyújtására vonatkozó szabályokkal megegyezően a cégbírósághoz kell beterjesztenie, csatolva ehhez az említett személyek írásbeli véleményét is. (Ha az írásba foglalt döntés pl. üzleti titkot tartalmaz a határozat, illetve a jegyzőkönyv kivonatát kell csatolni).

A fentiekkel összhangban rendelkezni kell arról is, hogy a véleményezési rend bemutatása a létesítő okirat elengedhetetlen része. Ennek keretében kell szabályozni, hogy milyen rendelkezések érvényesülnek pl. abban az esetben, ha egyes tisztségviselők a döntésre rendelkezésre álló idő alatt nem érhetők el.

Az idézett rendelkezések a magántulajdonban álló vállalkozások esetében megfelelő módon biztosítják a hitelezővédelmi szempontok érvényesülését. Az állami (önkormányzati) tulajdonú egyszemélyes társaságok esetében azonban a közérdek védelme (figyelemmel az ún. valódi tulajdonos hiányára) szükségessé teszi, hogy a társaság menedzsmentje fokozott mértékben felelős módon járjon el, és a Gt.-ben meghatározott általános felelősségi szabályok alól ne mentesülhessen. Ez utóbbi követelmény ugyanakkor mellőzhetetlenné teszi annak egyértelművé tételét, hogy az Áht. szerint alapított egyszemélyes társaságokban a tulajdonosi jogok gyakorlója az ügyvezető, vagy az ügyvezető testület hatáskörét nem vonhatja el. Az ügyvezetés felelősségére minden esetben a Gt. 29. §-a irányadó.

A 12. §-hoz

A törvény kimondja, hogy legalább többségi állami tulajdonban lévő gazdálkodó szervezetek vezető tisztségviselői, felügyelő bizottsági tagjai a megválasztásukat követően, továbbá azt követően kétévente vagyonnyilatkozatot tesznek, a köztisztviselőkre vonatkozó szabályok megfelelő alkalmazásával, figyelemmel arra, hogy általában jelentős (állami) pénzeszközök felett rendelkeznek. Ez a kötelezettség csak a 200 millió forintnál nagyobb jegyzett tőkével rendelkező vállalkozások tisztségviselőit terheli.

A vagyonnyilatkozatok kezelésére a BM Közigazgatásszervezési és Közszolgálati Hivatala kapott felhatalmazást.

Ugyanez a szabály irányadó - hasonló okokból - a privatizációs törvény hatály alá tartozó gazdálkodó szervezetek vezérkarára is. A vagyonnyilatkozat-tételi kötelezettség első alkalommal a törvény hatálybalépését követő 90 napon belül aktuális.

A 13. §-hoz

A közpénzek felhasználásának egyik területét jelentik a közalapítványok és azok a közhasznú társaságok, amelyeket az államháztartás alrendszereihez kapcsolódó vagyonból hoztak létre. Ezek alapítását és működését szigorítja a törvény annak kimondásával, hogy ezen szervezetek csak a külön törvényben meghatározott közhasznú szervezetként hozhatók létre. (A külön törvényen a közhasznú szervezetekről szóló 1997. évi CLVI. törvény (a továbbiakban: Kszt.) rendelkezéseit értjük.) A Kszt. ismeri a kiemelkedően közhasznú szervezetek és a közhasznú szervezetek kategóriáját. A törvény itt gyűjtőfogalmat használ, mindkettőt értve a közhasznú szervezetek kifejezésen.

A szigorítást - értelemszerűen - csak a törvény hatálybalépése után létrehozott közalapítványok, illetve közhasznú társaságok esetében kell alkalmazni (L. a törvény 37. §-át)

A törvény 13. § (2) bekezdése a közpénzeket felhasználó szervezetekre a Kszt.-től eltérő szabályt hoz. A Kszt. 15. § (1) bekezdése szerint a közhasznú szervezet bármely cél szerinti juttatását - a létesítő okiratban meghatározott szabályok szerint - pályázathoz kötheti. A törvény szigorítja ezt a szabályt a közalapítványok és az államháztartás alrendszereihez kapcsolódó vagyonból alapított közhasznú társaságok esetében azzal, hogy egymillió forint feletti juttatás esetén kötelező pályázat kiírása. Ez alól a főszabály alól törvény vagy kormányrendelet tehet kivételt, a közalapítvány közfeladatára tekintettel más eljárási rend alkalmazásával.

A (3) bekezdés a Kormány közalapítványra vonatkozó alapítói joga átruházásáról rendelkezik. A jelenlegi szabályozás nem tiltja, hogy ezen alapítói jogok gyakorlása más, költségvetésen kívüli szervhez kerülhessen. A közpénzek megfelelő felhasználását azonban jobban biztosítja, hogy a Kormány által alapított közalapítványok esetén az alapítói jogok gyakorlása nem ruházható át.

A 14. §-hoz

A törvény a Kszt-ből kihagyja a vezető tisztségviselők vagyonnyilatkozatának ellenőrzésére vonatkozó szövegrészt, tekintettel arra, hogy a törvény 3. §-a és 34. §-a értelmében a vagyon-nyilatkozat tételi kötelezettség az Áht. 11/A. §-a alapján az Országgyűlés, illetve a Kormány által alapított közalapítványok azon tisztségviselői tekintetében marad fenn, akik támogatási pénzeszköz juttatásáról kötelesek dönteni, esetükben viszont az ellenőrzési feladatokat a BM Közigazgatásszervezési és Közszolgálati Hivatal fogja ellátni.

A 15. §-hoz

A törvény 15. §-a a Polgári Törvénykönyvnek a közhasznú társaságra és a közalapítványra vonatkozó szabályait egészíti ki.

Az átláthatóság érdekében a törvény kiegészíti a Ptk. 59. §-ának (1) bekezdését azzal a rendelkezéssel, hogy a társadalmi közös szükséglet kielégítésére felelős szervvel kötött szerződést a megkötésétől számított harminc napon belül oly módon kell nyilvánosságra hozni, hogy azt a cégbíróságon letétbe kell helyezni.

A közalapítvány a Ptk. meghatározása szerint olyan alapítvány, amelyet közfeladat ellátásának folyamatos biztosítása céljából hoznak létre. A jelenlegi szabályozás szerint ezt a közfeladatot jogszabály állapítja meg. A tervezet a jogszabály fogalmát pontosítja: a jövőben közfeladatot csak törvény, illetve önkormányzati rendelet állapíthat meg. Így elkerülhetővé válik, hogy pl. a közalapítvány alapítására vonatkozó döntést követően, mintegy utólag fogadja el a Kormány a közfeladatot megállapító rendeletet.

A törvény 15. §-ának (3) bekezdése a költségvetési szervezetekhez hasonlóan szigorítja a közalapítvány lehetőségeit gazdálkodó szervezet alapítására, illetve cégben való részesedés szerzésére. A szabályozás ebben az esetben is előírja a többségi befolyás fennállásának követelményét és megtiltja a továbbtársulást.

A törvény 15. § (4) bekezdése utal arra, hogy a közalapítvány alapítására és az alapítói jogok gyakorlásának átadására vonatkozóan külön törvény további feltételeket is megállapíthat. A Polgári Törvénykönyv szabályain kívül ilyen törvények az Áht. és az Ötv.

A 16. §-hoz

A törvény 16. §-a a Ptk. 81. §-át módosítja. A változtatás indoka a következő:

A közérdekű adatok nyilvánosságának és a magántitok védelmének alkotmányos alapelvére figyelemmel szabályozni kell az üzleti titok általános fogalmát, meghatározva azokat az alapelveket, amelyek alapján összhangba kerül a magánszférát érintő üzleti titokra való hivatkozás lehetősége és ezáltal az információ visszatartása, valamint a társadalom azon érdeke, hogy az információszabadság, mint alkotmányos alapjog gyakorlása révén minél több adathoz hozzájusson. Ez a nyilvánosság természetszerűleg vonatkozik a közérdekű adatokra, amelyek a közszféra tevékenységére vonatkoznak, valamint azokra a magánadatokra, amelyek nyilvánosságát közérdekből kell biztosítani.

Tekintettel arra, hogy a magánszféra működését a polgári jogviszonyok határozzák meg, e kérdést - az adatvédelmi alapelvekre figyelemmel - a Polgári Törvénykönyvben kell elsődlegesen rendezni. A közszféra és a magánszféra elhatárolódását továbbra is fenn kell tartani, amit a vonatkozó fogalom-meghatározásoknak is tükrözniük kell. Ezért az adatvédelmi törvényben meghatározott „közérdekű adat” fogalma mellett a Ptk. bevezeti a „közérdekből nyilvános adat” fogalmát, amely jelzi, hogy olyan, egyébként magánadatokról van szó, amelyek nyilvánosságát a közérdek indokolja meg [16. § (4) bekezdés]. A közérdekű adat ugyanis az állami vagy a helyi önkormányzati feladatot, valamint jogszabályban meghatározott egyéb közfeladatot ellátó szerv, illetve személy kezelésében van, illetve a tevékenységére vonatkozik. Ezzel szemben a közérdekből nyilvános adat minden olyan magánadat (akár természetes személyre, akár jogi személyre vagy más szervezetre vonatkozik), amely a magánszerv vagy személy kezelésében van, illetve rá vonatkozik és amely megismerhetőségét vagy nyilvánosságra hozatalát, a titokban tartáshoz fűződő magánérdek korlátozásával az információhoz jutás közérdeke alapozza meg.

A módosítás általános alapelvként mondja ki, hogy a költségvetési pénzek felhasználására, valamint a közvagyonnal való gazdálkodásra vonatkozó adatok nyilvánosságra-hozatalát az üzleti titok védelme nem korlátozhatja. Egyúttal meghatározza azt is, hogy melyek azok az adatok (pl. technológiai eljárások, műszaki megoldások, know-how stb.), amelyek az üzleti tevékenység végzése szempontjából továbbra is védelemben kell, hogy részesüljenek. Így ezekre az adatokra a nyilvánosságra hozatali kötelezettség nem terjedhet ki.

Ezzel a jogi megoldással a polgári jogviszonyokban lehetőséget teremt a jogalkotó arra, hogy megfelelően érvényesüljön az üzleti titok, mint magánérdek védelme és a közérdekű adatok nyilvánossága közötti arányosság, amelynek további kimunkálása a bírói gyakorlatra vár.

Ezzel összhangban módosítani szükséges a Polgári perrendtartás (a továbbiakban: Pp.) és a Büntető Törvénykönyv (Btk.) üzleti titkot érintő hatályos szabályait is. A Pp. módosításáról a törvény 22. §-a rendelkezik, a Btk. módosítására a külön törvény szövegében kerül sor.

A 17-18. §-hoz

A gazdasági társaságról szóló 1997. évi CXLIV. törvény (a továbbiakban: Gt.) rendelkezéseit két pontban módosítja a tervezet, összefüggésben az üzleti titok fogalmi körének újraszabályozásával. Ezek a változások ugyancsak apróbb pontosításnak tekinthetőek. Így a Gt. 27. § (1) bekezdése a vezető tisztségviselők, míg a 42. § (3) bekezdése a könyvvizsgálókra nézve jelenleg azt írja elő, hogy ezek a személyek a társasággal kapcsolatos összes értesüléseiket üzleti titokként kötelesek megőrizni. Az új rendelkezések ezzel szemben csak a ténylegesen üzleti titoknak minősülő tényeket kell ilyen titokként megőrizniük, összhangban a Ptk. új rendelkezéseivel. Mindez természetesen nem zárja ki, hogy pl. a könyvvizsgálók kamarai testülete a titoktartási kötelezettséget ennél szigorúbban állapítsa meg.

A közérdekből nyilvános adatokkal összefüggésben szükséges a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény (a továbbiakban: Ctv.) megfelelő módosítása is. A Ctv. már jelenleg is biztosítja a cégjegyzék és a cégiratok teljes körű nyilvánosságát, a forgalom biztonsága és a hitelezői érdekek védelme céljából. A többségi állami (önkormányzati) tulajdonban álló társaság és tagja közötti szerződés cégbírósági, a cégiratok közé történő letétbe helyezését azonban nem ezek az érdekek, hanem elsősorban a közérdek teszi szükségessé. Ezért a cégnyilvánosságot megalapozó indokok körét bővíteni szükséges azzal, hogy egyes cégiratok nyilvánosságát nem a fent említett két ok, hanem a közérdek is elengedhetetlenné teheti [18. § - Ctv. 3. § (1) bek.].

A 19. §-hoz

A közérdekű adatok nyilvánosságának minél teljesebb érvényesülése érdekében, különös tekintettel a költségvetési pénzek felhasználására és a közvagyonnal való gazdálkodásra, az üzleti titok szükséges védelmének egyidejű biztosításával a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Atv.) vonatkozó rendelkezéseinek megfelelő módosítása szükséges.

A szabályozás során egyértelműen ki kell mondani, hogy az állami és a helyi önkormányzati feladatot, illetve jogszabályban meghatározott egyéb közfeladatot ellátó szerv (közszféra) milyen körben köteles a nyilvánosságot tájékoztatni, illetve biztosítani a kezelésében lévő adatok megismerését (közérdekű adatok nyilvánossága). Ez egyébként következik az adatvédelmi törvényben meghatározott alapelvekből is, de a gyakorlati alkalmazásban előforduló problémák szükségessé teszik, hogy ez még hangsúlyozottabban és részletszabályokkal jelenjen meg a törvény szövegében is.

Ugyancsak egyértelműen meg kell határozni, hogy a magánszféra vonatkozásában milyen körben kell biztosítani a nyilvánosságot, mikor nem lehet üzleti titokra hivatkozással az információt visszatartani, ha az a magánszervezetek és személyek olyan tevékenységére vonatkozik, amely a közpénzek felhasználását, a közvagyonnal való gazdálkodást érinti.

A 20-23. §-hoz

A közérdekű adat nyilvánosságának és a magántitok védelmének, mint alkotmányos alapjognak az érvényesülése megfelelő biztosításához emellett át kell tekinteni azokat a korábbi törvényhelyeket is, amelyek az üzleti titok kérdéskörét érintik, és egységes elvek alapján módosítani kell az üzleti titokra vonatkozó, már meglévő és igencsak tarka képet mutató szabályokat. A törvény 20. §-a a koncesszióról szóló törvény 19. §-át egészíti ki, a törvény 21. §-a a Munka Törvénykönyve 103. § (3) bekezdését módosítja, a törvény 22. §-a a Pp. 169. § (2) bekezdését módosítja a törvény 23. §-a pedig az önkéntes biztosító pénztárakról szóló törvény 40/A. §-át egészíti ki. Az egységes jogértelmezést segíti, hogy az említett törvények mindegyike visszautal a Ptk.-ban meghatározott üzleti titok fogalomra.

A 24. §-hoz

Ahhoz, hogy az Áht. hatálya alatt nem álló, hanem az állam vállalkozói vagyonába tartozó gazdálkodó szervezetekre is irányadóak legyenek az Áth-nak az állami többségi tulajdonú társaságok működtetésére vonatkozó rendelkezései, a privatizációs törvényben (1995. évi XXXIX. törvényben (a továbbiakban: Priv. tv) utaló szabályt kell elhelyezni [24. § (1) bek.]. A kiegészítés utal arra, hogy ezeknél a társaságoknál is értelemszerűen alkalmazni kell az Áht. 95/A-95/B. §-ában írtakat.

Az üzleti titokkal kapcsolatos kiegészítés indokai a törvény 19-23. §-ban foglaltakkal összhangban változnak.

A 25. §-hoz

A törvény 25. §-a a helyi önkormányzatokról szóló 1990. évi LXV. törvényt (a továbbiakban: Ötv.) módosítja, egyrészt a közérdekű adatok, illetve a közérdekből nyilvános adatok megismerhetőségének biztosítása, másrészt az önkormányzatok vállalkozásai és gazdálkodó szervezetei, illetve közalapítványai tekintetében.

Az (1) bekezdésben az Ötv. 17. § (3) bekezdése kiegészül azzal, hogy a képviselőtestület zárt ülésének tartása esetén is biztosítani kell a külön törvény szerinti közérdekű adat, illetve közérdekből nyilvános adatok megismerhetőségét.

A 25. § (2)-(4) bekezdése az önkormányzati törvénybe hasonló változtatásokat illeszt be, mint amit az állami költségvetési szervekre, illetve az állami többségű gazdálkodó szervezetekre az Áht. módosításánál. A módosítás célja a helyi önkormányzatok esetében is a közpénzekkel, közvagyonnal való gazdálkodás átláthatóbbá tétele. A változtatások a következők:

A törvény 13. §-a az Áht. módosításával korlátozza a Kormány által alapított közalapítványok alapítói jogának átadását. A törvény 25. §-a a helyi önkormányzatoknál szorítja feltételek közé az általuk alapított közalapítvány alapítói jogának átadását. Kiegészíti az Ötv. 88. § (1) bekezdésének a) pontját annak előírásával, hogy a helyi önkormányzat az általa alapított közalapítvány alapítói jogainak gyakorlását csak a képviselőtestület bizottságaira, a részönkormányzat testületére, a helyi kisebbségi önkormányzat testületére, illetve társulására ruházhatja át. (A polgármester esetében érvényesül az Ötv. 33/A. § (1) bekezdés n) pontjában foglalt összeférhetetlenségi szabály, ezért rá nem lehet ezen jogot átruházni.) A módosított szabályozás nem érinti a hatálybalépés előtt megtörtént átruházási döntéseket [37. § (6) bek.].

A törvény 10-11. §-a szerinti Áht. módosítás az Áht. hatálya alá tartozó - tehát az állami, illetve az önkormányzati költségvetési szervek legalább többségi befolyása alatt álló - gazdálkodó szervezetekre tartalmaz szabályozást. Az Ötv. azonban a helyi önkormányzatnak is lehetővé teszi, hogy vállalkozásokat hozzon létre, azokban részesedést szerezzen. Az önkormányzat és az állam - mint a tulajdonosi jogok gyakorlója - lényegében azonos helyzetben van, így az Áht. 95/A. §-ában megjelölt működési szabályok alkalmazhatósága akkor is fontos és hasznos lehet, ha az önkormányzat nem állami, hanem a saját forrásaiból vállalkozik. A törvény 25. §-a tehát e vonatkozásban módosítja az Ötv.-t előírva, hogy a helyi önkormányzat által működtetett vállalkozások esetében is alkalmazni kell az Áht. 95/A. §-ában foglalt szabályokat.

A törvény 25. § (5) bekezdése az Ötv. 103. § (2) bekezdésében a belső törvényi hivatkozás korrekcióját tartalmazza.

A 26-29. §-hoz

A törvény 26. §-a a tisztességtelen piaci magatartás és a versenykorlátozás tilalmáról szóló törvény (versenytörvény) 4. §-ában az üzleti titok fogalmát változtatja oly módon, hogy a Ptk. 81. § (2) bekezdésében meghatározott definícióra utal.

Hasonló okokból kerül módosításra a hitelintézeti törvény 49. §-a, a magánnyugdíjpénztári törvény 78. §-a és a tőkepiaci törvény 368. §-a. Ez utóbbi törvényekbe ezenkívül bekerül, hogy nem lehet információkat üzleti titokra hivatkozással visszatartani a külön törvényekben a közérdekű adatok és a közérdekből nyilvános adatok nyilvánosságával összefüggő adatokra, s az ott meghatározott adatszolgáltatási és tájékoztatási kötelezettség eseteiben.

A 30. §-hoz

A törvény 30. §-a közbeszerzésekről szóló 1995. évi XL. törvény (a továbbiakban: Kbt.) alanyi hatályát egészíti ki. A Kbt. jogharmonizációs célú átfogó módosítása folyamatban van. A közpénzek rendeltetésszerű felhasználásának garanciarendszerét szabályozó jelen törvénybe - a gyakorlati tapasztalatok alapján - indokolt már most beiktatni a közbeszerzési törvény alanyi hatályát kibővítő olyan szabályt, mely szerint a törvény hatálya alá kerülnek - bizonyos feltételek között - azon gazdálkodó szervezetek is, melyeknek alapítója (állam, önkormányzat, költségvetési szerv, köztestület, közalapítvány, ÁPV. Rt.) jogszabályban meghatározott állami vagy önkormányzati feladat ellátását adja át, s egyben működésüket rendszeres költségvetési juttatással támogatja, vagy a gazdálkodó szervezet felett a Kbt. 1. § a), b) és g) pontjában felsorolt valamelyik szervezet legalább a Tpt. (azaz a tisztességtelen piaci magatartás és a versenykorlátozás tilalmáról szóló törvény) szerinti irányítási jogokat gyakorol (30. §).

A 31. §-hoz

A közérdekű adatok nyilvánosságának biztosítását terjeszti ki a javaslat a közpénzek felhasználásával és a köztulajdon kezelésével összefüggésben a közbeszerzések területére, meghatározva azokat az adatokat, amelyek nyilvánosságra hozatalát üzleti titokra hivatkozással nem lehet megtiltani. A szabályozás megteremti az összhangot a Kbt. és az adatvédelmi törvény, illetve a Ptk. üzleti titokkal kapcsolatos új rendelkezései között.

A 32. §-hoz

A törvény 32. §-a kiegészíti az illetéktörvényben a polgári ügyekre vonatkozó tárgyi illetékmentes eljárások körét a személyes adatok védelmével, illetve a közérdekű adatok nyilvánosságával összefüggésben indított perekre. A módosítása az alkotmányos jogok érvényesítésének elősegítését szolgálja.

-----STARTING---POINT---VEGE---

A 33- 34. §-hoz

A törvény a változásokra való felkészülési idő biztosítása érdekében a kihirdetését követő 45. napon lép hatályba. A 34. § hatályon kívül helyező rendelkezéseket tartalmaz, amelyek a törvényben megfogalmazott új szabályokra tekintettel, azzal már összhangban nem álló rendelkezéseket helyezik hatályon kívül.

A 35-38. §-hoz

A törvény 35-38. §-ai átmeneti rendelkezéseket tartalmaznak. Ezek egy része a már működő szervezetek tekintetében rendelkezik arról, hogy az új szabályok irányadók-e ezekre is, illetve abban az esetben ha igen, szabályozzák azt a kérdést, hogy ezek a szervezetek mennyi idő alatt és milyen feltételekkel kötelesek igazodni az új szabályokhoz. Az átmeneti rendelkezésekre a törvény egyes §-ainak indokolásában is utalás történt.

A leglényegesebb átmeneti rendelkezések a következők:

A vagyonnyilatkozat-tételi kötelezettséggel járó tisztséget, megbízatást ellátó személyeknek a törvény hatályba lépését követő 90 napon belül kell első alkalommal vagyonnyilatkozatot tenni. Meg kell semmisíteni az Áht. korábbi 11/A. §-a és a Kszt. - most hatályon kívül helyezett - 9/A. §-a szerint tett korábbi vagyonnyilatkozatokat. Az Országgyűlés és a Kormány által a korábbi szabályok szerint alapított olyan alapítványok tisztségviselői, akik támogatási pénzeszközök juttatásáról jogosultak dönteni, az Áht. 11/A. § alkalmazásával kötelesek vagyon nyilatkozatot tenni, ugyanúgy, mint a közalapítványok ugyanilyen jogkörrel megbízott tisztségviselői.

Az Áht.-nak a költségvetési támogatások, illetve a nagyértékű szerződések adatainak közzétételére vonatkozó rendelkezéseit a 2004-től odaítélt támogatások, illetve ezt követően kötött szerződések tekintetében kell alkalmazni [37. § (1) bek]. Ez lehetővé teszi, hogy a 2003. évi költségvetésben a közzétételhez kapcsolódó többletköltségek tervezhetőek legyenek.

A költségvetési szervek közhiteles nyilvántartását 2004. január 1-jéig kell a törvényi követelményeknek megfelelően kialakítani. [37. § (2) bek.]

Az Áht-ban és az Ötv-ben az állami, önkormányzati gazdálkodó szervezetekben történő befolyásszerzési követelmények, továbbá az ún. továbbtársulási tilalom a hatályba lépés előtti alapításokra, illetve részesedés szerzésekre nem vonatkoznak [37. § (3) bek.]. Ugyanilyen rendelkezést tartalmaz a törvény 38. §-ának (3) bekezdése a közalapítványok korábbi részesedésszerzését illetően.

A törvény 10. §-a az Áht. 95. §-ában előírja, hogy költségvetési szerv főszabályként csak olyan gazdálkodó szervezetben vehet részt, vagy olyan szervezetet alapíthat, amelyben legalább többségi befolyása van, vagyis a szavazatok több mint ötven százalékával rendelkezik. A törvény 37. §-ának (3) bekezdése szerint azonban e követelmény nem irányadó akkor, ha a költségvetési szerv részesedésszerzése a törvény hatálybalépése előtt történt. Ebből következően még hosszabb ideig lesznek olyan gazdálkodó szervezetek, amelyekben a költségvetési szerveknek kisebbségi részesedése áll fenn. Erre a helyzetre vonatkozóan rendelkezik a 37. § (4) bekezdésében foglalt átmeneti szabály, amely előírja, hogy ha a gazdálkodó szervezetben több költségvetési szervnek is van kisebbségi részesedése, ezeket egybe kell számítani, és ha így a többségi befolyás megállapítható, a gazdálkodó szervezet vonatkozásában az Áht. 95/A. §-ában előírt működési szabályokat alkalmazni kell.

A helyi önkormányzatok által alapított közalapítványok alapítói jogának átruházására vonatkozó szabályt a törvény hatályba lépését követő átruházások esetében kell alkalmazni, a már teljesedésbe ment átruházásokat az új szabály nem érinti. [37. § (5) bek.]

A közalapítványokra és az államháztartás alrendszereihez kapcsolódó vagyonból létrehozott közhasznú társaságokra megalkotott új szabályokat: a közhasznú szervezetként való létrehozás kötelezettségét [Áht. 104/A. § (1) bek.], és az alapítói jogok átruházásának szigorítását [Áht. 104/A. § (3) bek.] csak a törvény hatálybalépését követően kell alkalmazni, a már működő ilyen szervezeteket e szabályozás nem érinti [37. § (6) és (7) bekezdés].

[Az Ötv. 9. §-ának (3) bekezdése szerint a képviselő-testület egyes hatásköreit a polgármesterre, a bizottságaira, a részönkormányzat testületére, a helyi kisebbségi önkormányzat testületére, valamint - törvényben meghatározottak szerint - társulására ruházhatja.] A módosított szabályozás nem érinti a hatálybalépés előtt megtörtént átruházási döntéseket [37. § (5) bek.].

A törvény megfelelő felkészülési időt biztosít ahhoz, hogy a cégjegyzékbe a törvény hatálybalépésekor már bejegyzett vagy bejegyzés alatt álló gazdálkodó szervezetek a létesítő okiratukat az Áht. új 95/A. §-ához igazíthassák. E szervezeteknek legfeljebb 180 nap áll rendelkezésre erre. Természetesen nincs akadálya annak, hogy az érintett cég - ha valamely cégjegyzékben vezetett adat változása miatt amúgy is a cégbírósághoz fordul, ennek keretében a létesítő okirat módosítását is elvégezze.

A törvény hatálybalépésekor már nyilvántartásba vett, vagy bejegyzés alatt álló közalapítványok, illetve közhasznú társaságok az alapító (létesítő) okiratukat ugyancsak a hatálybalépést követő 180 napon belül igazítják a törvényben foglalt új rendelkezésekhez [38. § (1) bek.].

A 37. § (10) bekezdése az Áht. 95/A. §-ában foglalt rendelkezések közül külön is kiemeli azt a kötelezettséget, hogy a gazdálkodó szervezet a vezető tisztségviselői, a felügyelő bizottsági tagjai és más vezető állású munkavállalói javadalmazásáról szabályzatot köteles készíteni. Erre a törvény hatálybalépésekor már működő szervezetek a hatálybalépést követő 180 napon belül kötelesek oly módon, hogy a szabályzatot ezen időpontig be is kell nyújtaniuk a cégbírósághoz. Természetesen ebben az esetben is elmondható, hogy a kötelezettség a határidő lejártát megelőzően is teljesíthető. Miután a Kormány ebben a körben határozatával meg kívánja szabni a szabályozás főbb alapelveit, ezen kormányhatározat megszületését mindenképp célszerű megvárni.

A Ptk. korábban csak olyan rendelkezést tartalmazott, amely a közhasznú társaság esetében a társadalmi közös szükséglet kielégítésére kötött szerződése nyilvánosságra hozatalát írta elő. A törvény 15. §-ának (1) bekezdése a Ptk. 59. § (1) bekezdését módosítva úgy rendelkezik, hogy a nyilvánosságra hozatal cégbírósági letétbe helyezéssel történik. A törvény 38. § (2) bekezdése ezért előírja, hogy a már működő szervezetek a letétbehelyezési kötelezettségnek legkésőbb 2003. december 31. napjáig kötelesek eleget tenni. Ebben az esetben is elmondható, hogy a legcélszerűbb az lenne, ha az ilyen cégek a törvény hatálybalépését követő első változásbejelentéskor tennének eleget ennek a kötelezettségnek is.

A 39. § a Kormány számára, a törvény rendelkezéseinek végrehajtása érdekében adott felhatalmazásokat foglalja össze.