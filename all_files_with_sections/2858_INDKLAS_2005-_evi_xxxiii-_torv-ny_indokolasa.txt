2005. évi XXXIII. törvény indokolása

a Magyar Köztársaság és a Portugál Köztársaság között, a jogellenesen tartózkodó személyeknek az államhatáron történő visszafogadásáról szóló, Lisszabonban, 2000. január 27. napján aláírt Egyezmény kihirdetéséről

Indokolás

A Magyar Köztársaság és a Portugál Köztársaság között a jogellenesen tartózkodó személyeknek az államhatáron történő visszafogadásáról szóló Egyezményt (a továbbiakban: az Egyezmény) 2000. január 27. napján írták alá Budapesten. Az Országgyűlés az Egyezményt 2000. szeptember 13. napján a 68/2000. (IX. 13.) OGY határozatával megerősítette. A nemzetközi szerződés - annak 14. Cikk (2) bekezdése értelmében - 2002. február 22. napján hatályba lépett.

Az Egyezmény alapján a megkeresett Szerződő Fél, az Egyezményben foglalt formaságok teljesítésével, visszafogadja saját állampolgárait, akik a megkereső Szerződő Fél államának területén tartózkodnak és a beutazásra és tartózkodásra vonatkozó belső jogi feltételeknek nem vagy már nem felelnek meg (1. Cikk).

A Szerződő Felek kötelesek államuk területére visszafogadni harmadik ország állampolgárát vagy a hontalan személyt, amennyiben bizonyítható, hogy az említett személy a megkeresett Szerződő Fél államának területéről jogellenesen lépett be a megkereső Szerződő Fél államának területére és a megkereső Szerződő Fél hatóságától a belépést követően sem kapott tartózkodási engedélyt. Továbbá a Szerződő Felek visszafogadják a harmadik ország olyan állampolgárát is, aki a belépésre vagy tartózkodásra vonatkozó feltételeknek nem felel meg, kivéve, ha az illető személy rendelkezik a megkeresett állam vízumával, lakhatási vagy tartózkodási engedélyével (3. Cikk).

Garanciális szabály, hogy a visszafogadási kötelezettség nem terjed ki azokra a személyekre:

a) akik a megkereső Szerződő Fél államával szomszédos ország állampolgárai;

b) akiknek a megkereső Szerződő Fél államának területén való tartózkodása engedélyezett;

c) akik a megkereső Szerződő Fél államának területére olyan állam területéről léptek be, amely államnak a megkereső Szerződő Féllel ezen személyek visszafogadására nemzetközi kötelezettsége van;

d) akiknek a menekült jogállását a megkereső Szerződő Fél elismerte;

e) akiket a megkeresett Szerződő Fél már előzőleg kiutasított [4. Cikk (1) bekezdés].

Az Egyezmény megteremti az ismételt visszafogadás lehetőségét, azaz a megkereső Szerződő Fél visszafogadja az átadott, átszállított személyt, amennyiben utólag megállapítást nyer, hogy az érintett személy átadásának, átszállításának feltételei korábban nem álltak fenn [1. Cikk (2) bekezdés, 5. Cikk].

Az Egyezmény rendelkezései kiterjednek a harmadik ország állampolgárainak hazájukba történő átutazására vagy átszállítására, ennek feltételeire, valamint az átszállítás megtagadásának lehetséges eseteire (6. Cikk).

A harmadik ország állampolgárainak átszállítása során az Egyezmény kizárja azon személyek átszállításának lehetőségét, akiket a célállamban vagy az esetleges tranzitállamokban kínzás, embertelen vagy megalázó bánásmód, halálos ítélet fenyeget, illetve ha faji, vallási, nemzeti hovatartozásuk, társadalmi csoporthoz tartozásuk vagy politikai nézeteik miatt üldöztetésnek lennének kitéve, továbbá ha fennáll a büntetőeljárás indítása vagy büntetés végrehajtás lehetősége (7. Cikk).

Az Egyezmény végrehajtása során személyes adatok is átadásra kerülnek, az azok védelmét szolgáló szabályokat az Egyezmény külön fejezete tartalmazza. Az adatvédelmi szabályok megfelelnek az egyének védelméről a személyes adatok gépi feldolgozása során, Strasbourgban, 1981. január 28. napján kelt Egyezménynek (kihirdette az 1998. évi VI. törvény), valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek (VI. Fejezet).

Az Egyezmény 11. Cikke felhatalmazza a két állam illetékes miniszterét arra, hogy az Egyezmény végrehajtásáról Jegyzőkönyvet írjanak alá. A Jegyzőkönyvben meghatározzák a végrehajtás szabályait, az állampolgárság vélelmezésére szolgáló okmányokat, a visszafogadási ügyekben eljáró szerveket, a kölcsönös tájékoztatás módját, az illetékes hatóságokat, a visszafogadáshoz és átszállításhoz szükséges okmányokat, az átvételre, átszállításra kijelölt határátkelőhelyeket, a felmerülő költségek viselésének módját. A Jegyzőkönyv aláírására a közeljövőben kerül sor, így az Egyezményt kihirdetésének akadálya elhárult.

Az alkotmányos szabályokra, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. §-ában és 13. § (1) bekezdésében foglaltakra tekintettel, az Országgyűlés által megerősített nemzetközi szerződést törvénnyel kell kihirdetni.