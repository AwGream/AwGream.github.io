1994. évi XLIX. törvény indokolása

az erdőbirtokossági társulatokról

-----STARTING---POINT---ALTALANOS--- 

A kárpótlás, valamint a szövetkezeti átalakulás végrehajtása, illetve általában a magánosítás eredményeképpen hazánkban folyamatosan alakulnak ki az új, a magántulajdonon alapuló tulajdonviszonyok. Ez a tulajdonváltás jelentős mértékben érinti az erdőterületeket is, hatására mintegy 700 ezer ha magántulajdonú erdőterület - az összes magyarországi erdők közel 40%-a - kialakulása várható, amelyben a tulajdonosok az erdő lehetséges hasznát szeretnék a maguk számára biztosítani.

Ugyanakkor a magántulajdonba kerülő erdőknek is szolgálniuk kell a társadalom számára nélkülözhetetlen közcélokat is. Az erdő birtokbavételével a tulajdonost - jogai mellett - a jelenleg hatályos erdőtörvényben (1961. évi VII. tv.) is előírt kötelezettségek (szakszerű nevelési, felújítási, fenntartási, őrzési, stb. munkák, feladatok) terhelik, amelyek teljesítéséhez az erdő állapotától mértékétől függő jelentős erőforrásokra és szaktudásra van szükség, s amelyek teljesítését az esetek egy részében önálló tevékenység keretében gazdaságosan nem lehet biztosítani.

A közérdek érvényesítése már évszázadokkal ezelőtt szükségessé tette Európában mindenütt az erdők törvényes védelmét, használatának és kezelésének a hosszútávú fennmaradás érdekében szükséges korlátozását, a magántulajdon szabadságával szemben.

Hazánkban már Mária Terézia idején erdőrendtartás szabályozta az erdőgazdálkodást. Az 1879. évi XXXI. törvénycikke, az első erdőtörvénynünk a véderdők kijelölése mellett elrendelte az erdőkben az üzemterv szerinti gazdálkodást is, amit ma is a legfontosabb követelményként kell érvényesíteni az állami és a magántulajdonú erdőkben egyaránt.

Az új hazai erdészeti politika szerint ma is az erdőgazdálkodásnak célja az erdőkkel szemben támasztott sokrétű társadalmi igény hosszú távon való biztonságos kielégítése. Az erdőknek magánerdőként is meg kell felelniük a társadalom által támasztott immateriális követelményeknek (oxigéntermelés, pormegkötés, környezetvédelem, üdülés, kirándulás, stb. funkciók) és a szakszerű, hosszútávú erdőgazdálkodásnak, a tulajdonos esetleges pillanatnyi gazdasági érdekei ellenére is. A kisparcellás magánerdőgazdálkodásnak Magyarországon, erdeink termőhelyi változatossága, fafaj-összetétele és a társulati erdőgazdálkodás korábbi kiterjedt hagyományi miatt, nincs komoly múltja. Olyan szabályozás szükséges, amely a magántulajdonú erdőkben folyó gazdálkodás eredményességét és a szakmai előírások teljesítését is biztosítja, éppen a tulajdonosok érdekében, a jogi szabályozás által biztosított, de az általuk választott gazdálkodási formában.

Az erdőtőke átlagosan alacsony hozama és a hosszú termelési ciklus miatt, a privatizált kisparcellás erdők döntő háyada - szakszerű fenntartás esetén - nem fogja biztosítani a szükséges ráfordítások fedezetét, amit bizonyít az is, hogy hazánk összes erdejének csak mintegy 5%-án folyik évente jövedelmet biztosító fakitermelési tevékenység. Ezzel szemben a kiadások állandó jellegűek. Összefüggő, egységes erdőtömbökön belül szakmailag nem megalapozható az egymástül független, önálló, gazdaságos, szakszerű és racionális gazdálkodást folytatni (erdészeti szakember igénybevétele, gépek biztosítása és kihasználása, erdővédelmi feladatok ellátása, stb.). Ezért lehetőség szerint el kell érni, hogy a különböző mnőségű és hozamú területek kiegyenlítő szerepe érvényesüljön és az önálló gazdálkodásra alkalmas nagyságú és hozamú gazdálkodó egységek alakulhassanak ki szervezetileg, jogilag a tulajdonosok döntése és a helyi körülmények figyelembevételével.

Az államnak törvényi szabályozással meg kell találni azt a megoldást, amely a legkevésbé sérti a magántulajdon szabadságát, ugyanakkor eleget tesz a szakszerű erdőgazdálkodáshoz fűződő közérdek érvényesítésének is. Ez a legtöbb európai országban, ahol a jövedelmező egyéni gazdálkodáshoz nincs meg a szükséges területnagyság és erdőállomány, általában a tulajdonosok által választott formájú és a tulajdonos rendelkezési jogának bizonyos mértékű korlátozásával az osztatlan társult gazdálkodás kereteiben valósítják meg úgy, hogy a tulajdonos egyénileg is végezhet munkálatokat.

A társult erdőgazdálkodásra jelenleg rendelkezésre álló szervezeti keretek egyrészt az erdőszövetkezet, másrészt a különböző jellegű gazdasági társaságok. A tulajdonosok, ahol a kárpótlás, illetve a szövetkezeti átalakulás folytán erdőingatlanhoz jutottak, több helyen létre is hoztak külön erre irányuló kötelezés nélkül szövetkezetet, gazdasági társaságot, vagy egyesületet. Eddig a tulajdonreform során erdőgazdálkodási célból 65 erdőbirtokossági egyesület (ezek nem gazdálkodhatnak), 218 újonnan alakult szövetkezet, erdőszövetkezet, valamnt közel húsz különböző formájú gazdasági társaság alakult az országban.

A meglévő szervezeti formák azonban nem elégítik ki maradéktalanul a tulajdonosok giényeit (anyagi kötelezettség, vagyoni felelősség, szervezeti és működési szabályzat hiánya, osztatlan közös gazdálkodás értelmezése, alkalmazhatósága, működési kötöttségek stb.), ezért szükség van a korábbi magyar jogból ismert, speciálisan erdőgazdálkodásra alakított erdőbirtokossági társulatok intézményének létrehozására. Ez gyökeresen különböznék a háború előtt létezett, illetve helyenként még ma is működő erdőbirtokossági társulatoktól, amelyek nem a tagok magántulajdonán, hanem a társulati tulajdonban álló erdőterületeken gazdálkodnak. A jelenleg magánkézbe kerülő erdők tulajdonosainak ezért ez a forma nyilván nem lehet megfelelő. A törvényjavaslat rendelkezései azonban kiterjednek a korábbi jogszabályok alapján megalakult és jelenleg is működő erdőbirtokossági társulatokra is.

A javaslat ezért azt a megoldást választja, hogy az újonnan alakuló erdőbirtokossági társulatokat az erdőtulajdonosok önkéntesen választott szervezeteként fogalmazza meg. A társult gazdálkodás nem a társulat kötelező létrehozása útján valósul meg, ami szakmailag a legjobb megoldás lenne, hanem azáltak, hogy az erdőtulajdonosok saját érdekeiket felismerbe, ebben a szervezetben tudják ellátni az erdőtörvényben és végrehajtási rendeleteiben foglalt feladatokat és valósíthatják meg az üzemtervszerű erdőgazdálkodást. Egyúttal a törvényjavaslat, alapszabály mértékéig meghatározza az erdőbirtokossági társulat szervezeti felépítését is. Ezzel megkönnyíti az erdőtulajdonosk helyzetét. A törvényjavaslat lehetővé teszi a tagok számára az egyéni erdőművelési munkavégzést is.

A javaslat másrészt eleget tesz azoknak az érvényes jogszabályoknak, amelyek szerint a szövetkezet közös használatából kikerült erdőkben és legelőn osztatlan közös gazdálkodást kell folytatni, a kárpótlásra jogosultak részére egy tagban kiadott erdőt a vételi jogosultjai között nem kell természetben megosztani, valamint erdőkezelés szempontjából osztatlan erdő tulajdonának változása esetén az ütemterv szerinti közös erdőgazdálkodást fenn kell tartani. A társult gazdálkodás szakmai feltételeit az új erdőtörvényben kell meghatározni oly módon, hogy az a tulajdonos rendelkezési jogát a lehető legkisebb mértékben korlátozza.

A javaslat szervezeti, működési kereteket határoz meg az erdőtulajdonosk számára, akik ebben a szervezetben biztosíthatják a jogszabályok által előírt kötelezettségek teljesítésének feltételeit (anyagi, jogi és döntési, stb.), valamint az erdők különbözőségéből, az erdőterületek nagyságából, stb. adódó jelentős eltérések miatti problémákat (felújítás, fakitermelés, művelés, erdőfenntartás, stb.) rendezhetik, kiegyenlíthetik.

A törvényjavaslat azáltal, hogy a társulattal egy új jogi személyiséggal rendelkező szervezeti formát hoz létre, az erdőtulajdonosk választási lehetőségeit kívánja bővíteni. Az új szervezeti formára azért is szükség van, mert az új erdőtulajdonosok esetleg nem tudnak vagy nem kívánnak jogi személyiséggel rendelkező gazdasági társaságot létrehozni a kötelező törzstőke (alaptőke) szolgáltatásának kötelezettsége miatt, szövetkezetet pedig legkevesebb öt személy alapíthat. Az új szervezeti forma választása esetén a tagnak nem kell pénzbeli szolgáltatást teljesítenie és társulatot már két személy is létrehozhat szerződéssel. A szövetkezettől eltérően az erdőbirtokossági társulatban a tulajdonosok a társulati használatba adott erdőn fennálló tulajdoni hányaduk (erdőterület) alapján részesednének a közös gazdálodás eredményéből. Más számítási mód azért nem elfogadható, mivel az egzakt mérési eredményt nem biztosít. A faállomány mennyiség, korösszetétele az erdőgazdálkodási tevékenység során ugyanis állandóan változik. A szövetkezettől eltérően a tagok szavazati aránya a tulajdonuk mértékéhez igazodnék.

A javaslat minden esetre a szervezeti megoldásaival illeszkedik az előkészületben lévő és a szakmai körökben alapvetően egyetértéssel fogadott új erdőtörvény koncepciójához.

-----STARTING---POINT---RESZLETES---

Az 1. §-hoz

A javaslat a törvény tárgyának meghatározása során felsorolja azokat a tárgyköröket, amelyeket a törvény szabályozni kíván. Ezzel a javaslat jelezni akarja, hogy szervezeti törvényről van szó, a szabályozásnak nem tárgya az erdőgazdálkodással, illetve az erdővédelemmel kapcsolatos, a társulatok tevékenysége által érintett kérdések, mert azokat külön törvény rendezi (lásd az 1961. évi VII. tv.-t, valamint az új erdőtörvény-javaslatot). A korábbi szabályozásoktól itt eltér a jelenlegi, ugyanis az erdőbirtokossági társulatokra vonatkozó szabályokat a korábbi erdőtörvények - így a jelenleg hatályos is - magukban foglalták.

A 2. §-hoz

A javaslat a társulatot olyan gazdálkodó szervezetként definiálja, amely az erdőtulajdonosoknak az erdőműveléssel, illetve az erdőgazdálkodássla kapcsolatos feladatai ellátására jön létre, nem zárva ki annak lehetőségét, hogy a társulat más, nem közvetlenül ilyen jellegű tevékenységet is végezzen. A javaslat a korábbi szabályozásoktól eltérően nem kötelezően létrehozandó szervezetként szabályozza a társulatot; az erdőtulajdonosok szabad elhatározásából, önkéntes társulás útján jön létre a szervezet.

Az erdőtulajdonosok gazdasági együttműködésére általában ott van igény, ahol egy adott földrészlet több személy osztatlan közös tulajdonában van, illetőleg egy természetben egybefüggő erdőterület több földrészletből áll.A kárpótlási törvények, valamint a szövetkezeti átalakulás végrehajtása során jellemzően ilyen közös erdőtulajdonok jöttek létre. Az ilyen tulajdonnak a Ptk. közös tulajdonra irányadó szabályai szerint való működtetése meglehetősen nehézkes és a tulajdonosk számára sem feltétlenül megfelelő. Emiatt lehet szüksége a tulajdonosoknak olyan szervezet lérehozására, amelynek közbenjöttével erdőgazdálkodási tevékenységüket, illetve az ezekből eredő feladatokat el tudják végezni. A javaslat persze nem zárja ki annak lehetőségét sem, hogy az adott földrészleten közös tulajdonnal rendelkező tulajdonostársk más földrészletek tulajdonosaival társuljanak, illetve, hogy a társulatban olyan erdőtulajdonos is részt vegyen aki egyedüli tulajdonosa a földrészletnek. A javaslat a tulajdonközösségből adódó vagyoni viszonyok szem előtt tartásával határozza meg a társulatokra vonatkozó szabályozás háttérjogaként a polgári törvénykönyv rendelkezéseit.

A 3-4. §-okhoz

A társulat lényegéhez tartozik, hogy a tagok tulajdonában lévő osztatlan közös, vagy akár egyéni tulajdonban álló erdőingatlan a társulat használatába kerül. Ez lesz az alapja a tagnak a társulat tevékenységéből, illetve annak eredményéből való részesedésének. Ezt fejezi ki a társulati érdekeltség, amit aszerint kell megállapítani, hogy a társulat használatába adott erdőn fennálló tulajdonjog (vagy tulajdoni hányad) miként aránylik a társulat használatában lévő összes erdőterülethez. Az erről kiállított igazolás lesz az alapja továbbá a tag szavazati jogának, valamint a tagot megillető használati jognak. A társulati érdekeltség szorosan kapcsolódik tehát az erdőterület tulajdonjogához, ezért azt átruházni csak a tulajdonjoggal együtt lehet. Azoknak a társulatoknak az esetében, amelyek korábbi jogszabályok alapján jöttek létre, és amelyek a használatukban lévő erdőnek tulajdonosai is egyben, a társulati érdekeltség alapja az ún. használati illetőség. Ez olyan vagyoni értékű jog, amely azt fejezi ki,hogy a társulat tagját meghatározott mértékű használati jog illeti meg a társulati tulajdonú erdőn.

A társulati érdekeltségnek a tulajdonjoggal való szoros kapcsolata miatt van szükség arra a szabályra, hogy jogi személy vagy külön jogszabály alapján devizakülföldinek minősülő személy társulati érdekeltséghez csak a termőföldtulajdon szerzésére irányadó szabályok szerint (földtörvény) juthat.

Az 5-7. §-okhoz

A javaslat szerint erdőbirtokossági társulatot már két személy is alakíthat, ennek megfelelően differenciáltan kell szabályozni a megalakulás módját. Várhatóan a tipikus eset az lesz, hogy az érdekeltek száma jelentősen meghaladja a tíz főt, s ilyen esetekben a részvételükkel tartott alakuló közgyűlésen határozhatják el a társulat alapítását. Tíz főnél kevesebb személy esetében ésszerűbb, ha a társulatot az érdekeltek szerződéssel hozzák létre. Természetesen ebben az esetben a társulati szerződésnek minden olyan kérdést rendeznie kell, amely ahhoz szükséges, hogy a szervezet a törvény rendelkezéseinek megfelelően jöjjön létre, illetve működjék.

Az alakuló közgyűlés rendeltetése az, hogy az érdekeltek elfogadják a társulat legfontoabb dokumentumait (alapszabály, tagok névjegyzéke), valamint hogy megválasszák tisztségviselőiket és meghatározzák az egyes tagokat megilleti társulati érdekeltségeket. Az alapszabályra vonatkozó alaki követelményeknek a társulat cégbíróság által való nyilvántartásba vétele szempontjából van jelentőségük. A nyilvántartásba vétel egyébként az egyéb gazdálkodó szervezetek nyilvántartásba vételének szabályai szerint kell hogy történjék. Maga a cégbírósági bejegyzés egyébként konstitutív hatályú aktus, ezzel jön létre a társulat az alakuló közgyűlés - illetve szerződéssel való létrehozás esetén a szerződéskötés - időpontjára visszaható hatállyal.

A javaslat arra nézve is tartalmaz rendelkezést, hogy a bejegyzéssel párhuzamosan az alapszabályt az illetékes erdészeti hatóságnak is meg kell küldeni, mivel annak erdészeti igazgatási ügyekben a megalakulást követően viszonylag rendszeres kapcsolata lesz a társulatokkal. A társulat ugyanis egyben a tagok, mint tulajdonosok képviseletét ellátó szervezet is, ezért az erdészeti hatóság a tulajdonosokkal a társulat útján áll kapcsolatban. Hasonló okokból kell megküldeni majd az alapszabályt a természetvédelmi hatóságnak is abba az esetben, ha a társulat működési területéhez természetvédelem alatt álló terület is tartozik.

A javaslat a gazdasági társaságokra, valamint a szövetkezetekre irányadó szabályokhoz hasonló módon rendezi azokat a vagyoni viszonyokat, amelyek a társulatnak a cégbejegyzés előtti tevékenysége során keletkeztek, a társulat nevében eljáró személyek kötelezettségvállalásai, szerződéskötései következtében. Ha a társulatot cégnyilvántartásba nem jegyzik be a felelősség kérdéseire, illetve általában a tagok egymás közötti jogviszonyaira a Ptk-nak a polgári jogi társaságra irányadó szabályait rendeli alkalmazni a javaslat.

A 8-10. §-okhoz

Az alapszabály abból eredően, hogy a javaslat nem szabályozza kimerítően a társulat működésének és gazdálkodásának kérdéseit, meghatározó jelentőségű alapokmánya a társulatnak. A különböző gazdálkodó szervezetek esetében megkövetelt a szervezet felépítésére és működésére vonatkozó szabályokon kivül részletesen tartalmaznia kell a tagok egymás közötti jogviszonyaival, a társulat tevékenységével, gazdálkodásával kapcsolatos összes kérdést. Bár a társulat alapvető rendeltetése, hogy a tagok erdőművelési, illetőleg - gazdálkodási tevékenységének szervezeti kerete legyen, nem lehet elzárni attól a lehetőségtől, hogy bármely olyan gazdasági tevékenységet is folytathasson, amelyet jogszabály nem tilt és ami alkalmas arra, hogy tagjai gazdasági érdekeit, jövedelemszerzésüket elősegítse. Az alapszabályban meg kell jelölni ezeket az egyéb tevékenységeket is. Az alapszabály határozza meg továbbá azt is, hogy az egyes erdőművelési munkák közül melyek azok, amelyeket a tagok külön-külön is elvégezhetnek, valamint azt, hogy egyénileg milyen mértékben és módon használhatják az egyébként közös használatba adott erdőt. Tekintettel arra, hogy az alapszabálynak a társuló tagok nagyobb, illetve a tulajdon mértéke alapján meghatározó részének szándékát kell tükröznie, a javaslat az alapszabály elfogadásához az összes szavazat kétharmadát kívánja meg.

A társulati névjegyzék tulajdonképpen kiegészíti az alapszabályt azáltal, hogy egyrészt meghatározza, kik alkotják a társulatot, másrészt megállapítja a tagok tulajdona (tulajdoni hányada), illetve társulati érdekeltségük szerint az őket megillető szavazatok számát.

A 11-16. §-okhoz

A társulat legfőbb döntéshozó szerve a közgyűlés, amelynek hatáskörét részben maga a törvény, részint pedig az alapszabály fogja meghatározni. A javaslat exemplifikatív felsorolást tartalmaz a közgyűlés hatáskörébe tartozó ügyekről viszont külön rendelkezés van arra nézve, hogy melyek azok a kérdések, amelyek csak a közgyűlés hatáskörébe tartozhatnak, s amitől az alapszabály nem térhet el. A közgyűlés kizárólagos hatáskörébe a legfontosabb kérdések tartoznak, az alapszabály módosítása, a társulati érdekeltség meghatározása, a tisztségviselők státus ügyei, a társulat létét befolyásoló döntések stb. Ezeken túl van csak lehetősége az alapszabálynak arra, hogy egyébként általában a legfőbb döntéshozó szerv hatáskörébe tartozó ügyeket bizonyos célszerűségi meggondolásból más testület (az elnökség) által is elláthatóként határozzon meg.

A javaslat viszonylag részletesen meghatározza a közgyűlés összehívására, határozatképességére, lefolytatására, valamint a határozathozatalra vonatkozó szabályokat. Ez megfelel általában a társasági jog szabályozási gyakorlatának, ahol szintén nem szokás alapszabályra (alapító okiratra, társasági szerződésre) hagyni bizonyos működési kérdések szabályozását a szervezeten belüli, a tulajdonnal szoros összefüggésben lévő érdekviszonyokra való tekintettel. Ezek miatt van garanciális jelentősége annak is, hogy a javaslat a közgyűlésről készített jegyzőkönyv tartalmi és alaki követelményeit is meghatározza, hogy a fontos vagyoni kihatású döntések megfelelő módon dokumentálva legyenek.

A várhatóan nagy taglétszámú társulatokra, illetve a legkülönbözőbb településeken élő erdőtulajdonosokra való tekintettel, a szervezet zökkenőmentes és minél kisebb költséggel járó működése érdekében teszi lehetővé a javaslat az írásbeli szavazás intézményesítését az alapszabály által.

A 17-19. §-okhoz

A javaslat meghatározza, hogy kik a társulat tisztségviselői lehetővé téve azt is,hogy ezt a kört az alapszabály - az általa létesített tisztségek betöltőivel - kiegészítse.

A tisztségviselők választásának módját, megbízatásuk időtartamát a társulat alapszabály határozza meg, a megbizatás megszűnését a kizárás, valamint az összeférhetetlenség eseteit viszont a törvény fogja szabályozni a javaslat szerint. Ugyancsak tartalmaz rendelkezést a javaslat a tisztségviselők felelősségére vonatkozóan, utalva az általános polgári jogi felelősség szabályaira.

A 20-21. §-okhoz

A társulat végrehajtó testülete az elnökség, amelynek létszámát az alapszabálynak kell meghatároznia, miután a javaslat csak az alsó létszámhatárt határozza meg a húsz főt meghaladó létszámú társulat esetében. Ennél kisebb szervezetnél nincs értelme elnökséget létrehozni, annak feladatkörét az elnök is elláthatja. Ugyancsak az alapszabály fogja tartalmazni a testület feladatainak, működésének részletes szabályait, a törvény csak a beszámolási kötelezettséget állapítja meg részére.

Az egyszemélyi döntést igénylő ügyekben eljáró felelős tisztségviselő az elnök, aki egyben a társulat törvényes képviselője is. Mellette az alapszabályban megjelölt tisztségviselőknek lehet képviseleti joguk. Az elnök a tevékenységéért a közgyűlésnek felelős, legalább évente köteles annak beszámolni.

A 22-24. §-okhoz

A felügyelő bizottság alakításának szabályait a javaslat a társulatok méreteinek differenciáltságához igazodóan határozza meg. Általában kötelező a felügyelő bizottság létrehozása a társulatnál ugyanúgy, mint bármely gazdálkodó szervezetnél (társaság, szövetkezet). Húsz fő taglétszám esetén már indokolt lehet bizottság létrehozása, ezalatt is kötelező azonban legalább egy tisztségviselő választása, aki a felügyelőbizottság jogkörét gyakorolja. Itt azonban már az alapszabály határozza meg, hogy bizottságot, vagy tisztséget létesítenek e célból. A tíz főnél kisebb létszámú társulatok esetében a javaslat az alapszabályra bízza, hogy a tagok a tulajdonosi ellenőrzést miként valósítják meg.

A javaslat egyebekben a társasági jog szabályaihoz hasonlóan határozza meg a tulajdonosi ellenőrzés tartalmát, illetve az ellenőrző bizottság feladatait és jogosítványait. Az ellenőrző bizottságot egyébként a hatósági ellenőrzés keretében is igénybe kell venni oly módon, hogy lehetővé kell tenni számára az ilyen külső ellenőrzésben való közreműködést.

A 25-27. §-okhoz

A társulatnak kizárólag olyan személyek lehetnek tagjai, akik erdőtulajdonnal rendelkeznek. Ennyiben tehát zárt szervezetnek tekinthető az erdőbirtokossági társulat . A társulat maga az osztatlan közös tulajdonú erdőkre modellizált szervezet, nem lehet kizárni azonban annak a lehetőségét, hogy a társulathoz olyan személy is csatlakozzék, aki egy, a társulati erdővel természetben összefüggő földrészlet egyedüli tulajdonosa. Ezért a javaslat úgy rendelkezik, hogy az ilyen tulajdonos tagfelvételi kérelme ne legyen visszautasítható. Nem cél, hogy a társulati használatú erdők elaprózódjanak, ezért a javaslt azt is lehetővé kívánja tenni, hogy több tulajdonosi közösség hozzon létre társulatot, illetve hogy a már megalakult társulathoz más földrészletes tulajdonosai is csatlakozhassanak. Abban az esetben, ha nem az összes tulajdonostárs hozza létre a társulatot, de legalább kétharmadrészük így döntött a javaslat lehetővé teszi, hogy a többi tulajdonostársra nézve ez a döntés kötelező legyen. Ennyiben eltér a Ptk. közös tulajdonra vonatkozó szabályaitól, de ezt egyfelől az erdő területek elaprózódásának megakadályozásához fűződő közérdek, másfelől az indokolja, hogy erdő esetében a földrészletet általában valamennyi tulajdonostárs számára elfogadható módon természetben megosztani általában lehetetlen.

A 26. § rendelkezései a társulat tagsági viszonynak a tulajdonjoghoz kötött voltával kapcsolatosak. Egyebekben a tagsági viszonyra vonatkozó szabályok egyrészt a tagnak a szervezeti életben való részvételi lehetőségeit, illetve az ebből eredő jogait és kötelezettségeit, másrészt a gazdálkodás, illetve a társulati célokhoz való hozzájárulásával és az eredményből való részesülésével kapcsolatos jogokat és kötelezettségeket határozzák meg.

A 28-29. §-okhoz

A társulat gazdálkodására vonatkozó szabályok közül két dolgot kell kiemelni. Az egyik, hogy a tevékenység elvileg bármire kiterjedhet, amit törvény nem tilt, tekintettel arra, hogy az erdőgazdálkodás alacsony nyereséghozama nem biztos, hogy fedezni tudja az erdőművelési illetve -fenntartási munkákból eredő kiadásokat, s ezért a társulatnak szüksége lehet olyan tevékenység folytatására, amiből a működést illetve a gazdálkodást biztosítani tudja. A másik, a gazdálkodást érintő lényeges kérdés, hogy ha a társulat a kiadásait a bevételeiből nem tudja fedezni, tagjaira járulékot vethet ki. Ezt is az indokolja, hogy az erdőgazdálkodásból származó nyereség nem rendszeresen keletkezik, az erdő művelésével, illetve fenntartásával kapcsolatban viszont rendszeresen és visszatérően jelentkeznek a kiadást igénylő feladatok.

A 30. §-hoz

A javaslat szabályozza a társulati használatban lévő erdőn fennálló tulajdonjog átruházása esetén az elővásárlási jog gyakorlásának rendjét. E rendelkezések célja, hogy elősegítse a birtokkoncentrációt, mert az elaprózott, kisparcellás birtokstruktúra nem kedvez hosszútávú erdőgazdálkodáshoz fűződő érdekeknek. A természetvédelem alatt álló erdő esetén - az ezzel kapcsolatos közérdek miatt - az elővásárlási jog mindenki mást megelőzően az államot illeti meg. A kiszámíthatóságot szolgálja viszont az a szabály, amely szerint ilyen esetben az elővásárlási jog jogosultjának rövid határidőn bell nyilatkoznia kell. Az elővásárlási jog gyakorlásának rendjét egyebekben a társulati alapszabály fogja meghatározni.

A 31-34. §-okhoz

A javaslat VI. fejezete a társulat megszűnéséről, egyesüléséről, illetve szétválásáról tartalmaz technikai jellegű szabályokat. A javaslat a társulatnak más szervezeti formává (szövetkezet, gazdasági társaság) történő átalakulására nem tartalmaz rendelkezéseket. Nem kívánja ugyanis lehetővé tenni az átalakulást, aminek az az indoka, hogy az erdőbirtokossági társulat esetében kívánatos, hogy az hosszútávú, stabil szervezeti formaként maradjon fent, mivel létrehozása is azért szükséges, mert az egyéb szervezeti formák nem szolgálják megfelelőképpen a tartamos erdőgazdálkodás, valamint az erdő védelmének érdekeit. Miután az erdőbirtokossági társulat jogi személy, annak nincs akadálya, hogy esetleges üzleti vállalkozásait az általa alapított gazdasági társaság keretében végezze.

A 35-36. §-okhoz

A társulat törvényességi felügyelete más egyéb gazdálkodó szervvezetekéhez hasonló módon történik. A társulat határozatainak felülvizsgálatával kapcsolatos szabályok pedig lényegében azonosak a szövetkezeti törvény hasonló szabályaival.

-----STARTING---POINT---VEGE---

A 37-39. §-okhoz

A javaslatnak rendelkeznie kell bizonyos átmeneti kérdésekről, amelyek abból erednek, hogy korábbi jogszabályok alapján létrejöttek, illetve fennmaradtak azok a társulati erdőtulajdon alapján műkodő erdőbirtokossági társulatok, amelyek megalakítását a korábbi közbirtokossági erdők területén tette kötelezővé az 1935. évi IV. törvénycikk. Ezeknek - bár e szabályozás a tulajdonjogot esetükben sem érinti - alapszabályaikat összhangba kell hozniuk a javaslat szerinti rendelkezésekkel.

A 40-41- §-okhoz

A hatálybaléptető rendelkezések közül ki kell emelni az 1961. évi VII. törvény kiegészítését, amely az erdőgazdálkodó fogalmával, valamint az erdőgazdálkodó kötelezettségeivel foglalkozik. E módosítások lényegében már azokhoz a követelményekhez igazodnak, amelyek az előkészület alatt álló erdőtörvény-javaslatban megfogalmazódnak és amelyek szükségesek ahhoz, hogy már az új erdőtörvény hatálybalépése előtt feltehetően létrejövő erdőbirtokossági társulatok működőképesek legyenek.