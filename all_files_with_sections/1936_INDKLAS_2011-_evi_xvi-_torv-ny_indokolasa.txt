2011. évi XVI. törvény indokolása

a 2006. őszi tömegoszlatásokkal összefüggő elítélések orvoslásáról

-----STARTING---POINT---ALTALANOS--- 

2006 őszén a tömegmegmozdulások, illetőleg tüntetések felszámolására történő hivatkozással kivezényelt rendőri egységek a főváros közterületein, nem egy esetben üzlethelyiségeiben elfogott személyekkel szemben nagy számban foganatosítottak jogtalan intézkedéseket.

Ezek során a megmozdulások helyszínén vagy az azokhoz közeli helyeken jelen lévők egy részét az elfogás vagy előállítás során - gyakran válogatás nélkül - indokolatlanul vagy aránytalanul, brutálisan bántalmazták, őket emberségükben megalázták, majd 72 órás őrizet után előzetes letartóztatásba helyezték. Számos példa támasztja alá, hogy a gyakran csak „rossz időben, rossz helyen” lévő áldozatok ellen, a rendőrhatósági eljárást utólag is igazolandó, hamis, illetőleg valótlan tartalmú rendőrségi tanúvallomások alapján indult szabálysértési vagy büntetőeljárás.

A polgári és politikai jogok szabad gyakorolhatóságának absztrakt sérelme mellett nagyszámú, köztük közvetlenül az életet, a testi épséget, az egészséget, a helyváltoztatás szabadságát, illetve a tulajdonhoz való jogot törvényes felhatalmazottság nélkül sértő vagy veszélyeztető egyedi, adott személlyel szembeni rendőrhatósági cselekmény elkövetésére került sor.

Az ügyekben később eljáró bíróságok pedig sok esetben már önmagukban közhiteles bizonyító erőt tulajdonítottak a rendőrhatóság eljárásában kiállított közokiratnak, különösen akkor, ha egyéb bizonyíték nem állt rendelkezésre.

A törvény közvetlen, szűkebb értelmezésű célja, hogy erkölcsi és jogi elégtételt nyújtson mindazoknak, akiknek a 2006 őszi tüntetésekhez kötődő eljárásokban csorbultak emberi, polgári és politikai jogaik, illetve a tisztességes eljáráshoz való joguk.

Általános, tágabb értelemben azonban a törvény célja nyilvánvalóan az is, hogy visszaadja az igazságszolgáltatás jogszerűségébe vetett társadalmi bizalmat, és helyreállítsa a 2006 őszi utáni eljárások során súlyosan megbillent demokratikus és jogállami egyensúlyt az Európai Unió soros elnöki tisztét is éppen betöltő Magyar Köztársaságban.

-----STARTING---POINT---RESZLETES---

Az 1. §-hoz

A törvény meghatározza az elkövetés helyét, idejét és azokat a büntető- és szabálysértési tényállásokat, amelyek tekintetében a bírósági döntések semmissé nyilvánítását célozza elérni.

Eszerint a 2006. szeptember 18. és október 24. közötti - a ténylegesen kizárólag a fővárosban történt - tömegoszlatásokhoz kapcsolódóan elkövetett hivatalos személy elleni erőszak, rongálás, illetve garázdaság miatti (büntetőeljárásban történt) elítélések, illetve a bíróság hatáskörébe tartozó rendzavarás, garázdaság és veszélyes fenyegetés szabálysértése elkövetésének megállapításai tekintendők semmisnek.

A törvény szerint azonban ez a pozitív szabályozás nem alkalmazható az olyan terheltek vagy szabálysértési eljárás alá vont személyek javára, akik a más - így a többi között képfelvételek, civil tanúk vallomásai, továbbá saját ténybeli, a bűnösséget beismerő vallomásuk - bizonyítékokra alapított tényállás szerint a gyülekezés, az emberi és politikai és alapvető szabadságjogok alkotmányos kereteiből erőszakos cselekvésükkel kiléptek. Ők ezzel ugyanis büntető anyagi jogilag büntetendő, a büntetőeljárás során történt bizonyítás szempontjából pedig aggálytalanul megállapítható, erőszakos magatartást tanúsítottak.

A 2. §-hoz

A törvény e §-a arról a két további esetkörről rendelkezik, amely az 1. § hatálya alá nem sorolható.

Egyrészt, amennyiben az 1. §-hoz kapcsolódó, de az annak hatálya alá nem, azonban bírósági hatáskörbe alá tartozó más bűn- vagy szabálysértő cselekmény elkövetését illető méltányolható körülmények merülnének fel, az arra jogosultak indítványára, illetve kérelmére a bíróság korábbi döntését, az eset összes körülményének alapos mérlegelését követően, semmisnek nyilváníthatja. Ilyenek lehetnek különösen a rágalmazó és becsületsértő jellegű cselekmények, Másrészt a törvény szabályozza azt a - nem várt - lehetőséget is, amikor is a bíróság, törvényi kötelezettsége ellenére elmulasztaná a 3. § (1) bekezdésében meghatározottak szerinti, az 1. §-t illető döntés hivatalból történő meghozatalát. a 3. § (1) bekezdéséhez Az első fokon eljárt bíróságnak a tényállás függvényében hivatalból, indítványra vagy kérelemre kell határozatot hoznia arról, hogy az 1. §, valamint a 2. b) pontja szerinti döntést a törvény alapján semmisnek kell tekinteni, illetve arról, hogy a 2. § a) pontja alapján, mérlegelési jogkörével élve, miként döntött. Az 1. § hatálya alá tartozó egyedi bírósági határozatok meghozatalának végső napját a törvény 2011. október hó 23. napjában határozza meg.

Az egyéni jogvédelemhez fűződő mielőbbi és időben is számon tartható bírósági reparáció igénye mellett szimbolikus jelentőségű a törvény e rendelkezése, amely az orvosló véghatározatok meghozatalának utolsó napját a forradalom és szabadságharc kitörésének ötvenötödik, és az azon sötét foltot ejtő 2006. évi események ötödik évfordulójában jelöli meg.

Ez a határnap azonban nem lehet jogvesztő: nem akadályozhatja a később előterjesztett, a mérlegelési jog alapján elbírálandó kérelmek érdemi vizsgálatát, továbbá a korábban netán elmulasztott hivatalból történő eljárás utólagos lefolytatását. Minderre a törvény 60 napos terminust jelöl meg.

A 3-4. §-hoz

E rendelkezések a tudomásszerzés és a jogorvoslat rendjét szabályozzák. A terhelt vagy a szabálysértési eljárás alá vont személy számára kedvezőtlen döntés ellen ő maga és a kérelmező - ha az nem a terhelt vagy a szabálysértési eljárás alá vont személy - értelemszerűen fellebbezéssel élhetnek, de ez a jog megilleti azt az ügyészt, illetőleg védőt is, aki esetleg nem vett részt az indítvány, illetőleg kérelem előterjesztésében.

A jogorvoslat elbírálását illetően, az egyszerűsítés érdekében, a törvény nem tesz különbséget a büntető- és a szabálysértési eljárások között.

A jogosultak a jogorvoslat lehetőségéről a semmisség megállapítása tárgyában hozott határozat kézhezvételével értesülnek.

Az 5-6. §-hoz

A törvény további célja, hogy a terheltek, illetve a szabálysértési eljárás alá vont személyek mentesüljenek a semmissé nyilvánított elítélések egyéb jog- és vagyoni hátrányai alól is; e körben mindenekelőtt a büntető- és szabálysértési jog egészének rendszerében kerüljön sor a reparációra, ideértve a két jogterület nyilvántartási rendszerét.

Az eljáró bíróság kötelezettsége tehát a nyilvántartó szerv részére megküldött határozattal jeleznie a semmisség tényét, hogy az gondoskodjon az érintett adatainak a nyilvántartási rendszerből való törléséről.

A 6. § pedig, a teljes orvosolás elve szerint, már a polgári jogi reparáció lehetőségét alapozza meg, egyértelmű rendelkezéssel.

A 7. §-hoz

A törvény szerint az elítéléssel egyenértékű megítélés alá esik az ügyésznek a terhelttel szembeni, a vádemelést elhalasztó határozata. A törvény eredményes végrehajtása érdekében a bíróság e határozatokról a törvény hatályba lépésétől számított 8 napon, valamint a kézbesítési időn belül külön is tudomást szerez.

A büntetőeljárási törvény szabályai szerint a megismételt eljárásban sem járhat el az a bíró, illetve bírói tanács, amely az ügy elbírálásában már részt vett. E kizárási ok alkalmazása szükséges ezen esetben is az eljárási garanciák érvényesülése érdekében.

-----STARTING---POINT---VEGE---

A 8. §-hoz

Mivel a törvény céljának a mielőbbi hatálybalépés felel meg, a törvény a hatálybalépés napjaként a kihirdetés napját jelöli meg.