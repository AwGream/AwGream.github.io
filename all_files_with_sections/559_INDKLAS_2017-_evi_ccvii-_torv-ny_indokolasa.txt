2017. évi CCVII. törvény indokolása

a nemzeti emlékezet bizottságáról szóló 2013. évi CCXLI. törvény módosításáról

-----STARTING---POINT---ALTALANOS--- 

A törvény célja a Nemzeti Emlékezet Bizottsága, mint testületi szerv munkájának elősegítése, a testületi működés egyes eljárási elemeinek pontosítása, racionalizálása a működés hatékonyabbá tétele érdekében. Indokolt továbbá a Bizottság és a hozzá tartozó Hivatal több mint hároméves működése során kialakult tapasztalat szerint a gyakorlatban nehezen alkalmazható rendelkezésnek a törlése, illetve egyes rendelkezéseknek az általános gyakorlathoz történő igazítása.

-----STARTING---POINT---RESZLETES---

Az 1. §-hoz

A Bizottság tudományos munkájának megkönnyítése, az elnök és a Bizottság együttműködésének elősegítése, valamint a Bizottság, mint testület hatékony működése érdekében a Nemzeti Emlékezet Bizottságának működési szabályait közelíteni szükséges egyéb, szintén testületi formában hatékonyan működő intézmények szabályozásához (pl. Alkotmánybíróság, önkormányzati képviselő testület). Az elnöknek azon jogköre, hogy javaslatot tesz (tehet) a Bizottság ügyrendjére, napirendjére, a Bizottság által vezetett munkacsoportok összetételére, a Bizottság és a Hivatal éves kutatási munkatervére, nem segíti elő a testület munkájának hatékony működését, mivel a Bizottság a javaslatokat leszavazhatja. A hatékony működést az az eljárás szolgálja, ha a bizottsági tagok az elnökkel megtárgyalják a fent említett javaslatok tartalmát, majd az elnök meghatározza előre ütemezett határidőre a munkacsoportok összetételét, az általuk ellátandó feladatokat, az éves kutatási munkatervet, a Bizottság ügyrendjét, a Hivatal alapító okiratát, illetve szervezeti és működési szabályzatát, annak megfelelően, ahogy a hivatali munka üteme, vagy az előrelátott kutatómunkák üteme megkívánja. Az elnök a hatékony működés érdekében kutatási témacsoportokat hozhat létre.

A Bizottság azzal, hogy a NEBtv. 30. § (1) bekezdése alapján külsős szakértőt vehet igénybe, pénzügyi kötelezettségvállalással járó jogkörrel van felruházva és a jogszabály szövege nem zárja ki azt sem, hogy a testület egyéb pénzügyi kötelezettségvállalással is járó döntést is elfogadhat. Tekintettel arra, hogy mindehhez a Hivatal pénzügyi kereteit is fontos szem előtt tartani és feltétlenül szükséges a fent felsorolt éves munkatervhez, illetve a munkacsoportok által ellátandó feladatokhoz illeszteni a szakértők igénybe vételét, a Bizottság által megtárgyalt javaslatokhoz szükséges az elnöki hozzájárulás. A hozzájárulás egyben garancia arra, hogy az elnök által hozott döntésekkel összhangba kerülnek a pénzügyi döntések (pl. szakértők igénybe vétele) és többlet felelősségvállalás is az elnök részéről, mivel így egy személyben áll helyt a döntéseknek a pénzügyi lehetőségekkel való összhangjáért. Az utasítási jog nevesítése megfelel az általános gyakorlatnak.

A 2. §-hoz

Az elnökhelyettes lemondásának eljárását pontosítani szükséges, mert az írásban történő benyújtás meghatározásához nem kapcsolódik olyan mögöttes jogszabály, amely az írásbeli forma definícióját meghatározza, így bizonytalanná teszi az elnökhelyettes lemondásának pontos idejét (ha e-mailen nyújtja be az elnökhelyettes a lemondást, és csak később adja át papír alapon, mikori hatállyal történik a lemondás) a jelenlegi normaszöveg.

A 3. §-hoz

A Bizottság hároméves tevékenységének tapasztalata azt mutatja, hogy a tudományos kutatómunkáról szóló éves jelentések struktúráját nem a jelenlegi jogszabályi szövegben meghatározott módon kell felépíteni és nem célravezető előre meghatározni sem magát a struktúrát kötött módon. Az éves jelentések megfelelő ütemben történő összeállításának, elkészítésének jogszabályi kötelezettségének teljesítését ellenben nagymértékben elősegíti, ha az egyes munkacsoportok élén álló bizottsági tagok beszámolási kötelezettsége kifejezetten meghatározásra kerül a normaszövegben.

A 4. §-hoz

Jogtechnikai módosítás.

Az 5. §-hoz

Az alaptevékenységhez kapcsolódó megbízási szerződések esetén teljesen indokolatlan annak kikötése, hogy a szerződő partnereknek a NEBtv. 29. § (3) bekezdésben meghatározott nyilatkozatot tegyék, hiszen a Hivatal alaptevékenységébe minden általa végzett tevékenység (így például takarítás) beletartozik.

Külön gondot jelent a nyilatkozattételre vonatkozó általános megfogalmazás azon személyek esetében, akik 1972. február 14-ét követően születtek, mert fogalmilag kizárt, hogy akár tagjai, akár munkavállalói, vagy tisztségviselői lettek volna a felsorolt szervezeteknek, mégis nyilatkozatot kell tenniük.

A nyilatkozattételi kötelezettség előírásával továbbá kizárjuk azon élő tanúk megbízását, akik éppen esetleg azért vannak birtokában a kutatás szempontjából fontos információnak, mert a 29. § (2) bekezdésben felsorolt szervezetek tagja, tisztségviselője, foglalkoztatottja volt.

-----STARTING---POINT---VEGE---

A 6. §-hoz

Hatályba léptető rendelkezést tartalmaz.