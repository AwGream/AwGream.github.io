1996. évi XV. törvény indokolása

az Önkéntes Kölcsönös Biztosító Pénztáraktól szóló 1993. évi XCVI. törvény módosításáról

-----STARTING---POINT---ALTALANOS--- 

A pénztártörvény módosításának célja, hogy - fenntartva az önkéntes kölcsönös biztosító pénztárnak a kötelező társadalombiztosítás szolgáltatására épülő kiegészítő jellegét - elhárítsa a pénztárak minél gyorsabb elterjedését jelenleg gátló törvényi akadályokat és egyszerűsítse az eljárásokat.

-----STARTING---POINT---RESZLETES---

Az 1. §-hoz

A törvény 2. § (2) bekezdésének a) pontja szerint a pénztárak munkahelyi, szakmai, ágazati vagy területi alapon szerveződhetnek. E törvényi szabályozás további oldása segítheti a pénztárak szerveződését. Ezért a javaslat az említett törvényhelyet kibővíti, ami azzal a következménnyel jár, hogy az alapszabálynak nagyobb szerepe lesz a belépési feltételek meghatározásában.

A javaslat pontosabbá teszi a nyugdíjkorhatár megfogalmazását.

A javaslat fordulatában lehetővé teszi, hogy a pénztár alapszabálya szerint egyösszegű vagy járadékszerű, illetőleg a kettő kombinációját jelentő szolgáltatást választhasson a jogosult.

A 2. §-hoz

A javaslat törvénybe iktatja a bírói gyakorlatnak megfelelő megoldást. Eszerint a nyilvántartásba vételi kérelemhez utólag mellékelni kell a jövőben a pénzforgalmi számla megnyitásának igazolását.

A 3. §-hoz

A javaslat nem érinti azt a hatályos rendelkezést, amely szerint a pénztárnak csak egyetlen pénzforgalmi számlája lehet. Ugyanakkor a kifizetések meghatározása mellett érvényesülni engedi a Tv-ben foglalt általános befektetési szabályokat.

A 4. §-hoz

A javaslat a Tv. jelenlegi módosítása során lebontja az azonos élethelyzethez (betegség) kapcsolódó két pénztártípus egyetlen szervezetben való működése előtt álló törvényi akadályt.

Az 5. §-hoz

A törvény eddig nem tette lehetővé, hogy a jogi személyiséggel nem rendelkező gazdasági társaságok pénztártag alkalmazottaik számára munkáltatói hozzájárulást fizessenek. Ezt a megkülönböztetést szünteti meg a törvény 5. §-ának (1) bekezdése.

A javaslat következetesen érvényesíti a munkáltatói hozzájárulás szabályozásában azt a módosítást, amely lehetővé teszi, hogy az egészségpénztár és az önsegélyező pénztár tevékenységét egy pénztári szervezet is ellássa.

A javaslat hatályon kívül helyezi az „azonos mértékű” rendelkezésből eredő vitás helyzetet. A legtöbb hibás értelmezés forrását szünteti meg.

A javaslat egységesíti a határidőket. Ez a rendelkezés is e törekvésbe illik.

A 6. §-hoz

A javaslat egyértelműbbé teszi a tagdíjfizetési kötelezettség szabályait és összhangba hozza az egységes tagdíjra vonatkozó új törvényi szabályozással.

A 7. §-hoz

A javaslat szerint a pénztár alapszabálya határozza meg a tagsági kört és egységesíti a határidőket.

A 8. §-hoz

A javaslat a jelenleg hatályos szöveg pontosítását szolgálja.

A 9. §-hoz

A javaslat pontosabbá teszi a törvényi rendelkezést, amikor meghatározza, hogy a nyugdíjpénztár esetében mit ért a hosszú távú terv időtartama alatt. Ugyanakkor kizárja azt a gyakorlatban felmerült értelmezést, amely szerint a hosszú távú terveket minden évben kötelezően újból el kell fogadni.

A 10. §-hoz

A javaslat mindenütt egységesíti a közgyűléshez kapcsolódó határidőket. Ide tartozik ez a módosítás.

A 11-12. §-hoz

Az európai gyakorlattal összhangban álló megoldással egészíti ki a pénztárak egyesülésére irányadó hatályos szabályokat a javaslat, amikor bevezeti az összeolvadás és a beolvadás fogalmát és gondoskodik arról, hogy az eljárás alatt is zavartalan legyen a szolgáltatási kötelezettségek teljesítése.

A 13. §-hoz

A javaslat egyértelművé teszi a nyugdíjkorhatárt elérő pénztártag esetében a szolgáltatással kapcsolatos jogait és megkönnyíti az eljárás lefolytatását. Ld. még a Tv. 1. §-ához fűzött indokolást.

A 14. §-hoz

A javaslatot az egységes tagdíj fogalmának bevezetése indokolja. Ld. még a Tv. 1. §-ához fűzött indokolást.

A javaslat lehetővé teszi az önsegélyező pénztárak és az egészségpénztárak számára is - eddig csak a nyugdíjpénztáraknak volt erre lehetőségük -, hogy szolgáltatásaikat a pénztártagok egyéni számlája alapján teljesítsék. Amennyiben a pénztár ezt a megoldást választja, köteles a fedezeti alapon belül elkülönítetten közös szolgáltatási fedezetet létrehozni. A szolgáltatási fedezet képzéséről, mértékéről és felhasználásának módjáról, illetve az egyéni számláknak a közös szolgáltatás fedezetéül szolgáló együttes és arányos megterheléséről az alapszabályban kell rendelkezni. Ugyanakkor alapszabályukban úgy is rendelkezhetnek, hogy minden szolgáltatás költségével valamennyi egyéni számlát megterhelik.

A 15. §-hoz

A javaslat, megtartva az eddigi megoldásokat is, lehetővé teszi, hogy az egészségpénztár egészségügyi létesítményt tulajdonoljon továbbá azt az esetet rendezi, amikor az egészségpénztár önsegélyező pénztári szolgáltatást is ellát.

-----STARTING---POINT---VEGE---

A 16. §-hoz

A javaslat a pénztártagok biztonságára, illetve a célszerűtlen és szakszerűtlen rendelkezésekre vonatkozó szabályait hatályon kívül helyezi, mert ezek eltérő értelmezésre adnak lehetőséget. A hatályos törvény változatlanul biztosítja a feladatának ellátásával kapcsolatos jogosítványokat, ideértve a pénztárak által vállalt szolgáltatások teljesíthetőségének ellenőrzését is.

Ld. a Tv. 3. és 15. §-hoz fűzött indokolásokat.

A javaslat szerinti hatályon kívül helyezés további következménye, hogy a bírósági nyilvántartás iránti kérelmet az igazgatótanács elnöke vagy a pénztár igazolt jogi képviselője írja alá, nem kell valamennyi igazgatótanácsi tag és ellenőrző bizottsági tag aláírása a kérelemre.