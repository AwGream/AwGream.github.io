2011. évi CXX. törvény indokolása

az egyrészről az Amerikai Egyesült Államok, másrészről az Európai Unió és tagállamai, harmadrészről Izland és negyedrészről a Norvég Királyság közötti légiközlekedési Megállapodás kihirdetéséről

-----STARTING---POINT---ALTALANOS---

Általános indokolás

A megállapodások segítségével a Felek kiterjesztik az egyrészről az Amerikai Egyesült Államok, másrészről az Európai Közösség és tagállamai közötti, jegyzőkönyvvel módosított légiközlekedési megállapodás (a továbbiakban: jegyzőkönyvvel módosított Megállapodás) hatályát Izlandra és Norvégiára. Ennek következtében a jegyzőkönyvvel módosított Megállapodás rendelkezéseit Izland és Norvégia vonatkozásában úgy kell alkalmazni, mintha azok az Európai Unió tagállamai volnának. Izland és Norvégia jogai és kötelezettségei megegyeznek a Megállapodás alapján a Tagállamok esetében fennálló jogokkal és kötelezettségekkel.

Hazánkban az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodást (a továbbiakban: EU-USA Megállapodás) az Országgyűlés az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kihirdetéséről szóló 2007. évi XLII. törvénnyel hirdette ki, hatályon kívül helyezve a Budapesten 1989. július 12-én aláírt magyar-amerikai légi közlekedési egyezmény kihirdetéséről szóló 23/1990. (VIII. 13.) Korm. rendeletet.

Az EU-USA Megállapodás 18. cikk (5) bekezdés szerint a felek közös célja - a Megállapodás harmadik országokra való kiterjesztésével - az Atlanti-óceán mindkét oldalán a fogyasztók, a légitársaságok, a munkaerő és a közösségek számára a legnagyobb előnyök biztosítása. Az említett bekezdés azt is meghatározza, hogy az EU-USA Megállapodással létrehozott vegyes bizottságnak olyan javaslat kidolgozására kell törekednie, amely a harmadik országoknak a megállapodáshoz való csatlakozásához szükséges feltételekre és eljárásokra vonatkozik. Norvégia és Izland 2009. december 17-én csatlakozott az EU-USA Megállapodáshoz. Az USA és az EU által folytatott, a Megállapodás módosítására irányuló, 2008. májusban megkezdett tárgyalásokon Norvégia és Izland megfigyelőként vettek részt. Miután az USA és az EU képviselői aláírták a légiközlekedési megállapodást módosító jegyzőkönyvet, a vegyes bizottság 2010. november 16-án javaslatot tett egyrészről az Amerikai Egyesült Államok, másrészről az Európai Unió és tagállamai, harmadrészről Izland és negyedrészről a Norvég Királyság közötti légiközlekedési megállapodásra (a továbbiakban: Megállapodás). A Bizottság tárgyalásokat folytatott a Megállapodás alkalmazásáról szóló, egyrészről az Európai Unió és tagállamai, másrészről Izland és harmadrészről a Norvég Királyság közötti kiegészítő megállapodásról (a továbbiakban: Kiegészítő Megállapodás).

A fentiekre figyelemmel a törvénybe foglalt Megállapodás célja, hogy kiterjessze a jegyzőkönyvvel módosított Megállapodás hatályát Izlandra és Norvégiára. A felek szándéka, hogy a meglévő megállapodások keretét figyelembe véve megnyissák a piacokhoz való hozzáférést, a lehető legnagyobb előnyöket biztosítva a fogyasztók, légitársaságok, a munkaerő és a közösségek számára az Atlanti-óceán mindkét oldalán. A Megállapodás előmozdítja egy, a légiközlekedési vállalatok közötti piaci versenyen, valamint minimális kormányzati beavatkozáson és szabályozáson alapuló nemzetközi légiközlekedési rendszer létrehozását, továbbá biztosítja a nemzetközi légiközlekedésben a biztonság és védelem legmagasabb fokát.

Figyelemmel arra, hogy Norvégia és Izland az Európai Közös Légiközlekedési Térség szerves részét képezi, a Megállapodás és a Kiegészítő Megállapodás következetes jogi keretet biztosít az Amerikai Egyesült Államok és az EU - beleértve Izlandot és Norvégiát is - egységes légiközlekedési piaca között üzemeltetett légijáratok számára. A Megállapodás kereskedelmi előnyökhöz juttatja az uniós légifuvarozókat és a fogyasztókat, valamint gondoskodik az EU-USA Megállapodás és a közös skandináv légiközlekedési politika összhangjáról.

A törvény célja a Megállapodás kihirdetése. Az Alkotmány 19. § (3) bekezdés f) pontja alapján a Magyar Köztársaság külkapcsolatai szempontjából kiemelkedő nemzetközi szerződések az Országgyűlés hatáskörébe tartoznak, ezért a kihirdetés törvénnyel történik. A Megállapodás és a Kiegészítő Megállapodás ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. § (1) bekezdés alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés által az egyrészről az Amerikai Egyesült Államok, másrészről az Európai Unió és tagállamai, harmadrészről Izland és negyedrészről a Norvég Királyság közötti légiközlekedési megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás és mellékleteinek hiteles angol és magyar nyelvű szövegét tartalmazza.

1. cikkhez: A cikk fogalommeghatározást tartalmaz.

2. cikkhez: A cikk a jegyzőkönyvvel módosított Légiközlekedési Megállapodás és a Megállapodás mellékletének alkalmazására vonatkozó szabályokat tartalmazza. A jegyzőkönyvvel módosított Megállapodás rendelkezéseit Izland és Norvégia vonatkozásában úgy kell alkalmazni, mintha azok az Európai Unió tagállamai volnának. Izland és Norvégia jogai és kötelezettségei megegyeznek a Megállapodás alapján a Tagállamok esetében fennálló jogokkal és kötelezettségekkel.

3. cikkhez: A cikk a Megállapodás vagy annak ideiglenes alkalmazásának megszüntetésére, valamint felmondására vonatkozó szabályokat részletezi.

4. cikkhez: A cikk a Megállapodásnak a Nemzetközi Polgári Repülési Szervezetnél történő nyilvántartásba vételéről rendelkezik.

5. cikkhez: A cikk a Megállapodás ideiglenes alkalmazására vonatkozó rendelkezéseket tartalmazza. A Megállapodást a felek ideiglenesen alkalmazni kötelesek az aláírás napjától kezdve. Amennyiben a jegyzőkönyvvel módosított EU-USA Megállapodás megszűnik, vagy a jegyzőkönyv ideiglenes alkalmazása megszűnik, azzal párhuzamosan a Megállapodás ideiglenes alkalmazása is megszűnik.

6. cikkhez: A cikk a Megállapodás hatálybalépésére vonatkozó rendelkezéseket tartalmazza.

A Megállapodás a következők közül a későbbi időpontban lép hatályba:

- a Légiközlekedési Megállapodás hatálybalépésének időpontjában,

- a jegyzőkönyv hatálybalépésének időpontjában,

- a felek közötti diplomáciai jegyzékváltás során megküldött azon utolsó értesítés keltét követő egy hónappal, amely megerősíti, hogy a Megállapodás hatálybalépéshez szükséges valamennyi eljárást lezárták.

A Melléklethez: A Melléklet a jegyzőkönyvvel módosított Légiközlekedési Megállapodás Izland és Norvégia vonatkozásában történő alkalmazásával kapcsolatos különös rendelkezéseket tartalmazza.

A 4. §-hoz

A Megállapodás ideiglenes alkalmazásának országgyűlés általi jóváhagyásáról rendelkezik. A hazai eljárási rendnek megfelelően rendelkezni kell a megállapodás hatálybalépéséig annak ideiglenes alkalmazásáról.

Az 5. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.