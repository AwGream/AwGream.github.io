1990. évi XXVII. törvény indokolása

a magyar állampolgárságtól megfosztó határozatok hatályának megszűnéséről szóló törvényjavaslathoz

-----STARTING---POINT---ALTALANOS--- 

1947 és 1953 között közel 1500 főt fosztottak meg magyar állampolgárságától, 1957 és 1981 között pedig 203 főt.

A jogszabályok értelmében az állampolgárságtól történő megfosztás indoka lehetett, ha a külföldön élő személy a kormány engedélye nélkül más ország közszolgálatába lépett vagy engedély nélküli külföldön tartózkodása során a hazatérésre való felhívásnak ellenszegült, továbbá az állampolgári hűség megsértése vagy súlyos bűncselekmény elkövetése miatt magyar vagy külföldi bíróság jogerős ítélete.

A jogszabályok lehetőséget adtak arra, hogy politikai, gazdasági célok eléréséhez eszközként használják fel a megfosztás intézményét.

Az állampolgárságtól történő megfosztás gyakorlata nem állt teljesen összhangban a hatályos törvény előírásaival, és ellentétes mai jogelveinkkel.

A Magyar Köztársaság kül- és belpolitikájában bekövetkezett változásokkal és nemzetközi kötelezettségeinkkel összhangban szükségessé vált az 1945-től napjainkig a magyar állampolgárságtól megfosztott személyek ügyeinek felülvizsgálata.

Indokolt, hogy a megfosztási határozatok hatályának megszűnését törvény mondja ki.

-----STARTING---POINT---RESZLETES---

Az 1. §-hoz

A magyar állampolgárságtól megfosztott személyeknek a Magyar Köztársasághoz fűződő kapcsolata visszaállításának elősegítése érdekében a törvényjavaslat alapján a megfosztást kimondó határozatok a törvény hatályba lépésének napjától a hatályukat vesztik.

A 2. §-hoz

A törvényjavaslat az állampolgársági jogviszony helyreállítását az érintettek akaratától teszi függővé. A több évtizede külföldön élő személyek között számosan lehetnek olyanok, akiknek magyar állampolgárságuk visszaállítása életkörülményeikben zavart vagy kifejezett hátrányt okozhat. Ilyen ok lehet, ha a jelenlegi állampolgárságuk szerinti belső jog egy másik státus megszerzéséhez hátrányos következményeket fűz.

Ezért akik a magyar állampolgárságot ismét meg kívánják szerezni, erre vonatkozó igényüket a köztársasági elnökhöz címzett nyilatkozattal közölhetik. A nyilatkozattétel időpontjától a törvény erejénél fogva ismét magyar állampolgárrá válnak azok, akiket az 1947-48. évi törvények és az 1957. évi V. törvény alapján állampolgárságuktól megfosztottak.

-----STARTING---POINT---VEGE---