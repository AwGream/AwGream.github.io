1998. évi XLIV. törvény indokolása

az előadóművészek, a hangfelvétel-előállítók és a műsorsugárzó szervezetek védelméről szóló, 1961-ben, Rómában létrejött nemzetközi egyezmény kihirdetéséről

Indokolás

Magyarország és az Európai Közösségek, valamint az azok tagállamai között társulás létesítéséről szóló, Brüsszelben, 1991. december 16-én aláírt Európai Megállapodás 65. Cikke és XIII. melléklete előírta, hogy Magyarországnak - a megállapodás hatálybalépésétől számított öt éven belül - csatlakoznia kell az előadóművészek, a hangfelvétel-előállítók és a műsorsugárzó szervezetek védelméről szóló 1961. évi Római Egyezményhez.

A Római Egyezmény a szellemi tulajdon nemzetközi védelmének alapdukomentumává vált a szerzői joggal szomszédos jogok területén, így az egyezményhez való csatlakozás nemzetközi kötelezettségvállalásunktól függetlenül is időszerű volt.

Az előadóművészek, a hangfelvétel-előállítók és a műsorsugárzó szervezetek védelméről szóló 1961-ben, Rómában létrejött nemzetközi egyezményhez való csatlakozásról szóló 4/1994. (II. 11.) OGY határozat felhatalmazása alapján Magyarország csatlakozott az egyezményhez. A megerősítő okiratot Magyarország 1994. november 10-én helyezte letétbe.

Fentiek alapján az egyezmény kihirdetése is szükséges.