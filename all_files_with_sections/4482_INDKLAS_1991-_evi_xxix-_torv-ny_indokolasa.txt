1991. évi XXIX. törvény indokolása

a munkavállalói érdekképviseleti tagdíjfizetés önkéntességéről

-----STARTING---POINT---ALTALANOS---

A SZOT 1987. november 27-én határozatot hozott a szakszervezeti tagdíjfizetés 1988. január 1-jétől érvényesülő rendjéről. Így a korábbi tagbélyegek vásárlása helyett legáltalánosabb tagdíjbeszedési módként bevezette, hogy a tag írásbeli meghatalmazása alapján a szakszervezeti tagdíját a munkáltató a bérjegyzéken tüntesse fel, és azt a szakszervezetnek utalja át.

A határozat tartalmilag kötelezettséget állapított meg tulajdonképpen a munkáltatók terhére is, mivel csak azzal a lehetőséggel számolt, hogy esetleg „a munkáltató a megbízást objektív okokból nem tudja vállalni” - szóba sem került a szövegben az, hogy ezt a kötelezettséget egyszerűen nem kívánja teljesíteni.

A tagdíj levonásának alapjául a törvény meghozataláig ez a jogszabálynak nem minősülő határozat szolgált.

A személyi jövedelemadóról szóló 1989. évi XLV. törvény 34. § (1) bekezdésének az 1990. évi CII. törvény 17. §-ával megállapított d) pontja szerint a személyi jövedelemadó alapjának megállapításakor levonható „a munkavállalói érdekképviseletet ellátó szervezet részére az adóévben befizetett (levont) tagdíjnak a havi 300 Ft-ot meg nem haladó része”.

Ha a tagdíjat nem a bérszámfejtésen keresztül számolják el, akkor azoknak a munkavállalóknak, akik a kedvezményt igénybe kívánják venni, de egyéb okból nem kellene adóbevallást készíteniük, kizárólag e kedvezményért kellene ezt megtenniük. Ebben az értelemben a tagdíj levonása a munkavállaló érdekében is áll, és nemcsak az érdekképviseletek bevételeinek ad nagyobb biztonságot.

A személyi jövedelemadóról szóló törvény idézett rendelkezése az adókedvezmény oldaláról már megteremtette a jogegyenlőséget a különböző - így az idézett SZOT-határozat után létrejött - munkavállalói érdekvédelmi szervezetek között. A valódi jog- és esélyegyenlőségükhöz azonban biztosítani kellett a tagdíjbeszedés, különösen pedig az érdekképviselet számára nagyobb biztonságot jelentő levonási rendszer azonos feltételeit is.

Jogszabály hiányában az egykori SZOT határozata rendezte csak ezt a kérdést. Ennek értelmezése és az ez alapján kialakult levonási gyakorlat nem volt egységes abban, hogy a határozat irányadó-e valamennyi - akár a SZOT-tól függetlenül létrejött - érdekképviseleti szerv tekintetében is.

A korábbi helyzet nem volt összhangban a Munka Törvénykönyvével sem. A 49. § (3) bekezdése szerint „a dolgozót megillető munkabérből és egyéb díjazásból levonásnak csak a jogszabályban meghatározott esetekben és mértékben van helye”. Mivel az érdekképviseleti tagdíj céljára szóló levonásról jogszabály eddig nem rendelkezett, a jelenlegi törvény ezt a joghézagot szünteti meg.

A törvény biztosítani kívánja az önkéntességet és az esélyegyenlőséget.

A munkavállaló maga döntheti el, hogy a tagdíját le kívánja-e vonatni, vagy közvetlenül fizeti be az érdekképviseletnek.

A törvény választási lehetőséget biztosít a munkáltatónak is: vállalja-e vagy sem a tagdíj levonását és átutalását. Ha azonban vállalta, akkor az esélyegyenlőség érdekében nem tehet megkülönböztetést sem a munkavállalói, sem - rajtuk keresztül közvetve - az érdekképviseletek között.

Teljes önkéntességet biztosít a törvény a levonás megszüntetéséhez is. A megbízás tehát nemcsak a munkavállaló munkaviszonyának vagy a megjelölt érdekképviselet megszűnésének esetén szűnik meg, hanem akkor is, ha a munkavállaló a megbízást bármikor - indokolási kötelesség nélkül - visszavonja, vagy ha a munkáltató a megbízás további teljesítését nem vállalja.

A jogegyenlőség érdekében azonban ezt csak valamennyi érintett munkavállalójával szemben egységesen és egyidejűen teheti meg.

Mivel a Munka Törvénykönyve idézett rendelkezése miatt munkabérből csak jogszabály alapján szabad levonni és az érdekképviseleti tagdíj levonásáról ez az első jogszabály, kizárólag e törvény alapján kitöltött nyilatkozatok fogadhatók el.

-----STARTING---POINT---RESZLETES---
-----STARTING---POINT---VEGE---

A törvény a kihirdetését követő 30 nap elteltével lép hatályba. Ez a viszonylag hosszabb idő lehetőséget biztosít a szükséges nyilatkozatok megtételére, a munkáltatóknak és az érdekképviseleteknek pedig a felkészülésre.