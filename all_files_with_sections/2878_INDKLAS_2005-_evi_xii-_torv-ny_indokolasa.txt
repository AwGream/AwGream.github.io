2005. évi XII. törvény indokolása

a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény és az azzal összefüggő egyes törvények módosításáról

-----STARTING---POINT---ALTALANOS--- 

A törvény a gyorsforgalmi utak építésének gyorsítását szolgáló legfontosabb jogszabályokat módosítja.

Az Országgyűlés 2004. január 1-jei hatálybalépéssel fogadta el a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvényt (a továbbiakban: Aptv.), amely beváltotta a hozzáfűzött reményeket, hiszen a közlekedési hatóság 2004. január és március hónapja között - mintegy 4800 ügyfelet érintően - már 4 autópálya szakasz engedélyét tudta a társhatóságokkal összehangoltan és zökkenőmentesen kiadni, ugyanakkor a gyorsforgalmi utak építésének gyorsítása érdekében egyes további módosításokra van szükség.

A kisajátításról szóló 1976. évi 24. törvényerejű rendelet végrehajtásáról rendelkező 33/1976. (IX. 5.) MT rendelet szerint a kisajátítási kérelemhez mellékelni kell a kisajátítást kérő nyilatkozatát arról, hogy a kártalanításhoz szükséges pénzügyi fedezet rendelkezésre áll. Ennek a jogszabályi előírásnak a teljesítése a gyorsforgalmi utak építtetője szempontjából nehézkes, hiszen egyidejűleg több autópálya szakasz épül folyamatosan, amelyekre nézve a kisajátítási kérelmek benyújtása is különböző időpontokban történik meg. Ezért indokolt az Aptv. adott §-ának kiegészítése oly módon, hogy a gyorsforgalmi út megépítéséhez szükséges terület megszerzésével összefüggő fizetési kötelezettség az államot terheli. Ezzel a megoldással az építtetőnek nem kell minden egyes kisajátítási kérelemhez a hatályos jogszabály szerinti nyilatkozatot mellékelnie.

Új rendelkezés a törvényben, hogy gyorsforgalmi út építése esetében előmunkálatnak minősül a megelőző régészeti feltárás és lőszermentesítés is.

Az Aptv. 1. és 2. számú mellékletében meghatározott gyorsforgalmi utak földművei (töltései) megépítéséhez szükséges homok, kavics és agyag ásványi nyersanyag (ideértve ezek változatait és keverékeit is) mennyiségét - a konkrét nyomvonalak kijelölésének hiányában - számításokkal pontosan meghatározni még nem lehet. A törvény szerint az útépítésekhez igényelt töltésanyagot ún. „cél-kitermelőhely”-ről kell biztosítani. A törvény részletesen szabályozza az ehhez szükséges engedélyezés feltételeit és meghatározza az eljárás különös szabályait, hatósági hatáskört telepítve biztosítja a tevékenység hatósági felügyeletét. A szabályozás célhoz és időhöz kötöttségére tekintettel e kérdéseket nem a bányászatról szóló 1993. évi XLVIII. törvényben (a továbbiakban: Bt.), hanem az Aptv.-ben kell szabályozni.

Az utak megépítéséhez elengedhetetlenül szükséges földmű töltésanyag biztosításánál kiemelten három tényezőt kell figyelembe venni:

- álljon rendelkezésre a szükséges, igényelt töltésanyag-mennyiség,

- az építés üteméhez igazított időütemben legyen az elérhető, továbbá

- a szállítási költség-érzékenységre tekintettel a lehetséges legkisebb távolságban legyen kitermelhető.

Az igényelt töltésanyag hagyományos biztosítási forrásai, a már működő bányák termékei és az újszerű másodlagos haszonanyagok, mint a bánya-meddő, kohósalak és erőműi pernye előre jelezhetően nem mindig biztosítanak elégséges mennyiségű töltésanyagot ésszerű szállítási távolságon belül. E fontos tényező lassíthatja az építést, költségeit jelentősen növelheti.

A törvény olyan, a nemzetközi gyakorlatban ismert, s a hazai gyakorlatban is korábban már alkalmazott megoldást tartalmaz, amely szigorúan szabályozott keretek között lehetővé teszi az útépítésekhez igényelt töltésanyag cél-kitermelőhelyről történő biztosítását. Garantálja a természeti környezetbe történő legkisebb beavatkozást, az állam által képviselt más fontos érdekek, így a természet- és környezetvédelem, a vízvédelem, a kulturális örökségvédelem, a talajvédelem érdekeinek érvényesülését, kizárja a tisztességtelen piaci versenyt. A törvény végül meghatározza a tevékenység munkavédelmi, műszaki-biztonsági feltételeit az élet, az egészség és a vagyon védelmének érvényesítésére.

A témakör komplex vizsgálata alapján indokolt a Bt. kiegészítése is azzal a rendelkezéssel, hogy a gyorsforgalmi utak földművei megépítéséhez szükséges ásványi nyersanyag kitermelésére vonatkozó előírásokra a Bt. rendelkezéseit annyiban kell alkalmazni, amennyiben az Aptv. erről rendelkezik. A Bt.-ben található fogalom-meghatározásokat a törvény kiegészíti a cél-kitermelőhely fogalmának meghatározásával.

A törvény szerint módosul az épített környezet alakításról és védelméről szóló 1997. évi LXXVIII. törvény is, mégpedig úgy, hogy telekalakítás - a kisajátításra vonatkozó külön jogszabályban foglaltak kivételével - csak jogerős telekalakítási engedély alapján végezhető. A nyomvonalas beruházáshoz szükséges ingatlanok megszerzéséhez a kisajátítás mellett telekalakítási engedély beszerzésére már nincs szükség.

Indokolt a kisajátításról szóló 1976. évi 24. törvényerejű rendelet pontosítása. A törvény szerint a kisajátítási tervben megjelölt ingatlanra megkötött adásvételi szerződés alapján kifizetett vételár a kisajátítási eljárás során megállapított kártalanítással esik egy tekintet alá. Ez azt jelenti, hogy ha a közérdekű cél megvalósításához szükséges terület tulajdonjogának megszerzése adásvételi szerződéssel történik, az eladót megilletik mindazok az illeték- és adókedvezmények, amelyek abban az esetben illetnék meg, ha ingatlanát kisajátítanák.

-----STARTING---POINT---RESZLETES---

Az 1. §-hoz

Az Aptv. 3. §-ának (1) bekezdése azt mondja ki, hogy gyorsforgalmi utat központi költségvetési támogatásból, az EU támogatási alapjaiból, vagy magántőke bevonásával kell építeni, amelyről a Kormány gondoskodik. A módosítás biztosítja a törvény mellékleteiben felsorolt autópálya szakaszokra fordított költségvetési támogatás visszatérülését.

A 2. §-hoz

A kisajátításról szóló 1976. évi 24. törvényerejű rendelet végrehajtásáról rendelkező 33/1976. (IX. 5.) MT rendelet szerint a kisajátítási kérelemhez mellékelni kell a kisajátítást kérő nyilatkozatát arról, hogy a kártalanításhoz szükséges pénzügyi fedezet rendelkezésre áll. Ennek a jogszabályi előírásnak a teljesítése, a gyorsforgalmi utak építtetője szempontjából nehézkes, hiszen egyidejűleg több autópálya szakasz épül folyamatosan, amelyekre nézve a kisajátítási kérelmek benyújtása is különböző időpontokban történik meg. Ezért indokolt az Aptv. 7. §-ának kiegészítése oly módon, hogy a gyorsforgalmi út megépítéséhez szükséges terület megszerzésével összefüggő fizetési kötelezettség az államot terheli. Ezzel a megoldással az építtetőnek nem kell minden egyes kisajátítási kérelemhez a hatályos jogszabály szerinti nyilatkozatot mellékelnie.

A 3. §-hoz

Az Aptv. 17.§-ának új, (3)-(11) bekezdéssel való kiegészítése a következők miatt szükséges és indokolt:

Jelenleg gyakran előfordul, hogy ha egy új autópálya nyomvonala szélesebb körben ismertté válik, megkezdődik az érintett ingatlanok felvásárlása, ezáltal lehetőség nyílik az ingatlanárak felverésére, a telekspekulációra. Ennek megakadályozására tartalmazza a törvény 3. §-a, hogy a 17. § (1) bekezdésében megjelölt miniszteri rendeletben megállapított nyomvonallal érintett területsávon - a rendelet hatálybalépéséről számított négy éven belül - tilos a terepviszonyokat megváltoztató munkát végezni, ugyanezen idő alatt a KKF előzetes engedélyével szabad más hatóság hatáskörébe tartozó építési munkát kezdeni, illetve folytatni, továbbá a földrészlet művelési ágát és minőségi osztályát megváltoztatni.

Szükséges azonban, hogy az e §-ban megjelölt négy éves tilalom ne legyen feltétlen, ne akadályozza azokat a munkákat, amelyek nem eredményeznek értéknövekedést, és ezzel az autópálya-építés céljára fordítandó összegek indokolatlan emelkedését. A bontási, illetve a kárelhárítási munkálatok végzésének lehetőségét szintén biztosítani kell.

A törvény szerinti - az ingatlanoknak az autópálya-építés céljára történő legfeljebb négy éves időtartamú rendelkezésre tartásával összefüggő - változtatási és létesítési tilalmak az ingatlan tulajdonosa számára veszteséget okozhatnak, amelyet az építtető az ingatlan megvásárlásakor kompenzál, kisajátítás esetén pedig a kisajátítással kapcsolatos értékveszteség részeként kell a kártalanítás megállapításakor figyelembe venni.

Amennyiben a négy éves időtartam alatt az autópálya-építés a tilalommal érintett szakaszokon nem valósul meg, a tulajdonos (haszonélvező) kérelmére a kártalanítást - adásvételi szerződés vagy kisajátítási eljárás hiányában - az illetékes megyei (fővárosi) közigazgatási hivatal vezetője határozattal állapítja meg a gyorsforgalmi úthálózat fejlesztésére rendelkezésre álló keret terhére.

A 17. § (11) bekezdés szerint az Országos Területrendezési Tervről szóló 2003. évi XXVI. törvény 9. §-ában foglaltakra tekintettel a miniszter kezdeményezésére az (1) bekezdésben említett jóváhagyott tanulmánytervet az érintett települési önkormányzatoknak, az országos településrendezési és építési követelményekről szóló 253/1997. (XII. 20.) Korm. rendeletben (a továbbiakban: OTÉK), mint külön jogszabályban meghatározott településrendezési eszközeikben figyelembe kell venniük és ha szükséges, azt a törvény szerinti időponton belül a települési rendezési tervükben illetve a helyi építési szabályzatukban át kell vezetniük. Ez az új rendelkezés ugyancsak az autópályák építésének gyorsítását szolgálja.

A 4. §-hoz

A törvény 4. §-a szerint az Aptv. a 17/A-17/E. §-sal egészül ki.

A 17/A. § (1) bekezdéséhez: a definitív jellegű rendelkezés fontos alapvetésként határozza meg a cél-kitermelőhely telepítési feltételeként, hogy azt

- kizárólag a közérdeket megtestesítő, a tv. hatálya alá tartozó és a tv. mellékleteiben megnevezett gyorsforgalmi utak földműveinek (töltéseinek) megépítéséhez szükséges,

- meghatározott ásványi nyersanyagok (kavics, homok, agyag),

- jogszabályban megállapított földrajzi területen belül behatárolt területen lehet létesíteni.

A (2) bekezdéshez: a rendelkezés ásványvagyon- és piacvédelmi érdeket érvényesít.

A (3) bekezdéshez: a rendelkezés a cél-kitermelőhelyekkel érintett felszíni ingatlanok igénybevételének jogi szabályozását a Polgári Törvénykönyvről szóló 1959. évi IV. törvény ide vonatkozó általános szabályainak alkalmazása alá rendeli, míg a tevékenységgel okozott károk esetében az azonnali, feltétlen és teljes kártalanításhoz a szigorúbb, a veszélyes üzemi felelősséget figyelembe vevő bányakár szabályainak alkalmazását követeli meg.

A 17/B. § (1) bekezdéshez: meghatározóan fontos, garanciális feltétel, hogy a cél-kitermelőhely létesítésének engedélyezése iránti kérelmet csak a törvényben meghatározott, e tekintetben az államot képviselő építtető terjeszthet elő. Az elsőfokú engedélyezési hatáskörnek a bányafelügyeleti eljárásokban felettes szervként meghatározott Magyar Bányászati Hivatalhoz (MBH) történő telepítése, a törvény egyéb különös hatáskört telepítő rendelkezéseivel összhangban, az eljárások gyorsítása érdekében történt. Az engedélyezési eljárást gyorsító tényező az is, hogy a kérelem egyben már tartalmazza a tevékenység engedélyezhetőségének elbírálását megalapozó komplex műveleti tervet is.

A rendelkezésből - figyelemmel a (2)-(8) bekezdésben foglaltakra is - következik, hogy cél-kitermelőhely létesítésére irányuló engedély benyújtására akkor kerülhet sor, ha

- a törvényben meghatározott építtető kijelölésre került,

- az építendő út nyomvonalát miniszteri rendelet meghatározta,

- az építtető jogerős építési engedély birtokában van.

Az építtető a továbbiakban - az egyéb, jogszabályban, vagy szerződésben meghatározott feltételek keretei között - szabadon dönthet arról, hogy a cél-kitermelőhely létesítésével, üzemeltetésével, megszüntetésével összefüggő tevékenységet maga végzi, vagy azzal más vállalkozót bíz meg. A tevékenység végzésének mindkét esetben feltétele, hogy a tevékenység végzőjének rendelkeznie kell a jogszabályban, a tevékenység végzésére előírt személyi és tárgyi feltételekkel.

A (2)-(8) bekezdéshez: a kérelem tartalmi követelményeinek előírása, a komplex műveleti terv definíciója és a terv tartalmi követelményeinek meghatározása az előzőekben előírt garanciális követelmények érvényesítése érdekében. Az eljárást gyorsítja az elbírálást megalapozó terv-dokumentáció szakhatóságként érdekelt hatóságok száma szerinti példányszámban történő benyújtása. A szakhatósági jogkörnek a másodfokú hatáskört ellátó felettes szervekhez telepítése az eljárás gyorsítását szolgálja.

A 17/B. § (7) bekezdéséhez: Amennyiben a cél-kitermelőhely termőföld igénybe vételét teszi szükségessé, alapvetően arra kell törekedni, hogy a kitermelés befejezését követő rekultiváció nyomán a terület eredeti funkció szerint művelésre alkalmas maradjon. Ehhez a letermelt felszín egyenletessé tételére, a csapadék-lefolyási viszonyok helyreállítására, az eredeti humuszréteg visszatöltésére, előírás szerint növényzet telepítésére stb. van szükség. Ennek értelmében a kitermelésnek a terület hasznosítása szempontjából döntő részben ideiglenes jellegűnek kell lennie. Különleges esetben (pl. a környező terület speciális geológiai-, vagy terepadottságai miatt) azonban olyan helyzet is előállhat, hogy a termőföld-jelleg a kitermelést követően ésszerű és gazdaságos módon nem állítható helyre. Ebben az esetben - kivételesen - lehetőséget kell adni arra, hogy a földhivatal a más célú hasznosítást nem ideiglenes, hanem végleges jelleggel engedélyezze.

A (9) bekezdéshez: a Magyar Geológiai Szolgálat (MGSz) jogszabályban meghatározott feladataként vezeti az Országos Ásványvagyon Nyilvántartást és ellátja az állam egyes földtani hatósági igazgatási feladatait. A cél-kitermelőhelyek létesítése ez által érinti feladatkörét, szakvéleménye a döntéshozatalban elengedhetetlenül szükséges.

A 17/C. § (1) bekezdéséhez: a rendelkezés a komplex műveleti terv elkészítésénél, kidolgozásánál figyelembe veendő alapvető szempontokat határozza meg az érdekharmonizáció megteremtésére.

A (2) bekezdéshez: a komplex műveleti terv jóváhagyásának - a cél-kitermelőhely létesítés engedélyezésének - feltétele az állam által képviselt érdekeket érvényesítő szakhatóságok jóváhagyáshoz történő hozzájárulása, a hozzájárulás feltételeinek meghatározása.

A (3) bekezdéshez: a rendelkezés összhangot teremt a bányászatról szóló 1993. évi XLVIII. törvény (a továbbiakban: Bt.) azon alapvetésével, hogy a bányavállalkozó (a bányatelek jogosítottja) kizárólagosan jogosult a bányatelekben elhatárolt ásványi nyersanyag feltárására és kitermelésére.

A 17/D. § (1) bekezdéséhez: elengedhetetlen feltétel, hogy a cél-kitermelőhelyeken végzett tevékenységhez alkalmas munkavédelmi, műszaki-biztonsági szabályok kerüljenek megállapításra. A tevékenység jellege követeli meg a bányászati tevékenység biztonságára előírt követelmény, a külszíni bányászati tevékenységre vonatkozó szabályok alkalmazásának elrendelését.

A (2) bekezdéshez: a rendelkezés a tevékenység hatósági felügyeletére telepíti a bányafelügyelet építéshatósági, építés-felügyelet, munkavédelmi, műszaki-biztonsági és piac-felügyeleti hatáskörét.

A (3) bekezdéshez: figyelemmel a Bt. 3. §-ában meghatározott rendelkezésre, amely szerint az ásványi nyersanyagok természetes állapotukban az állam tulajdonában vannak, e bekezdés rendelkezik arról, hogy a cél-kitermelőhelyekről kitermelt ásványi nyersanyag - ellentétben a bányavállalkozó által a bányatelekből kitermelt és ez által a bányavállalkozó tulajdonába kerülő ásványi nyersaggal - az állam tulajdonában marad, az csak az e törvényben meghatározott célra használható fel, kereskedelmi forgalomba nem hozható.

Miután az Aptv. szerinti építtető vagy megbízottja kérheti meg a cél-kitermelő hely létesítésére az engedélyt, kérelmében meg kell jelölnie e tevékenységet végző vállalkozást. A cél-kitermelő helyről kitermelt ásványi nyersanyag tekintetében tulajdonosváltozás nincs, az anyag változatlanul az állam tulajdonában marad. A kitermeléssel stb.-vel kapcsolatos költségek tekintetében az építtetőnek és a tényleges kitermelőnek egymással külön kell megállapodniuk.

Az (4) bekezdéshez: a rendelkezés alapvető kötelezettséget fogalmaz meg. A cél-kitermelőhely megszüntetésekor az érintett területet, amelynek használhatósága korlátozott vagy megszűnt, az eredeti rendeltetésnek megfelelően újra használható állapotba kell hozni, vagy - amennyiben az nem lehetséges - a komplex műveleti tervben meghatározott és jóváhagyott módon, tájba illeszkedően rendezni kell. E felelőssége az engedélyesnek (az e törvény szerinti építtetőnek) másra át nem ruházható, harmadik személy felelősségét kizáró.

A 17/E. § (1)-(2) bekezdéséhez: a jogszabályban, vagy az engedélyben meghatározott előírások, illetve feltételek megsértése esetére biztosít a rendelkezés hatósági intézkedési, illetve szankcionálási hatáskört.

Az 5. §-hoz

Az Aptv. 18. §-ának (3) bekezdésének új ponttal való kiegészítését az teszi szükségessé, hogy az építési engedély iránti kérelem beadása és az út forgalomba helyezése időben jelentős különbséget jelent, ez alatt is történnek eljárási cselekmények.

A 6. §-hoz

Felhatalmazó rendelkezést tartalmaz a miniszter számára, hogy a) az 1. számú mellékletben megjelölt gyorsforgalmi utak nyomvonalát - a környezetvédelmi engedély jogerőre emelkedését követően - a jogerős építési engedély kiadását megelőzően rendeletben kihirdesse, b) az a) pont hatálya alá nem tartozó gyorsforgalmi utak nyomvonalát pedig - a környezetvédelemért és a területfejlesztésért felelős miniszterekkel egyetértésben - rendelettel megállapítsa.

A 7. §-hoz

E § kiegészíti a bányászatról szóló 1993. évi XLVIII. törvényt (a továbbiakban: Bt.) azzal a rendelkezéssel, hogy a gyorsforgalmi utak földművei megépítéséhez szükséges ásványi nyersanyag kitermelésére vonatkozó előírásokra a Bt. rendelkezéseit annyiban kell alkalmazni, amennyiben az Aptv. erről rendelkezik. E módosítás a témakör komplex vizsgálata alapján vált indokolttá.

A 8. §-hoz

A cél-kitermelőhely fogalmát a Bt.-ben indokolt meghatározni.

A 9. §-hoz

Az Ét. módosítása a kettős eljárás - kisajátítási, egyidejűleg telekalakítási eljárás - elkerülése érdekében szükséges.

A 10. §-hoz

E § pontosítja a kisajátításról szóló 1976. évi 24. törvényerejű rendeletet, amely szerint a kisajátítási tervben megjelölt ingatlanra megkötött adásvételi szerződés alapján kifizetett vételár a kisajátítási eljárás során megállapított kártalanítással esik egy tekintet alá. Ez azt jelenti, hogy ha a közérdekű cél megvalósításához szükséges terület tulajdonjogának megszerzése adásvételi szerződéssel történik, az eladót megilletik mindazok az illeték- és adókedvezmények, amelyek abban az esetben illetnék meg, ha ingatlanát kisajátítanák.

E § szabályozza az ügygondnok kirendelésének feltételeit a kisajátítási eljárásában. Rendelkezést tartalmaz továbbá arra vonatkozóan, hogy ha a kisajátítás az ingatlannak csak egy részét érinti, telekalakítási eljárást nem kell lefolytatni, de a kisajátítási eljárásba az épített környezet alakításáról és védelméről szóló 1997. évi LXXVIII. törvény 52. §-ának (2) bekezdése szerint építésügyi hatóságot szakhatóságként be kell vonni.

A törvény szerint gyorsforgalmi út építése esetében előmunkálatnak minősül a megelőző régészeti feltárás és a lőszermentesítés is. Ez a rendelkezés ugyancsak a gyorsforgalmi utak területe megszerzésének és az építés megkezdésének gyorsítását szolgálja.

A 11. §-hoz

A nem költségvetési szerv vagyonkezelő (pl. gazdasági társaság) a kezelt kincstári vagyont mérlegében az eszköz oldalon a befektetett eszközök között, a forrás oldalon állammal szembeni kötelezettségként mutatja ki. A vagyonkezelő használja a kincstári vagyont, ennek megfelelően értékcsökkenést számol el rá. Amennyiben ez megtérül a bevételekben, a vagyonkezelő értéknövelő (az eredeti értéket visszapótló) beruházást eszközöl, így nem változik az eszköz értéke. Az elszámolt értékcsökkenés sok esetben nem térül meg a bevételekben, így nem valósulhat meg az értékcsökkenésnek megfelelő beruházás sem. Így eszköz oldalon egy folyamatos csökkenés mutatkozik a bevételekben meg nem térülő összegben, míg az állammal szembeni kötelezettség mértéke nem csökken a kezelt vagyon avulásával megegyező mértékben. Ez számviteli szempontból a kincstári vagyont érintő eszköz-forrás egyensúly megbomlásához vezet. Ezzel összefüggésben tőkepótlásra van szükség, mert az elszámolt értékcsökkenésből adódó veszteség olyan nagy lehet, hogy hosszú távon a saját tőke jogszabály által megkövetelt minimuma alá csökken. Ennek érdekében szükséges, hogy az értékcsökkenés bevételekben meg nem térülő, így beruházásra nem fordítható részével az állammal szembeni kötelezettség is csökkenthető legyen. Ezzel a könyvekben a kezelt vagyon, illetve a vele kapcsolatos kötelezettség mind az eszköz, mind a forrás oldalon, a valós értékén kerül kimutatásra. Az állami kötelezettség elengedésének mértéke rendkívüli bevételként kerül könyvelésre, eredmény szempontjából semlegesíti az elszámolt, de meg nem térülő értékcsökkenést. A tranzakció pénzmozgás nélkül valósul meg.

A 12. §-hoz

A költségvetésen kívüli forrás bevonásán alapuló autópálya-építési rendszer átmeneti költségigényének finanszírozására érdekében a Nemzeti Autópálya Rt-nek legfeljebb 125 milliárd forint összegű kereskedelmi banki hitelt kell felvennie. Ehhez azonban szükséges a Magyar Köztársaság 2005. évi költségvetéséről szóló törvény 33. §-ának (1) bekezdésében szereplő összeghatár 100 000,0 millió forinttal (125 000,0 millió forintról 225 000,0 millió forintra) történő megemelése (az egyéb kötelezettségvállalások miatt).

A 13. §-hoz

Az Aptv 1. számú melléklete módosításának indoka:

Az Aptv 1. számú mellékletének 7. sorában levő, az M0 Északi-hídjának engedélyeztetési eljárásra az érintett önkormányzatok és civil szervezetek által megindított peres eljárások következtében elhúzódott. Az építésre vonatkozó közbeszerzési eljárást csak az építési engedély felülvizsgálatát kérő keresetek jogerős elutasítása után 2004. november hónapban lehet kiírni. A minimálisan szükséges kivitelezési idő három év, ezért a törvény mellékletében előírt 2006. év végi határidőt módosítani kellett.

Az Aptv 1. számú mellékletének 17. sorában az M6 autópálya Budapest - Dunaújváros közötti szakasza egy ütemben megvalósítandó beruházásként szerepel. A Kormány döntése értelmében Érd és Dunaújváros között 54 km hosszban az autópálya koncessziós szerződés alapján épül, az M0-ig tartó bevezető szakasz azonban nem képezi a koncesszió részét. Ezt a további 8 km hosszúságú autópálya szakaszt költségvetési forrásból kell megépíteni, elsősorban azért, mert a projekt érinti a Metallochémia kármentesítő területét, ahol a munkaterület átadása csak ütemezetten, a szennyezőanyagok semlegesítését követően történhet meg.

Az Aptv. 2. számú mellékletének módosítása a következők miatt szükséges.

Az M0 útgyűrű északi szektorának továbbépítése a 11. sz. főút és a 10. sz. főút között a 2. sz. főút és a 11. sz. főút közötti szakasz forgalomba helyezése után folytatódik. Az M0 körgyűrű ezt követő nyugati szektorának építése ettől időben jelentősen eltérve kezdődhet csak meg. Ezért szükséges az M0 útgyűrű 11. sz. főút-1. sz. főút szakaszának két részre bontása.

-----STARTING---POINT---VEGE---

A 14. §-hoz

Hatályba léptető és átmeneti rendelkezéseket tartalmaz.