2002. évi X. törvény indokolása

a Magyar Köztársaság és az Európai Közösségek és azok tagállamai között társulás létesítéséről szóló Európai Megállapodás 62. Cikke (3) bekezdésén alapuló, a Társulási Tanács 2/96. számú verseny végrehajtási szabályokról szóló határozata helyébe lépő 1/02. számú társulási tanácsi határozat kihirdetéséről

Az Országgyűlés 84/2001. (XII. 13.) OGY határozatában egyetértett az Európai Megállapodás 62. Cikkének (3) bekezdésén alapuló, a Társulási Tanács 2/96. számú verseny végrehajtási szabályokról szóló határozata helyébe lépő társulási tanácsi határozat elfogadásával, és felhatalmazta a külügyminisztert, hogy a társulási tanácsi határozatot fogadja el. A Társulási Tanács 1/02. számú, a Magyar Köztársaság és az Európai Közösségek és azok tagállamai között társulás létesítéséről szóló Európai Megállapodás 62. Cikke (1) bekezdésének i) pontja, (1) bekezdésének (ii) pontja és (2) bekezdése végrehajtási szabályainak elfogadásáról szóló, valamint az ezen Európai Megállapodáshoz csatolt, az ESZAK-termékekről szóló 2. számú jegyzőkönyv 8. Cikke (1) bekezdésének i) pontja, (1) bekezdésének (ii) pontja és (2) bekezdése végrehajtására vonatkozó szabályokról szóló, 1996. november 6-i 2/96. számú határozatának hatályon kívül helyezéséről és felváltásáról szóló határozat elfogadására 2002. január 29-én került sor.

A Kormány az Országgyűlés 84/2001. (XII. 13.) OGY határozatának 3. pontja, és a jogalkotásról szóló 1987. évi XI. törvény 16. §-ának (1) bekezdése alapján a Társulási Tanács 1/02. számú határozatának kihirdetéséről szóló törvényjavaslatát az Országgyűlés elé terjeszti.

A kihirdető törvény - a Társulási Tanács határozatának felhatalmazása alapján - meghatározza, hogy a kihirdetett közösségi szabályok egyes kifejezései alatt a hazai jogalkalmazás során mit kell érteni.

A Társulási Tanács határozata mellékletének Függelékében felsorolt közösségi anyag jogi normák szövegének kihirdetésére külön kormányrendeletben kerül sor, a kihirdető törvény felhatalmazása alapján. Egyúttal a kihirdető törvény felhatalmazást ad a Kormánynak arra is, hogy ha a közösségi jog változása követeztében a Függelék módosítása válik szükségessé, ennek érdekében eljárjon. Ezt a megoldást az indokolja, hogy a folyamatosan változó közösségi jogi szabályozás miatt a Társulási Tanács 1/02. számú határozatának 3. Cikke úgy rendelkezik, hogy bármelyik fél kérésére a Társulási Bizottság felülvizsgálja a határozat mellékletéhez csatolt Függeléket azzal a céllal, hogy azt az újonnan elfogadott vagy módosított közösségi aktusokhoz igazítsa. A változások gyors és egyszerű követésére a kormányrendeleti forma megfelelőbb, mint a törvényi szint, továbbá a hazai versenyszabályozás módjával is összhangban van az a megközelítés, hogy a kartellszabályozás alapjait jelentő rendelkezéseket törvényben, míg az egyes megállapodásokra, ágazatokra vonatkozó csoportmentesítéseket és értelmezéseket rendeleti szinten hirdetjük ki.