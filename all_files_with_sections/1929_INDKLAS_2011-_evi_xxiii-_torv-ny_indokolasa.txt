2011. évi XXIII. törvény indokolása

az egészségügyben működő szakmai kamarákról szóló 2006. évi XCVII. törvény módosításáról

-----STARTING---POINT---ALTALANOS--- 

2006-ban Magyarországon az egészségügyben működő szakmai kamarákról szóló 2006. évi XCVII. törvény (a továbbiakban: Ekt.) elfogadásával eltörlésre került az egészségügyben a kötelező kamarai tagság, amely a Magyar Orvosi Kamara (a továbbiakban: MOK) és a Magyar Gyógyszerészi Kamara (a továbbiakban: MGYK) esetében 1994-es, a Magyar Egészségügyi Szakdolgozói Kamara (a továbbiakban: MESZK) esetében 2003-as szabályozás alapján állt fenn.

A kötelező tagság eltörlésével együtt az egészségügyi kamarák közfeladatainak köre is jelentős lecsökkent. A 2007-ben hatályba lépett szabályozás gyakorlati jogalkalmazási tapasztalatai alapján az önkéntes kamarai tagságon alapuló működés számos anomáliával is járt, e körben említhető különösen a szakmai etikai felelősségi rendszer diszfunkcionális működése és a kamarák szolgáltató, szakmai támogató szerepkörének visszaszorulása.

A törvény kiindulási pontja: az Országgyűlés és a Kormány elismeri a hivatásrend képviselőinek szakmai önkormányzathoz való jogát és őket partnernek tekinti az egészségügy működtetésében, ellentétben a korábbi gyakorlattal, amikor is szakma tagjainak „oszd meg és uralkodj” elven alapuló egymással való szembeállítása volt a cél. Ennek elérése érdekében a törvény a következő fő szabályozási elemeket tartalmazza:

- teljes körű kötelező kamarai tagság az egészségügyi szakmai kamarákban,

- teljes körű, független etikai rendszer működtetése a kamarák által, valamennyi hivatásgyakorlót érintően,

- a kamarák szakmai, minőségbiztosítási feladatköre bővül,

- a szakmai kamarák véleményezési jogkörei kiterjesztésre kerülnek.

A szabályozási cél a leghatékonyabban a jelenleg működő szakmai kamarák jogfolytonos működtetése mellett, az Ekt. lehetőség szerinti minimális módosításával érhető el. Így a kötelező tagságra való visszaállás érdekében szükséges intézkedések megtételében is alapozni lehet a folyamatosan működő kamarákra.

-----STARTING---POINT---RESZLETES---

Az 1. §-hoz

A törvény az Ekt. preambulumának módosítására irányul, tekintettel arra, hogy a szabályozási koncepciónak megfelelően a szakmai önkormányzatiságban való részvétellel kapcsolatosan az önkéntesség hangsúlyozása helyett a szakma gyakorlóinak részvételi lehetőségét célszerű kiemelni az egészségpolitika alakításában.

A 2. §-hoz

A törvény valamennyi egészségügyi tevékenységet végző hivatásgyakorlóra kiterjedő, teljes körű, független etikai rendszer működtetését várja el a szakmai kamaráktól, ide értve az etikai anyagi jogi normaalkotást is.

Ennek megfelelően a kamarák kötelező feladatai között nevesíteni szükséges az egészségügyi szakma gyakorlására vonatkozó általános szakmai magatartási-etikai szabályok, azaz a valamennyi kamarai tagra kiterjedő hatályú etikai kódex megalkotásának feladatát és az etikai eljárások lefolytatásának általános kötelezettségét.

A törvény továbbá kiegészíti a kamarai feladatokat, véleményezési jogköröket a következő tárgykörökben:

- a felvételi és képzési szakmánkénti keretszámok meghatározása,

- szakértői részvétel a feltétel nélkül nem elismerhető bizonyítvány, oklevél Magyarországon történő elismerésére irányuló eljárásokban,

- a helyi önkormányzatok és az egészségügyi szolgáltatók közötti, egészségügyi szolgáltatás nyújtására irányuló szerződések tervezetének véleményezése,

- a kamara ajánlásokat ad az egyes egészségügyi szolgáltatók által megállapított díjtételek alsó határaira,

- kötelező továbbképzések szervezőinek tevékenységének minősítése,

- kamarai tagok továbbképzésen való részvételre kötelezése.

A 3. §-hoz

A törvény a MOK, az MGYK és a MESZK specifikus feladatköreit bővíti ki, elsősorban az egyes kamarák véleményezési jogkörei tekintetében. A törvény alapján a kamarák - részletes eljárási szabályok alapján - ismét véleményezik a szakmai alkalmasság tekintetében a vezető állású egészségügyi dolgozók kinevezésére, felmentésre irányuló döntések tervezeteit.

A törvény szerint

- az MGYK szakértőként részt vesz a gyógyszerészi diplomához kötött tevékenység végzéséhez szükséges hatósági engedélyek kiadására irányuló eljárásban,

- a MESZK véleményezési jogot gyakorol az egészségügy területén működő egészségügyi szakdolgozói szakterületeken a szakértői és vizsgaelnöki névjegyzékbe történő felvétel tekintetében.

A jövőben valamennyi kamara szakértőként véleményezi a működési nyilvántartásba vétel nélkül, meghatározott időtartamra és helyszínre (munkahelyre) szóló egészségügyi tevékenységre irányuló kérelmeket.

A kamarák a törvény szerint továbbá véleményezik az egészségbiztosítási szerv és az egészségügyi szolgáltatók közötti általános szerződési feltételeket, valamint az egyedi szerződések azonos feltételeit.

A törvény részletes feltételrendszert állít fel a kamara által elrendelt kötelező továbbképzések tartalmára és a követendő eljárásra.

A 4. §-hoz

A törvény pontosítja, hogy az országos szinten működő elnökség, etikai bizottság, felügyelőbizottság, etikai kollégium, az alapszabályban meghatározott más állandó bizottságok, valamint az országos ügyintéző szerv együtt képezik a kamara országos szervezetét. E rendelkezés hivatott az országos szervezet jogi személyiségének kereteit biztosítani.

A törvény továbbá a kibővült kamarai feladatokra figyelemmel pontosítja az országos elnökség kizárólagos hatáskörébe utalt feladatok körét.

Az 5. §-hoz

A törvény kamarák által megalkotandó etikai kódex elektronikus nyilvánosságára és megismerhetőségére vonatkozó követelményt rögzít.

A 6. §-hoz

A törvény pontosítja a kamarák országos ügyviteli szervének működésére vonatkozó szabályokat. A kamaránál országos ügyviteli szerv (hivatal) működik.

A törvény meghatározza az ügyviteli szerv működésére, a szerv vezetője és helyettese feletti munkáltatói jogkörök gyakorlására vonatkozó szabályokat, valamint képesítési előírásokat is tartalmaz.

A 7. §-hoz

A törvény megállapítja a kamarai tisztségviselők díjazásának felső határát, a szakmai kamara tisztségviselője díjazása nem haladhatja meg a kormánytisztviselőkre vonatkozó bértábla alapján megállapítható (lényegében a helyettes államtitkári fizetésnek megfelelő) összeget.

A 8. §-hoz

A törvény a gyakorlati jogalkalmazási tapasztalatokra figyelemmel a tisztségviselők választására vonatkozó eljárási szabályt pontosítja annak érdekében, hogy az ügyintéző szerv nem tisztségviselő tagját - ha a szerv a betöltött mandátumokra tekintettel működőképes - ne legyen szükséges minden esetben 30 napon belül újraválasztani, ugyanakkor - ha a szerv létszáma a működésképességi határ alá kerül - a törvény alapján valamennyi be nem töltött mandátum tekintetében pótválasztásokat kell tartani.

A 9. §-hoz

A törvény bővíti a kamarai tisztségviseléssel összefüggő összeférhetetlenségi eseteket: kamarai tisztségviselő az ügyviteli szerv foglalkoztatottja vagy hivatalvezető nem lehet, továbbá etikai bizottság, valamint etikai kollégium elnöke, tagja nem állhat etikai büntetés hatálya alatt.

A 10. §-hoz

A kamara érdekképviseleti szerepét erősíti az a rendelkezés, amely a kamarai tisztségviselők számára munkajogi kedvezményeket biztosít.

A 11. §-hoz

A törvény a kizárás etikai büntetés törvénybe iktatására tekintettel pontosítja a kamarai tagsági feltételekre vonatkozó rendelkezést. Ennek alapján nem vehető fel a szakmai kamara tagjai közé a kizárás fegyelmi büntetés jogerőre emelkedésétől számított két évig az, akit a kamarából kizártak.

A 12. §-hoz

A törvény összhangban a kamarák köztestületi funkcióival a kötelező kamarai tagság elvét fogalmazza meg minden szakképesítéshez kötött tevékenységet folytatni kívánó személy vonatkozásában. Ezen általános szabály alól csak két kivételt alkalmaz:

- azon személyi kör tekintetében, akik ideiglenes működési nyilvántartásba vétellel, tevékenységre jogosító engedély kiadásával vagy előzetes bejelentés alapján jogot szereztek arra, hogy a működési nyilvántartásba történő felvétel nélkül egészségügyi tevékenységet végezzenek Magyarországon

- köztisztviselői vagy kormánytisztviselői (a továbbiakban együtt: közszolgálati) jogviszonyban álló, egészségügyi tevékenységet végző személyek esetében, figyelemmel arra, hogy ezt a közszolgálati jogviszonyból, illetőleg a kamarai tagsági viszonyból származó esetenként eltérő érdekeltség, kötelezettség indokolttá teszi.

A törvény az egységes jogalkalmazás érdekében rögzíti továbbá, hogy pro família egészségügyi tevékenység kamarai tagság nélkül is végezhető.

A 13. §-hoz

A törvény az egészségügyi tevékenység helyének megváltoztatása esetén annak bejelentését írja elő a kamarának. A kamarai tagság ugyanis minden esetben a tényleges egészségügyi tevékenységvégzés telephelyéhez kapcsolódik.

A 14. §-hoz

A törvény a jogállami adatvédelmi követelményekre figyelemmel határozza meg a kamara tagnyilvántartásának adattartalmát.

A 15-22. §-hoz

A törvény az etikai normaalkotás és az etikai ítélkezés rendszerét alapvetően átalakítja, megszüntetve a kamarai tagok és nem kamarai tagok etikai felelősségi rendszerének kettősségét. A törvény fenntartja az etikai vétségek két típusát, azaz etikai felelősség egyrészt a szakmai tevékenység végzésére vonatkozó szabályokat tartalmazó kamarai etikai kódex megsértése, másrészt alapszabályban, illetőleg a szakmai kamara más belső szabályzatában foglalt vagy a választott tisztségből eredő kötelezettség vétkes megszegése esetén - ún. belső kamarai etikai ügyekben - állapítható meg.

Szükséges a munkáltatók és a kamarák együttműködésének, kölcsönös tájékoztatási kötelezettségének előírása is, anélkül, hogy az etikai felelősségi rendszer és a munkáltatói fegyelmi, illetve egyéb jogkörök egymástól való függőségi viszonyba kerülnének.

Az etikai eljárások során fő szabály a hivatalbóliság elve, a törvény ugyanakkor a panaszosok számára biztosítja az elfogultsági kifogás és a fellebbezés jogát. Az ex officio elvet a törvény a belső kamarai etikai ügyekkel összefüggésben áttöri, ilyen eljárás kérelemre is indítható.

A törvény különös eljárási szabályokat is megállapít az etikai eljárásokra. A törvényben nem szabályozott eljárási kérdésekben - annak érdekében, hogy az etikai eljárások mindenkor valamennyi kamaránál egységes és korszerű eljárási szabályozás alapján legyenek lefolytathatók - a közigazgatási hatósági eljárás általános szabályairól szóló törvényt kell alkalmazni a hatósági közvetítőre, az eljárási költség viselésére, a költségmentességre és az elektronikus kapcsolattartásra vonatkozó rendelkezések kivételével.

A törvény előírja, hogy az első fokú etikai eljárásban a bizonyítási eljárás keretében tárgyalást kell tartani. Emellett a Ket. szerinti valamennyi bizonyítási eszköz szükség szerint alkalmazható.

A törvény a fentiek mellett bővíti az etikai szankciók körét is a két év alatt elévülő, kirívóan súlyos etikai kötelezettségszegés esetén alkalmazható kizárás büntetéssel. A kizáráshoz a törvény egyhangú etikai bizottsági döntést kíván meg.

A törvény meghatározza továbbá az etikai szankciók elévülésének idejét is annak érdekében, hogy pontosan megállapítható legyen, hogy az egészségügyi dolgozó meddig áll valamely etikai szankció hatálya alatt.

A 23-24. §-hoz

A törvény pontosítja és - az országos felügyelőbizottságban a kormányzati jelenlét biztosításával - megerősíti a szakmai kamarák állami felügyeletének körébe tartozó jogi eszközrendszerre vonatkozó szabályokat.

A 25. §-hoz

A törvény az Ekt. vegyes rendelkezései körében pontosítja, hogy a kamarai tagdíj mértékét az alapszabályban meg kell határozni. A törvény továbbá az egyes kamarák tekintetében meghatározza a kamarai tagdíj maximumát.

A 26. §-hoz

A törvény a jogszabályszerkesztésről szóló 61/2009. (XII. 14.) IRM rendeletnek megfelelően beépíti az Ekt. rövidítését.

A 27-28. §-hoz

A törvény a kötelező kamarai tagságra való átállás érdekében szükséges átmeneti rendelkezéseket állapítja meg.

A kötelező kamarai tagság visszaállítására tekintettel rendelkezni szükséges az új kamarai alapszabály és etikai kódex megalkotásáról. A fenti cél érdekében soron kívüli kamarai választások alapján összehívandó küldöttgyűlés megtartását, valamint az ügyintéző szervek és tisztségviselők megválasztását is előírja a törvény. A kamarák újjáalakulását a hivatalban lévő ügyintéző szerveknek és tisztségviselőknek kell lebonyolítaniuk.

A törvény akként rendezi az Állami Népegészségügyi és Tisztiorvosi Szolgálat keretében működő Megyei Etikai Tanácsnál (MET), valamint az Országos Etikai Tanácsnál (OET) folyamatban lévő ügyek kérdését, hogy ezeket az ügyeket lehetőség szerint 60 napon belül le kell zárni, ennek hiányában az illetékes kamarai etikai szervhez kell áttenni. A MET-ek és az OET-ek feladatkörük megszűnésére tekintettel a törvénnyel megszüntetésre kerülnek.

A 29. §-hoz

A törvény az egészségügyért felelős miniszternek ad felhatalmazást a kötelező továbbképzés szervezője tevékenységének rendszeres minősítésére, a minősítés közzétételére és a minősítés alapján megtehető javaslattételre vonatkozó részletes szabályok megállapítására.

A 30-31. §-hoz

A törvény jogtechnikai pontosításokat tartalmaz, valamint összhangba hozza az Ekt. és a bírósági végrehajtásról szóló 1994. évi LIII. törvény szövegét az egyéb módosításokkal.

-----STARTING---POINT---VEGE---

A 32-33. §-hoz

A hatálybaléptető és hatályon kívül helyező rendelkezéseket tartalmazza. Az etikai kódexek megalkotásának a kamarákhoz történő telepítésére tekintettel szükséges a szakmai etikai szabályokat jelenleg tartalmazó jogszabály, az egészségügyi dolgozók rendtartása kiadására vonatkozó felhatalmazó rendelkezések hatályon kívül helyezése. A jogalkotásról szóló 2010. évi CXXX. törvény 13. §-a arról is rendelkezik, hogy a felhatalmazó rendelkezés hatályon kívül helyezése esetén - kivéve, ha egyidejűleg a tárgykör szabályozására új felhatalmazó rendelkezést alkottak - a hatályon kívül helyezésről rendelkező jogszabályban kell intézkedni a végrehajtási jogszabály hatályon kívül helyezéséről. Erre tekintettel a törvény hatályon kívül helyezi az egészségügyi dolgozók rendtartásáról szóló 30/2007. (VI. 22.) EüM rendeletet.

A 34. §-hoz

A törvény az Eütv. működési nyilvántartási szabályait összhangba hozza a kamarai szabályozás változásaival.

A 35. §-hoz

A jellemzően betegek ellátásával összefüggő, betegek által tett panaszra induló etikai ügyek elbírálása során a tényállás tisztázásához elengedhetetlenül szükséges az adott üggyel kapcsolatba hozható egészségügyi dokumentációban szereplő adatok kezelése.

Ennek érdekében szükséges a jelenleg hiányzó adatkezelési felhatalmazás biztosítása az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvényben.

A 36-38. §-hoz

A módosítás összhangot teremt az aktív korúak ellátásával és az annak keretében megállapítható pénzbeli szociális ellátásokkal összefüggésben január 1-jén bekövetkezett változások és az egyéb törvényi jogszabályhelyek fogalomhasználata tekintetében.