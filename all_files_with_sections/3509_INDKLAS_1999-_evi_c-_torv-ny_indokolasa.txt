1999. évi C. törvény indokolása

az Európai Szociális Karta kihirdetéséről

Indokolás

Az emberi jogok és alapvető szabadságjogok az Európa Tanács legjelentősebb munkája eredményeként az Emberi Jogok Európai Egyezményében, valamint a szociális és gazdasági jogokra vonatkozóan az 1961. október 8-án, Torinóban aláírt és 1965. február 26-án hatályba lépett Európai Szociális Kartában jelennek meg. Az Amszterdami Szerződéssel módosított Európai Közösséget létrehozó szerződés Szociális rendelkezések fejezetének 136. cikke kifejezetten előírja, hogy a Kartában meghatározott szociális jogok figyelembe vételével kell a fejezetben meghatározott célokat megvalósítani. Ezen cél elérése érdekében közösségi jogszabályok is alkothatók. A Karta megerősítése egyidejűleg az Európai Unió szociálpolitikai célkitűzéseihez történő csatlakozásunkat is elősegíti.

A Karta I. része 19 pontban határozza meg, hogy milyen szociális jogokat kell megvalósítani, ezek olyan elvek, amelyekkel ellentétes intézkedéseket a részes államok nem hozhatnak, illetve olyan célok, amelyek megvalósítására minden eszközzel törekedniük kell.

A II. rész 19 olyan cikket tartalmaz, amely meghatározza a részes államok feladatait a szerződés által biztosított jogok megvalósítása érdekében.

Az Országgyűlés döntésének megfelelően a Magyar Köztársaság vonatkozásában - a Karta 20. cikk 1. bekezdésének b) és c) pontjában foglalt rendelkezéseivel összhangban - a II. rész kötelező alkalmazása az alábbi cikkekre terjed ki:

1. cikk - A munkához való jog,

2. cikk - Az igazságos munkafeltételekhez való jog,

3. cikk - A biztonságos és egészséges munkafeltételekhez való jog,

5. cikk - Szervezetalakítási jog,

6. cikk - A kollektív alkuhoz való jog,

8. cikk - A dolgozó nők védelemhez való joga,

9. cikk - A pályaválasztáshoz szükséges tájékozódáshoz való jog,

11. cikk - Az egészség védelméhez való jog,

13. cikk - A szociális és egészségügyi segítségre való jog,

14. cikk - A szociális jóléti szolgáltatásokból való részesülés joga,

16. cikk - A család joga a szociális, jogi és gazdasági védelemre,

cikk - Az anyák és gyermekek joga szociális és gazdasági védelemre.

A szociális és egészségügyi segítséghez való jogot biztosító 13. cikk 4. bekezdése rendelkezik arról, hogy a cikkben meghatározott jogokat az 1953. december 11-én Párizsban aláírt Szociális és Orvosi Ellátásról szóló európai egyezményből (a továbbiakban: Párizsi Egyezmény) eredő kötelezettségeknek megfelelően kell alkalmazni.

A Karta Függeléke meghatározza, hogy azok a kormányok, amelyek nem részesei a Párizsi Egyezménynek, azzal a feltétellel erősíthetik meg a Karta vonatkozó rendelkezését, ha a többi szerződő fél állampolgárai részére az említett egyezmény rendelkezéseivel összhangban lévő bánásmódot nyújtják.

Magyarország nem részese az egyezménynek, ugyanakkor a Karta 13. cikkéből adódóan objektív végrehajtási kötelezettségünk keletkezik. A 13. cikkben foglaltakra tekintettel alkalmazott Párizsi Egyezményt a törvény melléklete tartalmazza.

A IV. rész rendelkezik a Karta ellenőrzési mechanizmusáról.

A Kartát az Országgyűlés 48/1999. (VI .3.) OGY határozatával erősítette meg. A Karta a Magyar Köztársaság vonatkozásában 1999. augusztus 7-én lépett hatályba.

Az Alkotmány és a Jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.