1996. évi LV. törvény indokolása

a vad védelméről, a vadgazdálkodásról, valamint a vadászatról

-----STARTING---POINT---ALTALANOS--- 

A javaslat a vad védelméről, a vadgazdálkodásról és a vadászatról szóló átfogó szabályozásban fő célnak tekinti a hazai vadon élő vadászható állatfajok és élőhelyük védelmét, biológiai sokféleségű, természetes állapotban való fennmaradását, mely csak úgy érhető el, ha a társadalom egésze, illetve az egyén is felismeri ennek jelentőségét, és alkalmazkodik e kívánalmak megvalósulásához. A vadászati jog gyakorlása, illetve hasznosítása a vad védelmét hangsúlyozó jogi rendszer keretei között valósítható meg, figyelemmel arra, hogy e tevékenység természeti környezetben való végzésével a vad populációinak alakulása kedvező irányban befolyásolható.

A javaslat fontos indoka a vadászati jog tulajdonának és ezzel együtt a vadászati jog hasznosításának, illetve gyakorlásának új alapokra helyezése. A javaslat a vadászati jogot a vadászterület földtulajdonjogának elválaszthatatlan részévé teszi. Az 1970. évi 28. törvényerejű rendelettel megállapított 1961. évi VII. törvény (a továbbiakban: Erdőtörvény) IX. Vadgazdálkodás fejezete törvényi szabályozása túlhaladottá vált, illetve nem követi azt a fejlődést, amely a vadgazdálkodás, a vadászat és a természetvédelem kapcsolatában végbement, és amelynek szabályozása - az európai jogrendszerek szabályozásához is igazodóan - új követelményeket támaszt.

A hatályos jogi szabályozás szerint a vadászati jog az ország egész területén az államot illeti, és hasznosításáról az állam nevében a földművelésügyi miniszter köteles gondoskodni. A tulajdonviszonyok jellegének megváltozásával, illetve a magántulajdon kialakulásával megváltozik az államnak a gazdasági élet igazgatásával, szervezésével összefüggő szerepe. Az állam vadászati jogának hasznosítása, a vadászati jognak a föld tulajdonjogától - illetve ezáltal a mezőgazdasági termelést és az erdőgazdálkodást folytató földtulajdonostól való - elkülönülése hosszabb ideje gazdasági jellegű feszültséget okoz és akadályozza a rendszer működőképességét.

A vadászati jogot az Európai Unió tagállamainak túlnyomó része szintén a földtulajdonjog alapján hasznosítja. Hazánkban az 1945. évi 4640. számú ME rendelet választotta el a vadászati jogot a földtulajdonjogtól és az államra bízta.

A javaslatban megjelölt időpontban az állam vadászati joga megszűnik mindazokon a vadászterületeken, amelynek nem tulajdonosa, és ezzel egyidejűleg érvényüket vesztik az államot megillető vadászati jog átengedéséről szóló engedélyek, haszonbérleti szerződések, üzemi kezelés kijelöléséről szóló határozatok. A földtulajdonnal rendelkezők számára lehetővé válik, hogy a vadászati hatóság által vadászterületté nyilvánított területen önállóan - ha ennek feltételei fennállnak - vagy társult formában döntsenek a vadászati jogosultságukról. A magántulajdon általánossá válásával így megteremtődik annak alapja, hogy a vadászterületen gazdálkodói tevékenységeit a földtulajdonos összehangolja, figyelemmel a természetvédelmi követelményekre. A vadászterület tulajdonosa vagy a vadászterület tulajdonosainak közössége határozhat arról, hogy a vadászati jogok gyakorlását átadja haszonbérleti díj ellenében, ez esetben a haszonbérlőt illetik meg a vadászati joggal együttjáró jogosultságok és kötelezettségek.

Az állam megváltozott szerepében a jogi szabályozás keretében határozza meg a vadászati jog gyakorlásához, illetve vadgazdálkodáshoz, vadászathoz kapcsolódó felelősségi szabályokat és a vadászati hatósági ellenőrzés eszközével érvényesíti a vadon élő állatfajok védelmére, a vadgazdálkodás szakszerűségére és a vadászat biztonságára vonatkozó előírások betartását. A kormányzati munkamegosztás keretében a földművelésügyi miniszter meghatározza az egyes vadgazdálkodási térségek vadgazdálkodásának tendenciáit, az ott élő vadászható állatfajok populációinak és élőhelyének kezelésével kapcsolatos feladatokat, és erdő esetében összehangolja a tervet a térségre vonatkozó erdőtervekkel is.

A javaslat hiányt pótol a vad védelméről, a vadgazdálkodásról, valamint a vadászatról szóló önálló törvényi szabályozással. A Polgári Törvénykönyvnek a vad állami tulajdonáról és a vadászterületen elejtett, elfogott vagy elhullott vad tulajdonszerzéséről szóló törvényi szabályain kívül az Erdőtörvény IX. fejezete mindössze néhány keretjellegű szabályt tartalmaz a vadgazdálkodásról és a vadászatról.

A vadászati jog tulajdonjogi kérdései számos olyan hiányt pótló szabály megalkotását indokolják - mint például a vadászati jogosultságok és kötelezettségek meghatározása, a vadászati jog önálló vagy társult hasznosítása, vadaskert létesítése, vadvédelmi hozzájárulás jogintézménye, vadvédelmi bírság, vadászati haszonbérleti szerződések hatósági jóváhagyása -, amely csak törvényi szintű szabályozásban lehetséges. Az erdőről és az erdő védelméről szóló törvény megalkotásával egyidejűleg elérkezett annak ideje, hogy a vad védelméről, a vadgazdálkodásról, valamint a vadászatról átfogó, önálló szabályozás jöjjön létre.

-----STARTING---POINT---RESZLETES---

I. Fejezet

Bevezető rendelkezések

Az 1-27. §-hoz

A javaslatnak a törvény tárgyával összefüggő rendelkezése összefoglalását adja a szabályozás körének, figyelemmel a törvény céljára, majd a vad fogalmát határozza meg azzal, hogy a vadászat gyakorlása, illetve a vadgazdálkodás szabályozása számára csak az a vadon élő állat tekinthető vadnak, amelyet jogszabály vadászhatónak minősít.

A javaslat hiányt pótol azzal, hogy meghatározza mindazokat a jogokat és kötelezettségeket, amelyek a vadászati jog tartalmát jelentik, e kötelezettségek és jogok között elsőként jelöli meg - fontosságára tekintettel - a vad, valamint élőhelyének védelmét.

A javaslat a vad védelméhez és biztonságos fennmaradásához kötődő nemzeti érdeknek megfelelő jogi garanciák alapján a jelenlegi kizárólagos állami vadászati jog intézményétől eltérően a vadászati jogot a vadászterület földtulajdonjogához rendeli, mint az önálló vadászterület tulajdonjogához kötődő vagyoni értékű jogot.

A vadgazdálkodásra vonatkozó garanciális szabályok érvényesülésében a vadászterületnek való megfelelés előfeltétele e jognak.

A vadászati joggal kapcsolatos kötelezettségeket és jogokat a törvényben foglalt keretek között, és a kapcsolódó külön jogszabályokban előírtakkal összhangban kell gyakorolni, illetve teljesíteni.

A javaslat a vadászati jogosult fogalmát a vadászati joggal való rendelkezési lehetőségek szerint határozza meg úgy, hogy a tulajdonos önálló, illetve a tulajdonok társult közössége mellett a vadászati jog haszonbérbeadása esetén a haszonbérlő jogosultságát ismeri el.

A vadászati hatóság által nyilvántartásba vett jogosult - ide értve a haszonbérlőt is - felel a törvényben foglalt kötelezettségek teljesítéséért.

A javaslat a vadászterület kialakítása során érvényre juttatandó legfontosabb vadgazdálkodási szakmai szempontokat veszi sorra. Ezzel is érvényesíteni kívánja a vadállomány fenntartásához, fejlesztéséhez kötődő nemzeti érdekeket. Nem lehet vadászterületként figyelembe venni - azaz a vadászat sem gyakorolható - általában a nem mező-, vagy erdőgazdálkodási rendeltetésű, ezekből kivett, illetve így bekerített, valamint lakóterületeken.

A Ptk. 128. §-ának (2) bekezdése úgy rendelkezik, hogy a vadászterületen elejtett, elfogott, illetőleg elhullott vad, a vadászatra jogosult tulajdonába kerül. A javaslat átveszi és kiegészíti a Ptk-nak a vad tulajdonjogára vonatkozó rendelkezéseit, de nem érinti a vad állami tulajdonáról szóló rendelkezést. Ezzel egyidejűleg azonban elismeri a vadaskertben, valamint vadasparkban jogszerűen tartott vadra a jogosult tulajdonjogát. A vad állami tulajdonjogára vonatkozó szabályozás szoros összefüggésben van a vadászatra jogosult fokozott kártérítési felelősségével.

A törvényjavaslat előkészítése során felvetődött e javaslattal szemben a vad tartozzon a gazdátlan dolog közé. Ez azonban a Ptk. rendelkezéseivel ellentétes, mivel a Ptk. 127. §-a csak a személyi tulajdon szokásos tárgyaira ismeri el a fogalmat és a vad e körön kívül esik.

A javaslat részletesen meghatározza a vadászati jog gyakorlásának, hasznosításának formáit és kimondja, hogy a vadászati jog hasznosításának minősül annak haszonbérbeadása is. E tárgykörben rendelkezik a különböző tulajdoni szerkezeteknek megfelelő formákról és az azok kialakításában követendő szabályokról is.

A kialakítandó vadászterületen lévő földtulajdonosok érdekeinek összehangolását szolgálja az a rendelkezés, miszerint a vadászterület kialakításáról szóló határozatot csak valamennyi földtulajdonos javaslatban meghatározott képviseleti rendjének megfelelően és ennek intézményes kereteit biztosítva kell meghozni. A kialakítandó vadászterületen külön-külön az 30 hektárt el nem érő földtulajdonosok képviseletére, amennyiben a döntéshozatal meghatározott folyamatában megadott időpontig közös képviselőjükről másképp nem gondoskodnak, a jognyilatkozatokat a tulajdonosok törvényes képviselőjeként az érintett települési önkormányzat jegyzője jogosult megtenni.

A jognyilatkozatok a feleket a haszonbérleti szerződés lejártáig vagy a vadgazdálkodási üzemterv lejártáig kötik.

A javaslat a vadászati jog haszonbérletére alkalmazandó szabályokban a Ptk-nak a mezőgazdasági haszonbérletre vonatkozó szabályait a sajátosságokból következő eltérésekkel vezeti be. A vadászati lehetőség nem áll korlátlanul rendelkezésre, amelyből következően a haszonbérlők köréből a javaslat kizárja a természetes személyt. Haszonbérlőnek ismeri el a javaslat a jelenleg is erre a célra alakult egyesületet vagy a kizárólagosan belföldi tulajdonú - a kapcsolódó tevékenységek szerint részletesen meghatározott - gazdasági társaságot, továbbá a vadásztársaságok érdekképviseleti szervét. Ezzel összefüggésben a javaslat fontos célkitűzése az, hogy egy haszonbérlő legfeljebb egy vadászterület vadászati jogát veheti bérletbe.

A javaslat meghatározza azon tartalmi elemeket, amelyeket a vadászati jog haszonbérletére vonatkozó szerződéseknek tartalmazni kell, valamint rendelkezik az alhaszonbérlet tilalmáról, a felmondási okokról és a jogutódlással kapcsolatos alkalmazandó szabályokról.

A haszonbérleti szerződés érvényességéhez a vadászati hatóság jóváhagyása szükséges, amelynek feltételeit a javaslat előírja. A vadászati hatóság megtagadja azokat a jóváhagyásra benyújtott szerződéseket, amelyben a vadászterületen egy vadászra nem jut száz hektár vadászterület hányad, a vadgazdálkodási üzemterv végrehajtása nem biztosítható, továbbá a haszonbérleti díj a vadászterület vadállományának összetételéhez és hasznosításához viszonyítva nem reális. A vadászati hatóság a 100 hektáros szabálytól eltérhet, amennyiben a vadászati jog szakszerű gyakorlása vagy hasznosítása egyébként biztosítható.

A vadászterület határának kialakítása során elsődlegesen a vad életfeltételeinek biztosítására kell figyelemmel lenni. A javaslat ennek megfelelően fő szabályként határozza meg a vadászterület legkisebb terjedelmét és az egyéb szükséges feltételeket, valamint az eljárásban követendő rendet.

A javaslat a természeti környezetben és a vadállományban is meglévő sajátosságokra és egyéb szempontokra tekintettel az egyes vadászterületeket rendeltetésük szerint kívánja besorolni.

A javaslat a sajátosságokra tekintettel külön meghatározza a vadaskert és vadaspark fogalmát, melyre jelenleg jogi szabályozás nincs. A vadaskert, illetve vadaspark létesítésénél a földre, az erdőre, valamint környezet- és természetvédelemre vonatkozó jogszabályokra is tekintettel kell lenni. E létesítményeket a jogosult kérelmére a földművelésügyi miniszter - a természetvédelem alatt álló terület esetében az érdekelt miniszterrel egyetértésben - határozatban engedélyezi.

A vadászati hatóság a vadászterületekről köteles nyilvántartást vezetni, ezért a javaslat tartalmazza azokat az adatokat, határozatokat, amelyek a nyilvántartás részét képezik.

A javaslat a vadászati jog gyakorlásával összefüggésben kivételes lehetőséget ad a vadászati hatóság részére a kényszerhasznosítás elrendelésére, melyet az érintett tulajdonosok költségére végezhet el.

II. Fejezet

A vad és élőhelyének védelme

A 28-39. §-hoz

A javaslat a vad, valamint élőhelyének védelme általános szabályai között összefoglalja azokat vad fennmaradását veszélyeztető körülményeket, amelyek megelőzésében nemcsak a vadász, hanem mindenki köteles közreműködni. A vadászatra jogosult esetében külön is meghatározottak azok a kötelezettségek, amelyek a vadászterületen élő vadállomány fenntartásához és őrzéséhez szükségesek.

A javaslat összefoglalja a vadászati tilalmakat, amelyeket a vad és élőhelyének védelme érdekében kötelező betartani.

A javaslat szerint a vadászati idényeket a földművelésügyi miniszter a természetvédelemért felelős miniszterrel egyetértésben naptári időszakra állapítja meg.

A vadászati hatóság részére a javaslat lehetőséget ad arra, hogy rendkívüli esetekben (járványveszély, vadkárosítás stb.) az idényt egyes vadászterületeknél hosszabb, vagy rövidebb időszakban megállapítsa, vagy a vadászati idényen belül is korlátozást rendeljen el, továbbá egyes vadfajok túlszaporodása miatt rendkívüli vadászatot engedélyezzen.

A vadászati hatóság vadászati kíméleti területnek nyilváníthatja a vadászterület részét, vagy egészét, ha a vad védelme, a termés védelme továbbá az emberi környezet nyugalma és biztonsága másként nem érhető el. Vadászati kíméleti területen tilos vadászni mindaddig, amíg a vadászati hatóság a tilalmat fel nem oldja.

III. Fejezet

Vadgazdálkodás

A 40-55. §-hoz

A javaslat a jelenlegi szabályozás szerint javasolja törvényerőre emelni a vadgazdálkodási tevékenységben követendő tervezési rendszert. Mindezt a vadászati jog szakszerű hasznosítása, a vad és élőhelyének védelme, az egyes hasznosítási formák közötti összhang érdekében szükséges törvényi szinten szabályozni. A javaslat részletesen ismerteti a tervezés szintjeinek egymásra épülését, a tervezésben való kötelezettségeket, a tervek kötelező tartalmi előírásait.

A körzeti vadgazdálkodási terv kiadásáról a földművelésügyi miniszter gondoskodik, melynek kiadásánál erdő esetén figyelembe veszi a körzeti erdőterv adatait.

A vadgazdálkodási tervek, illetve az egyéb kötelező nyilvántartások adatai országos rendszerzése, a vadgazdálkodás egységes szempontjai kialakítása és érvényesítése érdekében Országos Vadgazdálkodási Adattár létrehozása szükséges.

A javaslat a vadászterületeken folyó gyakorlati vadvédelmi, vadgazdálkodási és vadászati tevékenységek szakszerűsége érdekében kötelezővé teszi azt, hogy minden megkezdett 3000 hektár nagyságú vadászterület után hivatásos vadász foglalkoztatását. A javaslat a hivatásos vadászok hatósági nyilvántartására az eskü kivételére a hivatásos vadászok vadgazdálkodási és vadállomány őrzési feladataira részletes szabályokat állapít meg.

IV. Fejezet

A vadászat

Az 56-74. §-hoz

A javaslat új elemként határozza meg azt, hogy ki lehet vadász. A vadászat gyakorlásának személyi feltételeiben a javaslat alapvetően a jelenlegi szabályozást egységesítve a vadászjegy vagy vadászati engedély meglétét írja elő. E két hatósági engedély fogalmi elkülönítése különösen fontos, mert ezek a vadászati jog hasznosításának eltérő módjaihoz kapcsolódnak. A vadászjegy a vadászatra jogosultat vagy tagját, alkalmazottját jogosítja a vadászat gyakorlására, míg a vadászati engedély a vadászatra jogosulttal bérvadászati szerződést kötött hazai vagy külföldi természetes személyt jogosítja a vadászatra. Mindkét hatósági engedélyhez a vadgazdálkodással és vadászattal összefüggő személyi feltételek megléte szükséges. A vadász a vadászat során mindig köteles magánál tartani azokat az engedélyeket, amelyek alapján a hatóság a jogosultságát ellenőrizni tudja.

A javaslat vadvédelmi, természetvédelmi és állatvédelmi szempontoknak megfelelően, a nemzetközi konvenciókkal is összhangban a vadászat során alkalmazható vadászati eszközökre, ezek használati módjaira részletező előírásokat fogalmaz meg.

A vadászat során követendő legfontosabb biztonsági követelményeket jelenleg törvényi szintű szabályozás nem tartalmazza. A javaslat a vadfajok sajátosságainak megfelelően rendszerezi az engedélyezett és tiltott vadászati formákat és módokat, a vadászlőfegyver kezelésének legfontosabb szabályait. A javaslat a jogosultat teszi felelőssé a vadászat rendjének megtartásáért.

A javaslat törvényi szintű szabályozást tart indokoltnak a vadászati hatósági engedélyek kötelező és lehetséges visszavonására. A javaslat előírja, hogy a vadász részére - szakirányú képesítés hiányában - csak az állami vadászvizsga újbóli letétele után adható ismételten vadászjegy.

A trófeás vad vadászatában a szakszerűségi szempontokat - a vadállomány magas genetikai és gazdasági értékére is tekintettel - kiemelt jelentőséggel szükséges kezelni. Ezért a trófeás vad elejtését a vadászati hatóság minősíti, a nemzetközi rendszer szerint pontozza és a trófeabírálat rendszerében a vadállományokról adatokat vezet, szakmai értékeléseket készít. A trófeabírálat során megállapított adatok, illetve minősítés alapját képezik a szakszerűtlen elejtéshez kapcsolódó vadgazdálkodási bírság megállapításának.

V. Fejezet

Felelősség a vadkárért, a vadászati kárért, valamint a vad elpusztításával okozott kárért

A 75-81. §-hoz

A javaslat szabályozza a vad által okozott kár megtérítésének módját. A vadkárt meghatározott vadfajok körében azok életmódjából eredően a mező- és erdőgazdálkodásban és néhány különösen kárveszélyes kultúrában ismeri el. A kártérítésben fő szabályként annak a kötelezettségét írja elő, aki a kárt okozó vad vadászatára jogosult, és akinek a vadászterületén a kár bekövetkezett, illetve akinek a vadászterületéről a vad kiváltott. A javaslat új eleme a vadászati kár - mint a vadászat gyakorlása során a résztvevő személyek által okozott kár, valamint a vad elpusztításáért okozott kár - törvényi meghatározása.

VI. Fejezet

A vadvédelmi hozzájárulás, a vadgazdálkodási, valamint a vadvédelmi bírság

A 82-85. §-hoz

Új rendelkezés - a törvényi koncepcióból is következően - a megnövekedő állami vadvédelmi, vadgazdálkodási feladatok ellátásához a vadvédelmi hozzájárulás intézményének bevezetése.

A javaslat tartalmazza a vadgazdálkodási bírság jogintézményeinek szabályait. A vadgazdálkodási bírság a jogosultat sújtja, ha az általa, vagy hozzájárulásával szervezett vadászaton szakszerűtlen, vagy jogosulatlan vadászat történik. A vadgazdálkodási bírság mértéke a cselekmény súlyától függően egymillió forintig is terjedhet. A vadvédelmi bírság a föld használóját, a szakszerűtlenül vadászó vadászt és azokat a személyeket sújtja, akik a vadat szándékosan, vagy tiltott módon veszélyeztetik, továbbá, akik jogosulatlanul vadásznak. A vadvédelmi bírság mértéke tízezer forinttól százezer forintig terjedhet.

VII. Fejezet

A vadászati igazgatással összefüggő állami feladatok és hatáskörök

A 86-95. §-hoz

A javaslat a kormányzati munkamegosztásnak megfelelően határozza meg a vadászati igazgatással összefüggő feladatokat és hatásköröket a vadászati igazgatás szervezetét, a vadászati felügyelők hatósági feladatait.

Az állami feladatok ellátásához rendelt pénzügyi forrásokat elsősorban a vad és élőhelyének védelmének támogatására javasolja fordítani.

-----STARTING---POINT---VEGE---

VIII. Fejezet

Záró rendelkezések

A 96-100. §-hoz

A javaslat a törvény hatálybalépését 1997. március 1. napjában jelöli meg. A javaslat a helyi önkormányzatokról szóló 1990. évi LXV. törvénynek a vadászati bevételekre vonatkozó rendelkezéseit módosítja, összhangban a javaslat 12. § c) pontjában foglalt szabályozással. Az 1990. évi LXV. törvény módosítása előfeltétele a vadászati jog földtulajdonjoghoz kötésének. Az átmeneti rendelkezések szerint az államot megillető vadászati jog átengedéséről szóló minden megállapodás, határozat, valamint haszonbérleti szerződés 1997. március 1. napján érvényét veszti.