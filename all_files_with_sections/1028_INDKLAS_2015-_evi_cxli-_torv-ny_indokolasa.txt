2015. évi CXLI. törvény indokolása

a személyi jövedelemadóról szóló 1995. évi CXVII. törvény és az adózás rendjéről szóló 2003. évi CXII. törvény módosításáról

-----STARTING---POINT---ALTALANOS--- 

A törvény a személyi jövedelemadóról szóló 1995. évi CXVII. törvényt és az adózás rendjéről szóló 2003. évi XCII. törvényt módosítja annak érdekében, hogy az adóazonosító jelnek a családi adókedvezmény igénybevételével összefüggő - a hatályos szabályok szerint 2016. január 1-jétől - kötelező használata a kellő felkészülési idő biztosítása érdekében egy évvel későbbre tolódjon. Egyidejűleg kötelezi az adóhatóságot arra, hogy a magánszemélyek kapcsolódó adminisztrációs terheinek csökkentése érdekében hivatalból képezze meg azon 25 év alatti állampolgárok adóazonosító jelét, akik még nem rendelkeznek ilyennel.

-----STARTING---POINT---RESZLETES---

Az 1. §-hoz

A családi kedvezmény érvényesítése folyamatában az adóazonosító jel kötelező használatának előírását a kellő felkészülési idő biztosítása érdekében indokolt egy évvel elhalasztani. A törvény ezért módosítja az adóazonosító jel kötelező használatához kapcsolódóan korábban beiktatott átmeneti rendelkezést úgy, hogy az adóazonosító jelet a családi kedvezmény érvényesítéséhez csak a 2016. évről 2017-ben elkészítendő adóbevallásban, munkáltatói adómegállapításban, valamint a 2017. évben adott adóelőleg nyilatkozatokban kell kötelezően alkalmazni. Ezen időpontot megelőzően adóazonosító jel hiányában továbbra is elegendő az eltartottak, kedvezményezett eltartottak természetes személyazonosító adatainak és lakcímének megadása.

A 2. §-hoz

A 2016-os adóévről szóló bevallásban, munkáltatói elszámolásban a családi adókedvezmény kizárólag akkor érvényesíthető, ha az eltartottak, kedvezményezett eltartottak - a magzat kivételével - adóazonosító jele a nyilatkozaton szerepel. Az állami adóhatóság a 2005. december 31. napja után született gyermekek részére a polgárok személyi adatainak és lakcímének nyilvántartását kezelő központi szerv adatszolgáltatása alapján az adóazonosító jelet hivatalból képzi meg. A 2006. január 1. napja előtt született magánszemélyek, akik még nem rendelkeznek adóazonosító jellel és adóigazolvánnyal, a hatályos jogszabályi rendelkezések szerint nyomtatványon igényelhetik azokat. A törvény értelmében az állami adóhatóság - a polgárok személyi adatainak és lakcímének nyilvántartását kezelő központi szerv adatszolgáltatása alapján - az adóazonosító jelet hivatalból megképzi és az adóigazolványt hivatalból kiállítja azon magánszemélyek részére, akik 2016. december 31-éig nem töltötték be a 25. életévüket.

-----STARTING---POINT---VEGE---

A 3. §-hoz

Hatályba léptető rendelkezés.