2016. évi XLV. törvény indokolása

a Nemzeti Gazdasági és Társadalmi Tanácsról szóló 2011. évi XCIII. törvény módosításáról

-----STARTING---POINT---ALTALANOS--- 

A Nemzeti Gazdasági és Társadalmi Tanácsról szóló 2011. évi XCIII. törvény (a továbbiakban: NGTT törvény) módosítására a törvény egyes rendelkezései közötti koherencia megteremtése és a Nemzeti Gazdasági és Társadalmi Tanács (a továbbiakban: Tanács) megfelelő működésének fenntartása miatt van szükség.

Az NGTT törvény legfőbb szempontjai a nyitottság, az egyszerűsítés, átláthatóság és a széles körű konzultáció, amely magában foglal olyan társadalmi egységeket is, amelyek korábban nem vettek részt intézményesített egyeztetéseken. A módosítás azért is szükséges, hogy a Tanács az alapelveknek megfelelően képes legyen minden érintett gazdasági szereplő és társadalmi csoport érdekeit megjeleníteni és becsatornázni.

E célt szem előtt tartva módosítás útján kibővítésre kerül a Tanács a hazai művészeti élet képviselőivel, akik új oldalt alkotnak.

Az NGTT törvény nem határolja el egyértelmű módon a Tanács tevékenységében részt vevő tagszervezetekre és ezek delegáltjaira, képviselőire vonatkozó rendelkezéseket.

Az NGTT törvény rendelkezik arról, hogy a Tanács tagjainak megbízatása négy évre szól, azonban a Tanács megbízatásának megújítására vonatkozóan nem ad a jogalkalmazás szempontjából megfelelő szabályozást.

Az NGTT törvény 6. § (2) bekezdése szerint a Tanács soros elnökét adó oldalak három havonként követik egymást. Ezen rendelkezés gyakorlati alkalmazása során problémaként merült fel a tagok részéről, hogy a soros elnök nem tudja hatékonyan ellátni az NGTT törvényben foglalt feladatait a soros elnökségre meghatározott túlzottan rövid idő alatt, ezért módosítást követően a soros elnökség időtartam három hónapról hat hónapra emelkedik.

A Tanács döntéseinek szakszerű végrehajtása érdekében a módosítás alapján kerül sor az elnökség felállítására is, amelynek tagjai az aktuális soros elnök, a soros elnökségben őt közvetlenül megelőző és az utána következő leendő soros elnök.

A módosítás lehetőséget kíván biztosítani a Tanácsnak, hogy az éves plenáris ülések számát saját maga határozza meg, ezért a hatályos NGTT törvényben írt legalább négy plenáris üléssel szemben a módosítás után az NGTT törvény csupán két plenáris ülés megtartását írja elő.

-----STARTING---POINT---RESZLETES---

Az 1. §-hoz

Az NGTT törvény egyik legfőbb szempontja a széles körű konzultáció, amely magában foglal olyan társadalmi egységeket is, amelyek korábban nem vettek részt intézményesített egyeztetéseken. A művészet hazai és határon túli magyar képviselőinek a Tanács munkájába való bekapcsolódása szélesebb körű konzultációt tesz lehetővé.

A 2. §-hoz

A 4. § (1) bekezdés 1. pont c) alpontjának törlése indokolt, részint mert jelen törvény célja a nemzeti gazdasági és társadalompolitikai stratégiák megvitatásának elősegítése, részint pedig a Magyarországon működő külföldi és vegyes kamarák fogalma jogszabályban nem definiált. A jelenleg hatályos 4. § (1) bekezdés 1. pont d) alpontját pontosítani szükséges, mert az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Civiltv.) a társadalmi szervezet fogalmát kivezette a jogrendszerből. A civil szervezet a Civiltv. alkalmazásában a civil társaság, a Magyarországon nyilvántartásba vett egyesület - a párt, a szakszervezet és a kölcsönös biztosító egyesület kivételével - továbbá a közalapítvány és a pártalapítvány kivételével az alapítvány [Civiltv. 2. § (6) bekezdése].

A 4. § (1) bekezdés 4. pontjában a Magyar Tudományos Akadémia, a Magyar Rektori Konferencia és a Magyar Közgazdasági Társaság delegáltjai esetében pontosításra került az egyes szervezetek által delegálható képviselők száma. A jelenleg hatályos 4. § (1) bekezdés 4. c) pontjában a „kijelölt” kifejezés helyébe a „delegált” kifejezés lép a szöveg egységesítése céljából.

A 4. § (1) bekezdés 5. pontjában a Tanács kiegészül a művészet hazai és határon túli magyar képviselőinek oldalával. A módosítás azért szükséges, hogy a Tanács az alapelveknek megfelelően képes legyen minden érintett gazdasági szereplő és társadalmi csoport - így az összmagyar művészeti élet - érdekeit is megjeleníteni és becsatornázni. A művészet hazai és határon túli magyar képviselőinek a Tanács munkájába való bekapcsolódása szélesebb körű konzultációt tesz lehetővé.

A 4. § (1) bekezdés 6. pontjában az egyházi oldal képviselőire történő hivatkozás hatályosításra került.

A 4. § (2) bekezdésében az NGTT törvény rendelkezik arról, hogy a Tanács tagjainak megbízatása négy évre szól, azonban arra vonatkozóan nem ad a jogalkalmazás szempontjából megfelelő szabályozást, hogy miként alakul meg az új Tanács. Az NGTT törvény 2015. évi módosítása [4. § (12) bekezdése] a Tanács tagjainak mandátumát átmenetileg meghosszabbította. A jelenlegi módosítás legfontosabb célja az általános szabályok megalkotása a Tanács megbízatásának lejárta esetére, illetve arra az esetre, ha a tag megbízatása a megbízatás időtartamának lejárata előtt szűnik meg. A módosítás pontosan definiálja továbbá a Tanács megbízatásának kezdő időpontját.

A hatályos joganyaghoz került igazításra a 4. § (5) és (6) bekezdése. A Polgári Törvénykönyvről szóló 2013. évi V. törvény 3:4. § (1) bekezdése együttesen létesítő okiratként nevesíti az alapszabályt és az alapító okiratot.

A 4. § (8) bekezdés ad) és bd) pontjainak törlése indokolt, mivel a bd) pont szerinti európai munkáltatói szövetség nem értelmezhető. az ad) pont törlésével a munkavállalói és munkáltatói oldal egyensúlyba hozása volt a cél.

A 4. § (10)-(12) bekezdésének módosítása indokolt, mivel egyrészt az Országos Érdekegyeztető Tanácsról szóló törvény szerinti, az Országos Részvételt Megállapító Bizottság által kiállított hatósági bizonyítványok érvényességi ideje lejárt, és új hatósági bizonyítvány kiadására a Tanács nem jogosult, másrészt eddig a törvény nem szabályozta megfelelően a Tanács megbízatásának megújítását. Indokolt továbbá a pontos határidők meghatározása, illetve szabályozni azon szervezetek teendőit, melyek a jelen törvényben részletezett tagsági feltételeknek megfelelnek, azonban nem tagjai a Tanácsnak. Tekintettel arra, hogy az 4. § (1) bekezdés 4. pont a)-d) alpontja, továbbá 5., és 6. pontja szerinti szervezetek jogi személyiségét törvény hozza létre, vagy hagyja jóvá, nem kötelesek részvételi jogukat igazolni.

A 4. § kiegészítését a (15) bekezdéssel a részvételi jogukat a Tanács megbízatásának ideje alatt elvesztő szervezetek bejelentési kötelezettségének megalkotása indokolja.

A 3. §-hoz

A Tanács ülésén meghívottként tanácskozási joggal részt vehet az Európai Gazdasági és Szociális Bizottság három oldala magyar nemzeti delegációjának tagja.

A 4. §-hoz

Az NGTT törvény gyakorlati alkalmazása során problémaként merült fel a Tanács tagjainak részéről, hogy a soros elnök nem tudja hatékonyan ellátni az NGTT törvényben foglalt feladatait a soros elnökségre meghatározott túlzottan rövid idő alatt. Az elnökség létrehozásának célja a folyamatosság biztosítása a Tanács munkájában.

Az 5. §-hoz

A módosítás lehetőséget biztosít a Tanácsnak, hogy az éves plenáris ülések számát saját maga határozza meg. A gyakorlati tapasztalatok eredményeként kerültek meghatározásra egyrészt a titkárság feladatai között az ülések megszervezésének és a tagok nyilvántartásának kötelezettsége, másrészt a Tanács munkáját segítő szakmai munkacsoportok.

A 6. §-hoz

Indokolt szabályozni, hogy a lejáró megbízatású Tanács tagjai miként igazolják a tagsági jogviszonyuk tekintetében a jelen törvényben szabályozott feltételeknek való megfelelést, valamint a Tanács megbízatásának megújítását.

A 7. §-hoz

Átmeneti rendelkezések hatályon kívül helyezése.

-----STARTING---POINT---VEGE---

A 8. §-hoz

Hatályba léptető rendelkezés.