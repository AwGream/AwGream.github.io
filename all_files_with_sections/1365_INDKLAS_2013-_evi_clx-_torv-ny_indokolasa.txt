2013. évi CLX. törvény indokolása

a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosításáról

-----STARTING---POINT---ALTALANOS--- 

A magyarországi műemlékek rangjához méltó és hiteles berendezése érdekében kiemelt kultúrpolitikai cél, hogy a helyszínekhez kötődő kulturális javak (jellemzően eredeti műtárgyak és bútorok) minél nagyobb számban kerülhessenek vissza eredeti környezetükbe, hiteles miliőt biztosítva a látogatóknak, nagy hangsúllyal erősítve az egyes helyszínek kulturális központ szerepét. Ennek megvalósítása érdekében kiemelt, szoros együttműködésre van szükség az innen elszármazott kulturális javakat őrző hazai muzeális intézményekkel.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény (a továbbiakban: Kultv.) módosítása a kultúráért felelős miniszter (a továbbiakban: miniszter) hatáskörének megerősítésével elősegíti a muzeális intézmények raktáraiban őrzött, a látogatók számára nem hozzáférhető kulturális javak bemutatását, ezáltal hozzájárul a kultúrpolitikai célok megvalósításához és a muzeális intézmények megújításához, gyűjteményeik megmozgatásához, ismertté tételéhez.

A vezetői megbízással összefüggő rendelkezések módosítását, illetve hatályon kívül helyezését a közalkalmazottak jogállásáról szóló 1992. évi XXXIII. törvény 85. § (2) bekezdés d) pontjában foglaltakkal való jogharmonizáció megteremtése indokolja, mely szerint a magasabb vezető, valamint a vezető megbízás körét, továbbá ezek e törvényben meghatározottakon túlmenő feltételeit kormányrendeletben kell szabályozni.

-----STARTING---POINT---RESZLETES---

Az 1. §-hoz

A törvény a muzeális intézményekről, a nyilvános könyvtári ellátásról és a Kultv. 38. §-át - a jogalkalmazók érdekeit szem előtt tartva - a szabályozási tárgykörökre tekintettel több szakaszra bontja fel.

A törvény a muzeális intézmények alapleltárában szereplő kulturális javak elidegenítésére és cseréjére vonatkozós szabályozás tartalmát nem érinti; a változtatás jogtechnikai jellegű.

A 2. §-hoz

A törvény a Kultv. új 38/A. §-ának megállapításával pontosítja a kulturális javak kölcsönzésére vonatkozó általános szabályokat, emellett lehetővé teszi, hogy a miniszter az állami tulajdonú kulturális javak muzeális intézmények közötti kölcsönzése esetén mentesítést adjon a kölcsönzési díj megfizetése alól.

A kölcsönzés továbbra is csak határozott időre szólhat, de az időtartamot a módosítás már nem maximálja öt évben, ezáltal elősegíti a hosszú távú bemutatás lehetőségét és megkönnyíti a kulturális javak látogatói hozzáférését.

A törvény a Kultv. 38/B. §-ában hatáskört biztosít a miniszternek a muzeális intézmények alapleltárában szereplő, állami tulajdonú kulturális javak őrzési vagy bemutatási helyének határozott időre (pl. egy kiállítás időtartamára) történő - a vagyonkezelő személyét nem érintő - kijelölésére.

A Kultv. 38/C. §-a feljogosítja a minisztert az állami tulajdonú, jogszabállyal vagy hatósági eljárás során védetté nyilvánított kulturális javak vagyonkezelőjének kijelölésére.

A hatáskör révén a miniszter nemcsak a muzeális intézményekben őrzött kulturális javak, hanem bármely állami tulajdonú, védettnek minősülő kulturális javak esetében rendelkezhet azok végleges áthelyezéséről egyik intézményből a másikba, a vagyonkezelő személyének kijelölésével, illetve megváltoztatásának kezdeményezésével.

A 3. §-hoz

A törvény pontosítja a Kultv. 95/B. §-ában szereplő, a vezetői megbízás feltételéül szabott vezetőképzőre kötelezettek körét, valamint a vezetőképző feltételeit.

A 4. §-hoz

A törvény felhatalmazza a minisztert, hogy a muzeális intézményekben őrzött kulturális javak elidegenítésére, cseréjére és kölcsönzésére, valamint a muzeális intézmény alapleltárában szereplő, állami tulajdonban lévő kulturális javak őrzési vagy bemutatási helyének kijelölésére vonatkozó részletes szabályokat rendeletben állapítsa meg.

Az 5. §-hoz

A Kultv. egyes rendelkezéseink hatályon kívül helyezésről rendelkezik. A vezetőképzőre vonatkozó szabályozás csak 2014. január 1-jével veszti hatályát azzal, hogy ugyanezen időponttól kezdve a közalkalmazottak jogállásáról szóló 1992. évi XXXIII. törvény 85. § (2) bekezdés d) pontja alapján a vezetőképzővel összefüggő kérdéseket a közalkalmazottak jogállásáról szóló 1992. évi XXXIII. törvény végrehajtásáról a művészeti, a közművelődési és a közgyűjteményi területen foglalkoztatott közalkalmazottak jogviszonyával összefüggő egyes kérdések rendezéséről szóló 150/1992. (XI. 20.) Korm. rendelet fogja szabályozni.

A vezetői megbízással összefüggő rendelkezések hatályon kívül helyezését a közalkalmazottak jogállásáról szóló 1992. évi XXXIII. törvény 85. § (2) bekezdés d) pontjában foglaltakkal való jogharmonizáció megteremtése indokolja, mely szerint a magasabb vezető, valamint a vezető megbízás körét, továbbá ezek e törvényben meghatározottakon túlmenő feltételeit kormányrendeletben kell szabályozni.

-----STARTING---POINT---VEGE---

A 6. §-hoz

A törvény hatálybalépéséről rendelkező szabályokat tartalmazza.