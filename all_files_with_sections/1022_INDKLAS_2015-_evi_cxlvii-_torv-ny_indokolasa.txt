2015. évi CXLVII. törvény indokolása

a kötelező gépjármű-felelősségbiztosítással összefüggésben egyes biztosítási tárgyú törvények módosításáról

-----STARTING---POINT---ALTALANOS--- 

A román pénzügyi felügyelet (a továbbiakban: ASF) 2015. augusztus 31-én visszavonta a romániai ASTRA S.A. Biztosító működési engedélyét, és kezdeményezte a biztosító felszámolását. A fióktelepnek hazánkban mintegy 169 ezer kötelező gépjármű-felelősségbiztosítási (a továbbiakban: KGFB) szerződése van (továbbá 5 ezer CASCO, 17 ezer lakásbiztosítás, 96 életbiztosítás, valamint utasbiztosításai is vannak). Mindezidáig mintegy 3600-4000 - zömében KGFB - kárbejelentésre került sor, illetve további bejelentések is várhatók. Mivel a nem KGFB szerződések (utasbiztosítás, lakásbiztosítás stb.) átszerződhetőek, így az ügyfelek részére nincs jogi korlát. Ennek megfelelően a probléma-megoldási feladat a jogalkotás szempontjából a KGFB-re szűkíthető.

A következő problémák merültek fel e téren:

1. Engedély hiányában az ASTRA S.A Biztosító Magyarországi Fióktelepe sem jogosult új biztosítási szerződések kötésére. A meglévő szerződésekből eredő kötelezettségeit (kárkifizetéseit) a felszámolási folyamat megindulásáig - mind a vonatkozó uniós rendeleti szabályozás, mind pedig a hazai jogszabályok alapján - teljesíteni köteles.

2. A Magyar Nemzeti Bank (a továbbiakban: MNB) tájékoztatása és a fióktelep által közzétett információk alapján - a fentiek ellenére - a magyar fióktelep 2015. szeptember 14-étől nem fogad új kárbejelentést, a már bejelentett károkat nem fizeti. Az MNB tájékoztatása alapján ennek oka az ASF határozatában megállapított kötelezés, amely gátolja a kifizetéseket nemcsak a román biztosító, de annak fióktelepei vonatkozásában is (habár a hazai és uniós szabályozás szerint a fizetési kötelezettség fennáll).

A bejelentett károk, és a jövőben bejelentésre kerülő - zömében hazai károsultat érintő - károk megtérítése tehát a felszámolás román bíróság általi elrendeléséig szünetel, hiszen a román garanciaalap ezt követően jogosult csak fizetni. A felszámolást elrendelő bírósági határozat meghozatalára nyitva álló időtartam hossza - a román jogszabályok miatt - bizonytalan (akár több hónap). Mivel nem állnak rendelkezésre pontos információk, így a fizetésképtelenség nem állapítható meg.

3. További probléma, hogy a kárigényeket közvetlenül a román garanciaalapnál lehet előterjeszteni kártérítés igénylő űrlap (román nyelven, vagy hitelesített fordítás formájában, közvetlenül vagy levélben) és a szükséges dokumentumok csatolásával.

4. Sajnálatos módon nincs egységes uniós szabályozás a biztosítási kártalanítási alapokra. Az ASF információi szerint a román garanciaalapban elegendő lenne a fedezet az ügyfelek kártalanítására - minden termék vonatkozásában - 100.000 euró/káresemény mértékig. A magyar - Magyar Biztosítók Szövetsége (a továbbiakban: MABISZ) által kezelt - Kártalanítási Alap (a továbbiakban: KALAP) a vonatkozó szabályok szerint fedezetet nyújt a KGFB szerződésekre, de a felszámolás elrendelését itt is ki kell várni.

Jelen törvény a fenti problémák kiküszöbölésére az alábbi megoldást adja:

A KGFB károsultak vonatkozásában a jogellenes helyzet okozta kifizetés-szünetelés törvénymódosítással kezelhető. Ennek lényege, hogy szintén a MABISZ által kezelt Kártalanítási Számla (a továbbiakban: KSZ) megelőlegezi a magyar KGFB károkat, ezáltal a kárrendezés és kifizetés folyamatosan biztosítható. A megelőlegezés alapján a hazai károsult itthon juthat hozzá a kártérítéshez, folyamatosan, már a felszámolás elrendelését megelőzően is a MABISZ-hoz intézett kárbejelentéssel (a korábbi bejelentések és szerződésállományok ugyanis a román félnél vannak), az MNB és MABISZ tájékoztatók nyilvánosságra hozatalával.

Ugyanakkor a nem KGFB károk - mivel az ügyfél átszerződhet, így több biztosítása is lehet egyszerre - az eltérő nemzeti szabályok miatt nem kezelhetők, azokra fedezet a román garanciaalapban van. Ezekben az esetekben tehát a hazai helytállás nem értelmezhető.

A jogszabály-módosítás másik eleme a KGFB szerződések sorsának a rendezése. A fióktelep ügyfeleinek jelenleg lehetőségük van biztosítási szerződésük közös megegyezéssel történő megszüntetésére a biztosító fióktelepétől levélben kapott megállapodás aláírásával és visszaküldésével. Ez a megoldás azonban nem rendezi az összes szerződés megszűnését, így a törvény lehetőséget ad ún. „átkötésre”, ami alapján - amennyiben korábban nem szűnt meg - az új szerződés megkötésével a régi szerződés megszűnik, tehát a fedezet folyamatos marad. Erről a tényről az új biztosító 15 napon belül értesíti a kötvénynyilvántartó szervet, aki pedig szintén 15 napon belül a régi biztosítót értesíti.

-----STARTING---POINT---RESZLETES---

Az 1., 10. §-hoz

A törvény a Felügyelet honlapján történő közzétételi kötelezettségét írja elő abban az esetben, ha olyan, másik tagállamban székhellyel rendelkező biztosító tevékenységi engedélyét vonták vissza, amely biztosító Magyarország területén, határon átnyúló szolgáltatás vagy magyarországi fióktelepe útján végzi a tevékenységét.

A 2., 5., 8. §-hoz

A törvény lehetőséget teremt arra, hogy a MABISZ által kezelt Kártalanítási Számla megelőlegezze a magyar kötelező gépjármű-felelősségbiztosítási károkat, ezáltal a kárrendezés és a kifizetés folyamatosan biztosítható. Ennek pénzügyi fedezete a MABISZ-nál rendelkezésre áll (a KSZ és KALAP pénzeszközök felhasználásával). Mindez kiegészül a MABISZ követelési jogosultságával az ASTRA Biztosítóval, illetve annak fióktelepével, továbbá a román garanciaalappal szemben.

A 3-4., 6-7., 9. §-hoz

A törvény lehetőséget ad ún. „átkötésre”, ami alapján - amennyiben korábban nem szűnt meg - az új szerződés megkötésével a régi szerződés megszűnik, tehát a fedezet folyamatos marad.

Erről a tényről az új biztosító 15 napon belül értesíti a kötvénynyilvántartó szervet, ami pedig szintén 15 napon belül értesíti a régi biztosítót.

-----STARTING---POINT---VEGE---

A 11. §-hoz

Hatályba léptető rendelkezéseket tartalmaz.