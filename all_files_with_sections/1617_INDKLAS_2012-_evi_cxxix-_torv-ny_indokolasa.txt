2012. évi CXXIX. törvény indokolása

az állattenyésztésről szóló 1993. évi CXIV. törvény módosításáról

-----STARTING---POINT---ALTALANOS--- 

A hazai ebtenyésztés területén az elmúlt másfél évtizedben súlyos, az ágazat normális működését gyakorlatilag ellehetetlenítő belviszály alakult ki, melyet ezidáig sem jogalkotási eszközökkel, sem pedig szankciók alkalmazásával, illetve törvényességi felügyeleti jogkörben nem sikerült orvosolni. Az állattenyésztésről szóló 1993. évi CXIV. törvény (a továbbiakban: Átv.) jelen módosításával az Országgyűlés lehetőséget kíván adni az ebtenyésztő szervezetek számára az egymással való kiegyezésre legkésőbb 2013. június 1-jei határnappal. A tenyésztő szervezeteknek az egymással való normális együttműködés megvalósításán túl ezen időpontig olyan állami elismerésre alkalmas szervezetben való működésben kell megállapodniuk, amely képes a hazai ebtenyésztő társadalom számára a magas szakmai színvonal biztosítása mellett a legköltséghatékonyabb formában szolgáltatni a tenyésztőszervezeti feladatokat, ide értve különösen a mind hazai, mind pedig nemzetközi szintéren (FCI) elismeréssel bíró származásigazolási és törzskönyvezési rendszert is.

Amennyiben megegyezés nem jön létre, a jelenlegi hatályos jogszabályok érvényesülnek, további mentesség adására lehetőség nincs. Erre a várható megegyezésre tekintettel szükséges a vonatkozó tényállások tekintetében 2013. június 1-jéig eltekinteni az állattenyésztési bírság alkalmazásától.

Hangsúlyozni szükséges ugyanakkor, hogy a bírság szankció mellőzése nem mentesít a vonatkozó jogszabályi kötelezettségek betartása alól, és nem annulálja az egyéb jogkövetkezményeket (pl. közokirat-hamisítás jogosulatlan törzskönyvezés esetén, továbbá semmisség polgári jogi következményei).
 
-----STARTING---POINT---RESZLETES---

Az 1. §-hoz

A bírság szankció alóli mentesítés a következő tényállások vonatkozásában áll fenn:

1. Az Átv. 45/A. § (1a) bekezdésének b) pontja szerinti tényállás: tenyésztőszervezeti elismerés nélkül törzskönyvezést végez, tenyészállatot minősít, nyilvános tenyészállatbírálatot végez, egyéb tenyésztési szolgáltatást nyújt, vagy származási igazolást állít ki;

2. Az Átv. 45/A. § (1a) bekezdésének c) pontja szerinti tényállás: más tenyésztőszervezet jogosultságába tartozó fajta vonatkozásában törzskönyvezést végez, tenyészállatot minősít, nyilvános tenyészállat-bírálatot végez, egyéb tenyésztési szolgáltatást nyújt, vagy származási igazolást állít ki;

3. Az Átv. 45/A. § (1a) bekezdésének e) pontja szerinti tényállás: engedély nélkül végzi az e törvényben meghatározott engedélyköteles tevékenységeket;

4. Az Átv. 45/A. § (1a) bekezdésének g) pontja szerinti tényállás: tenyészállatot, állati eredetű szaporítóanyagot az ország területére szakmai hozzájárulás nélkül behoz vagy kivisz.

A 2. §-hoz

A bírságolás alóli mentesítés csak 2013. június 1-jéig terjedő időre szól annak érdekében, hogy az érintetteknek lehetősége legyen a törvényi rendelkezésekhez igazítania a magatartását. Ez alól kivételt képez eb tenyészállatnak az ország területére való behozatal a vagy kivitele, figyelemmel arra, hogy az ebek egyszerre tekinthetők társállatnak és tenyészállatnak, így életszerűtlen a behozataluk, illetve kivitelük engedélyhez kötése.

-----STARTING---POINT---VEGE---

A 3. §-hoz

Hatályba léptető rendelkezés.