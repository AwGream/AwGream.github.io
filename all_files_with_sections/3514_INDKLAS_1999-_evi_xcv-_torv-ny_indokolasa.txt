1999. évi XCV. törvény indokolása

a kis- és középvállalkozásokról, fejlődésük támogatásáról

-----STARTING---POINT---ALTALANOS--- 

A kis- és középvállalkozások a piacgazdaságokban a világon mindenütt sajátos helyet foglalnak el a gazdaság szervezeti rendszerében. Sajátosságaik közé tartozik a magas fokú és gyors alkalmazkodóképesség, a rugalmasság, amellyel élénkítik a versenyt és jelentősen hozzájárulnak a munkaerő foglalkoztatásához.

A fejlett piacgazdaságú országokban általánosan elismert a kis- és középvállalkozásoknak a gazdasági növekedés generálásában, a munkahelyteremtésben és a területi egyenlőtlenségek mérséklésében játszott kiemelt szerepe. Számos országban a gazdaságban felszabaduló munkaerő számára már hosszú idő óta lényegében a mikro-, kis- és középvállalkozások (a továbbiakban: KKV-k) jelentik a fő foglalkoztatási alternatívát. A kisvállalkozások kiemelt gazdasági és társadalmi szerepét felismerve a kormányok a szektor fejlődését sokszínű támogatási eszközrendszerrel segítik.

Magyarországon a piacgazdaság szervezeti rendszerének kialakulásában és a tulajdonosi viszonyok átrendeződésében, a gazdaság vállalkozói méretstruktúrájának rendszerváltás utáni gyors és jelentős átalakulásban lényeges szerep jutott a kis- és középvállalkozásoknak.

A végbement átalakulásnak köszönhetően ma már a magyar gazdaság vállalkozói méretstruktúrája a tradicionális piacgazdaságokéhoz hasonló. A jelenleg működő mintegy háromnegyed millió vállalkozás 99,8%-a a kis- és középvállalkozói szektorhoz tartozik, s a KKV-k állítják elő a vállalkozások - beleértve az egyéni vállalkozókat is - által létrehozott bruttó hazai termék több mint felét, továbbá működtetik a munkahelyek mintegy kétharmadát.

A gazdasági eredmények tekintetében azonban a hazai kisvállalkozások versenyképessége általában ma még elmarad a nemzetközi színvonaltól. Ahhoz, hogy a magyar kisvállalkozások a fejlett piacgazdaságokban működő társaikhoz hasonló mértékben legyenek képesek hozzájárulni a gazdaság növekedéséhez, a foglalkoztatási lehetőségek bővüléséhez az elkövetkezendő években gazdasági fejlődésüknek fel kell gyorsulnia, amit kormányzati eszközökkel is elő kell segíteni.

Az 1998. decemberében elfogadott KKV fejlesztési kormányzati stratégiának - az előzőekkel összhangban - fő célkitűzése olyan gazdálkodási feltételek biztosítása, amelyek lehetővé teszik, hogy a KKV-k nagyobb szerepet játszanak a gazdaság és társadalom dinamikus fejlődésében. Ehhez - többek között - stabil támogatáspolitikára és olyan jogi szabályozásra van szükség, amely hosszú távon garantálja a gazdaságpolitika cél- és eszközrendszerében a szektor kiemelt kezelését, fejlődésének központi eszközökkel való támogatását.

Mindezeket, valamint a nemzetközi tapasztalatokat figyelembe véve - a téma jelentőségére tekintettel - indokolt a törvényi szintű szabályozás. Ennek keretében kell érvényesíteni mind a mikro-, kis- és középvállalkozások fejlesztésének középtávú stratégiájáról szóló 1161/1998. (XII. 17.) Korm. határozatban, mind a közösségi joganyag kis- és középvállalkozások című fejezetének átvilágítása során megfogalmazott követelményeket, úgymint

- a mikro-, kis- és középvállalkozások meghatározása harmonizáljon az Európai Bizottság (a továbbiakban: Bizottság) ajánlásával,

- a mikro-, kis- és középvállalkozások hosszabb távon érvényesítendő támogatási rendszerének, valamint olyan értékelő rendszernek a kialakítása, amely biztosítja a támogatások hatékonyságának és a KKV-k részesedésének folyamatos figyelemmel kísérését és értékelését az állami támogatásokból, a vállalkozói hitelekből és a közbeszerzésekből, továbbá

- a kormányzati KKV fejlesztési feladatok jobb összehangolásának biztosítása és a Vállalkozásfejlesztési Tanács szerepének erősítése, feladatainak döntés-előkészítő, javaslattevő funkcióval való kiegészítése, ami lehetőséget teremt a vállalkozások, illetve szervezeteik döntés-előkészítésbe való fokozottabb bevonására is.

-----STARTING---POINT---RESZLETES---

Az 1. §-hoz

A törvény célját a Kormány által 1998. decemberében elfogadott, középtávú mikro-, kis- és középvállalkozás fejlesztési stratégiában foglaltak alapján határozza meg. Ennek értelmében a kormányzat a vállalkozások számára kiszámítható jövőképet és olyan gazdálkodási feltételeket kíván teremteni, amelyek elősegítik e vállalkozói kör versenyképességének, foglalkoztatási képességének és szakmai színvonalának növekedését, valamint az európai uniós követelményekhez való felzárkózását.

A 2-4. §-hoz

A hatályos magyar jogszabályok nem adnak pontos és azonos tartalmú meghatározást a mikro-, kis- és középvállalkozásokra, ami akadályozza az e vállalkozói kört érintő intézkedések egyértelmű megfogalmazását és az intézkedések hatékonyságának értékelését.

A kormányzati stratégiát szolgáló intézkedések megalapozásához ma már nélkülözhetetlen a KKV-k egységes és szektor semleges meghatározása. Ennek célszerű kiinduló pontja a Bizottság 96/280 EK ajánlása, amelyben a Bizottság a tagországok számára meghatározta a kis- és középvállalkozások egységes definícióját.

A Bizottság ajánlásából indokolt a foglalkoztatási adatok, valamint az ún. függetlenségi kritérium változatlan átvétele, míg az értékmutatókat (nettó árbevétel és mérlegfőösszeg) a magyar vállalkozások reális teljesítőképességéhez kell igazítani. E mutatók alakulását a Kormány folyamatosan figyelemmel kíséri és a gazdasági körülmények változásának függvényében azok módosítását kezdeményezi.

Tekintettel arra, hogy a meghatározásban szereplő adatok a számviteli előírások szerint csak a társas vállalkozásokra állnak rendelkezésre teljes körűen, a minősítésben különbséget kellett tenni az egyéni és a társas vállalkozások között.

Ugyanakkor az egységes értelmezés, valamint az intézkedések hatásának értékelése és az adatok összehasonlíthatósága szempontjából fontos, hogy a jövőben a kis- és középvállalkozások fogalma együtt és méretkategóriánként is valamennyi területen az e törvény szerinti tartalommal kerüljön meghatározásra.

Az 5. §-hoz

A mikro-, kis- és középvállalkozások támogatási rendszerének hatékonyabbá és átláthatóbbá tétele, illetve az egyes támogatási területek és formák közötti összhang megteremtése indokolja - a 1161/1998. (XII. 17.) Korm. határozat 4. pontjában foglaltaknak megfelelően - a központi költségvetésből a KKV-k fejlesztésére fordítandó források koncentrálását a Gazdasági Minisztérium fejezetén belül egy külön kis- és középvállalkozói célelőirányzatba.

A 6-7. §-hoz

A kis- és középvállalkozói célelőirányzatból támogatandó programok és a különböző támogatási formák meghatározása. A támogatási célokat úgy kell meghatározni, hogy a támogatási rendszer a KKV-k fejlődését akadályozó valamennyi probléma megoldásában segítséget nyújtson. A támogatandó programoknak le kell fedniük mindazokat a területeket - a vállalkozásindítástól a piacra jutásig, vagy az adminisztrációs terhek csökkentésétől az innovációs képesség fejlesztéséig - amelyeken indokolt a KKV-k méreteiből eredő természetes versenyhátrányának csökkentése érdekében fejlődésüket központi eszközökkel segíteni.

A 8. §-hoz

A kis- és középvállalkozói célelőirányzat a kormány KKV fejlesztési stratégiájának és támogatáspolitikai céljainak megvalósításában meghatározó szerepet játszik, azonban nem lehet a kis- és középvállalkozások támogatásának kizárólagos eszköze. A KKV-k egyéb gazdaságpolitikai célokat szolgáló programokban is részt vehetnek, így a kis- és középvállalkozói célelőirányzaton kívül más költségvetési forrásból finanszírozott célelőirányzatból és elkülönített állami pénzalapból is részesülhetnek támogatásban.

Emellett a KKV fejlesztésben fontos eszközt jelentenek az adókedvezmények, amelyek a hazai szabályozásban sem hagyhatók figyelmen kívül.

A 9. §-hoz

A kis- és középvállalkozások egységes meghatározása megteremti a lehetőséget a szektor támogatásának, vállalkozói hitelekből és közbeszerzésekből való részesedésének folyamatos figyelemmel kísérésére. Ahhoz azonban, hogy erre alapozva egységes értékelő rendszer jöhessen létre, szükség van arra is, hogy a költségvetési forrásból finanszírozott célelőirányzatok és az elkülönített állami pénzalapok kezelői, valamint az Állami Pénz- és Tőkepiaci Felügyelet elnöke és a Közbeszerzések Tanácsa megfelelő adatszolgáltatást teljesítsenek a kis- és középvállalkozás fejlesztési feladatok koordinációjáért felelős Gazdasági Minisztériumnak.

A 10-12. §-hoz

A kis- és középvállalkozás fejlesztéssel kapcsolatos kormányzati feladatok összehangolása - a miniszter feladat és hatásköréről szóló kormányrendelet alapján - a gazdasági miniszter feladata, aki e feladatának ellátása során együttműködik az országos gazdasági kamarákkal és a kisvállalkozások érdekképviseletét ellátó szervezetekkel.

Emellett a kormányzati feladatok közé tartozik az Országgyűlésnek évente benyújtandó beszámoló készítési kötelezettség, valamint a szabályozó rendszer egyes elemeinek módosítása során bemutatandó hatásvizsgálatok elvégzése, vagy elvégeztetése is. A különböző szabályozó változások gazdasági hatása ugyanis a működő vállalkozások 99,8%-át kitevő mikro, kis- és középvállalkozásokra gyakorolt pozitív és negatív hatások részletes ismerete nélkül nem ítélhető meg.

A 13-15. §-hoz

A Vállalkozásfejlesztési Tanács összetételénél fogva alkalmas arra, hogy a kis- és középvállalkozás fejlesztésben érintett szervezetek közötti érdekeket összehangolja, továbbá arra, hogy a kis- és középvállalkozások, illetve szervezeteik részt vegyenek az őket érintő döntések előkészítésében. Ennek erősítését is szolgálja a VT feladatkörének megváltoztatása és véleményező jogkörének döntés-előkészítő, javaslattevő feladatokkal való kiegészítése, amit a kis- és középvállalkozói célelőirányzat létrejötte, valamint a kis- és középvállalkozások támogatásával kapcsolatos egységes értékelő rendszer kialakítása tesz lehetővé és egyben indokolttá.

-----STARTING---POINT---VEGE---

A 16. §-hoz

A törvény 2000. január 1-jei hatályba lépése a nemzeti kis- és középvállalkozás-fejlesztési politika megvalósítása szempontjából kiemelt fontosságú. A hatálybalépés időpontja az Európai Bizottsággal folytatott jogharmonizációs tárgyaláson képviselt magyar állásponttal összhangban került meghatározásra.

A 17. §-hoz

A „vállalkozás” és az „intézményi befektető” fogalmát más jogszabály általános érvénnyel nem határozza meg. Ezért szükséges e törvény alkalmazása szempontjából a fogalmak egyértelművé tétele.

A 18. §-hoz

Az adatvédelmi jogszabályokkal összhangban a Kormány kap felhatalmazást az adatszolgáltatással kapcsolatos részletszabályok megalkotására, továbbá - az államháztartási törvénnyel összhangban - a gazdasági miniszter kap felhatalmazást arra, hogy a kis- és középvállalkozói célelőirányzatra vonatkozó részletszabályokat rendeletben állapítsa meg.

A 19. §-hoz

A közbeszerzésekről szóló törvényt módosítja abból a célból, hogy megteremtse a mikro-, kis- és középvállalkozások közbeszerzésekből való részesedésével kapcsolatos adatszolgáltatási kötelezettség teljesítésének feltételeit.