2013. évi LXVII. törvény indokolása

az autópályák, autóutak és főutak használatáért fizetendő, megtett úttal arányos díjról

-----STARTING---POINT---ALTALANOS--- 

A törvény célja rendezni az autópályák, autóutak és főutak használatáért fizetendő útdíjhoz és az annak beszedéséhez kapcsolódó kérdéseket. Mindemellett az Európai Unió vonatkozó irányelveiben és határozatában olyan elvárásokat támaszt a tagállamokkal, így Magyarországgal szemben is, amelyek főbb, keretjellegű szabályait az Országgyűlés törvényi szinten látja szükségesnek rendezni (jogharmonizáció).

Magyarország Alaptörvénye B) cikkének (1) bekezdése és az E) cikkének (2) bekezdése szerint az Európai Unióval való állami alkotmányos hatáskörmegosztás és közös hatáskörgyakorlás elvei jelentik a jelen törvény alapvető és általános alkotmányos alapját, megalkotásának indokát, tekintettel az uniós szabályozás átvételi kötelezettségére is.

Az Országgyűlés feladatának tartja a jelen törvényben garanciális jelleggel rendezni az útdíj fizetésére kötelezett úthasználók, illetve a díjszedésben, ellenőrzésben érdekelt felek legfontosabb jogait és kötelezettségeit, továbbá megfelelő felhatalmazással ellátni a Kormányt, illetve annak tagjait alsóbb szintű, végrehajtási jellegű jogszabályok kidolgozására, hogy alkossák meg az útdíj beszedésének részletszabályait. A törvény benyújtásának további indoka, hogy az Alaptörvény I. cikkének (3) bekezdése szerint az alapvető jogokra és kötelezettségekre vonatkozó szabályokat törvény állapítja meg, illetve hogy alapvető jog más alapvető jog érvényesülése vagy valamely alkotmányos érték védelme érdekében, a feltétlenül szükséges mértékben, az elérni kívánt céllal arányosan, az alapvető jog lényeges tartalmának tiszteletben tartásával korlátozható. Fentiek alapján az érintett alkotmányos alapjogok korlátozásra a törvény, mint szabályozási eszköz hatályba lépése elkerülhetetlen.

Mindezen felül az Alkotmánybíróság egységes gyakorlata is abba az irányba mutat, hogy a gazdasági életre olyan mértékben kiható kérdéseket, mint amilyen a törvény szabályozási tárgyköre is, törvényi szinten kell szabályozni. [Lásd. pl. 19/2004. (V. 26.) AB határozat]

Végezetül kiemelendő, hogy több környező EU-s tagország választotta a törvényi formát ezen szabályok megalkotására, így például, Ausztria, Németország, Csehország, Szlovákia és Szlovénia.

Az úthasználattal összefüggő díjszedési rendszer átalakítása, illetve a megtett úttal arányos díjszedés bevezetése során alapvető ösztönző az időtartamhoz kötött használati díjrendszer hiányosságának felismerése, amelynek keretében az úthálózat, a forgalom és így az infrastrukturális költségek növekedésével nem nő arányosan a bevétel, az nem támogatja a rövidtávú autópálya használatot, továbbá a gyakori úthasználók aránytalanul kevesebbet fizetnek, mint az eseti vagy rövidtávon közlekedők. A megtett úttal arányos díjszedés bevezetése a magyar közúthálózaton hozzájárul az úthálózat fenntartásához és fejlesztéséhez kapcsolódó finanszírozás korszerűsítéséhez, azaz a közvetlen bevételek növeléséhez. A költségvetési egyensúly helyreállításához a megtett úttal arányos díjszedés bevezetése az állami bevételek növelése és a közvetlen kiadások csökkentése útján járul hozzá.

Várható szakmai hatásként említhető, hogy az útdíj arányossá válik a használat mértékével, a díj mértéke objektívabb lesz, lehetőség szerint minél kisebb felhasználói kör mentesül a díjfizetés alól:

- A fizetési tranzakció főszabály szerint a járműforgalom megállítása nélkül ún. szabad áramlású (free flow) rendszerben történik, és kompatibilis az Európai Unióban használt elektronikus rendszerekkel az interoperabilitásról szóló 2004/52/EK irányelvnek megfelelően,

- A díjköteles hálózat - a gyorsforgalmi úthálózati fejlesztések következtében - rendeleti szintű szabályozás keretében fokozatosan bővíthető,

- A szolgáltatás és a szolgáltatást támogató rendszer megteremti a lehetőségét annak, hogy képes legyen kezelni a külföldi járműveket is, és képes legyen együttműködni más útdíj-fizető rendszerekkel.

Várható gazdasági hatásként említhető, hogy a megtett úttal arányos díjszedés bevezetését számos makrogazdasági előny is támogatja, így:

- A rendszer átláthatóbbá teszi a közúthálózat finanszírozását, hiszen a közúthálózat fenntartási és üzemeltetési költségeinek finanszírozását a költségek felmerülésének helyéhez és a költséget okozó úthasználókhoz köti.

- A rendszer bevezetése segíti Magyarország további felzárkózását az európai közlekedési normákhoz és teljesebb integrálását az európai közlekedési hálózatba.

- A díjszintek környező országokéhoz való felzárkóztatásának lehetősége elkerülhetővé teszi, hogy hazánk legyen az olcsóbb tranzitforgalmi alternatíva (tovább rontva ezzel az országos közúthálózat állapotát).

- A rövid távon, illetve ritkábban közlekedő úthasználók kedvezőbb ár-érték arányon vehetik igénybe a díjfizetésbe bevont közúthálózati elemeket, ez áttételesen növelheti vásárlóerejüket.

- A megtett úttal arányos díjszedés megvalósításához szükséges elektronikus útdíjfizetési rendszer bevezetése, annak működtetése és az ellenőrzési rendszer átalakítása várhatóan csekély inflációs hatás ellenében új munkahelyeket teremt, mely növekvő vásárlóerő-kapacitást eredményezhet.

- Kedvezően befolyásolhatja a turizmushoz köthető utazásokat és áttételesen az azokból származó állami bevételeket.

- Az egyéb szállítási módok (vasút és belvízi szállítás) versenyképessége nő.

Az eseti felhasználók számára a megtett úttal arányos rendszer kedvezőbb lehetőséget teremt a gyorsforgalmi utak rövid szakaszokon történő igénybevételére is. A rendszer használata lehetővé teszi a rövidtávú szállítások autópályára terelését, ezzel csökkentve a forgalomtól kevésbé védett települések lakosainak terhelését, ugyanakkor a rövidtávú szállítások fuvarköltségeinek arányos csökkentésével hozzájárul a helyi gazdasági együttműködések kialakulásához.

A megtett úttal arányos útdíj arányosan növeli a szállítási költségeket, a vállalkozókat érdekeltté teszi a felelős úthasználatban, ezzel csökkentve az üresfutás környezeti és infrastrukturális költségeit. Emellett jelentősen nőnek az útdíjból származó állami többletbevételek, melyek lehetővé teszik a bővülő úthálózat - elsősorban megfelelő színvonalú - fenntartásának és - a kapacitáshiányos pontok környezetében - fejlesztésének finanszírozását.

A környezetvédelmileg is differenciált díjtételek körültekintő változtatásával a közúti fuvarozás folyamatai kezelhetők, a forgalmi és környezetvédelmi igények egyaránt kiszolgálhatók. A környezeti osztályok szerinti differenciálás pedig elősegíti az erősebben szennyező, kiöregedett járműpark cseréjét, így pedig hosszabb távon a káros környezeti hatások mérséklését.

A törvény az út- és használati díjszedés bevezetéséhez és stabil, kiszámítható működtetéséhez elengedhetetlen, garanciális szabályokat foglalja magában.

A szabályozás az uniós joganyagból

- a nehéz tehergépjárművekre egyes infrastruktúrák használatáért kivetett díjakról szóló 1999/62/EK európai parlamenti és a tanácsi irányelvre (1999. június 17.) (Eurovignette irányelv),

- a nehéz tehergépjárművekre egyes infrastruktúrák használatáért kivetett díjakról szóló 1999/62/EK irányelv módosításáról szóló 2006/38/EK (2006. május 17.) irányelvére, és ugyane tárgyban kiadott 2011/76/EU (2011. szeptember 27.) irányelvére, továbbá az Európai Parlament és a Tanács Közösségen belüli elektronikus útdíjszedő rendszerek átjárhatóságáról szóló 2004. április 29-i 2004/52/EK európai parlamenti és tanácsi irányelvre (Interoperabilitási irányelv), továbbá

- az európai elektronikus útdíjszedési szolgáltatás és műszaki elemei meghatározásáról szóló 2009/750/EK európai bizottsági határozatra (Határozat)

tekintettel került kialakításra.

A törvény figyelembe veszi a környező országok szabályozási gyakorlatát.

A törvény előkészítése során különös figyelmet fordított a jogalkotó azon közép- és nyugat-európai országok (így Ausztria, Németország, Csehország, Szlovákia, Szlovénia) szabályozási gyakorlatára és jogalkotási előkészítő munkájára, amelyeknél a megtett úttal arányos útdíjat már bevezették, vagy annak bevezetését tervezik.

Mindezen felül a jogharmonizációs kötelezettséget is szem előtt tartva a jogalkotó tekintettel volt az Európai Unió valamennyi olyan normaszövegére, amely a törvény szabályozási tárgykörlét érinti.

-----STARTING---POINT---RESZLETES---

Az 1. §-hoz

Személyi hatályát tekintve a törvény kiterjed a szerződött díjfizetőkre, az útdíjköteles elemi útszakaszokon közlekedő útdíjköteles gépjárművek üzembentartóira. A szabályozás egyértelművé tétele érdekében a törvény kimondja, hogy hatálya nem terjed ki a használati díjfizetésre kötelezett gépjárművekre.

A szabályozás tárgyi és területi hatálya a törvény további részéből egyértelműen kiderül, így azt itt nem fogalmazza meg a törvény.

Tárgyi hatályát tekintve a törvény felölel valamennyi, az útdíjjal és a megtett úttal arányos díjszedési rendszerrel kapcsolatos kérdést, területi hatálya pedig az útdíjköteles úthálózatra terjed ki. Az útdíjköteles úthálózatot a közlekedésért felelős miniszter (a továbbiakban: miniszter) jelöli ki. A törvény címéből adódóan kijelölésre csak autópályák, autóutak és főutak vonatkozásában kerülhet sor.

A 2. §-hoz

A törvény - részben hiánypótló jelleggel - részletes fogalom meghatározásokat ad, amelyek segítenek eligazodni a jelen jogszabály által alkalmazott legfontosabb (sokszor újonnan megjelenő) megjelölések, fogalmak között egyúttal az egységes szabályozás szándékával átemeli az e tárgykörbe eső korábbi szabályozás bevált és megszokott fogalmait is.

A fogalmak közül külön figyelmet érdemelnek azok, amelyek jogharmonizációs kötelezettség eredményeként, illetve annak megfelelő végrehajtása érdekében jelennek meg e törvény. Ilyenek például az EETS, EETS felhasználó, EETS szolgáltató, illetve az egyeztető szerv, a felügyeleti szerv és a tanúsító szerv. E fogalmak definiálása során meghatározó jelentőségű volt azok közösségi szabályozása, az Európai Bizottság 2009/750/EK számú határozata az európai elektronikus útdíjszedési szolgáltatás és műszaki elemei meghatározásáról.

Más fogalmak törvényi szintű meghatározását a minél kiszámíthatóbb szabályozás igénye vezette, hogy ezáltal is elkerülhetőek legyenek a díjszedési rendszer átalakítása és működtetése során az értelmezési viták. E fogalmak sorát gyarapítja például a fedélzeti eszköz, az úthasználó, az útszakasz, illetve a díjfizetésre kötelezettek meghatározása.

A 3. §-hoz

A díjfizetési kötelezettség szabályozása során elvi éllel kerül rögzítésre, hogy az útdíjköteles elemi útszakaszok használatáért az útdíjköteles gépjárművek tekintetében a külön is definiált díjfizetésre kötelezetteket, azaz a gépjármű üzembentartóját, az úthasználót és a szerződött díjfizetőt díjfizetési kötelezettség terheli. E rendelkezés azonban keretszabályt jelent, hiszen az alkotmányos alapjog korlátozását jelentő kötelezettség előírásán túl jelen törvény mind a díjköteles útszakaszok körének, mind a díj mértékének megállapítását alacsonyabb szintű jogszabályra bízza. E törvény felépítéséhez hasonló elvek mentén működnek a környező országok jogrendszerei is, azaz a díj-, pótdíj-, illetőleg bírságfizetési kötelezettség törvényi szinten nyert szabályozást, míg az útszakaszok, díjak mértékének konkrét meghatározását alacsonyabb szintű jogszabályok részletezik, hasonlóan a jelenleg hatályos, egyelőre csak használati díjra értelmezhető hazai szabályozáshoz, ahol a használati díjköteles hálózat szintén miniszteri rendeletben kerül kijelölésre.

Tekintettel arra, hogy a megtett úttal arányos díjszedést a jogalkotó jelen törvény megalkotásakor első lépésben a teherforgalomra kívánja bevezetni, az útdíj fizetésére nem kötelezett gépjárművek vonatkozásában továbbra is a használat idejével arányos díjszedési rend marad érvényben. Az újonnan bevezetni tervezett díjszedési rendszernek azonban rendelkeznie kell majd azokkal a funkciókkal és kapacitással, hogy az erre irányuló szándék esetén valamennyi úthasználó a megtett úttal arányos díjat fizessen.

A törvény ugyanakkor garanciális jelleggel előírja, hogy nincsen lehetőség ugyanazon útszakasz használatáért ugyanarra a gépjárműre nézve egyszerre a használat idejével arányosan fizetendő használati díj és a megtett úttal arányos útdíj fizetését is előírni. E rendelkezés célja a többes díjszedés kizárása.

A 4-5. §-hoz

A törvény garanciális jelleggel rögzíti az útdíj mértékének meghatározásához mértékül szolgáló alapvető szabályokat. Általánosságban elmondható hogy a nehéz tehergépjárművekre egyes infrastruktúrák használatáért kivetett díjakról szóló, 1999. június 17-i 1999/62/EK irányelv (a továbbiakban: Eurogvignetta irányelv) III. számú mellékletében található számítási módszer tekintendő a módszertan alapjának. A Kormány ezen a viszonylag kötött metodikán túl azonban (összhangban az Eurovignetta irányelv adta lehetőségekkel) viszonylag széles körben kap lehetőséget a differenciálásra. Az útdíj tehát áll az infrastruktúra díjból - melynek felhasználásáról a törvény részletes szabályokat állapít meg - illetve áll az ún. külső-költség díjból, melynek bevezetése tagállami döntésen alapszik. A külső költség díj differenciálhat például a zajártalom, vagy levegő szennyezés mértékében is.

Fontos kiemelni, hogy számos külföldi példa mutatja azt, hogy a jogalkotó törvényi szinten szabályozza a díjpolitika alapját, azaz a díjkategória besorolást (például Németország), továbbá a töretlen alkotmánybírósági gyakorlat [pl. 19/2004. (V. 26.) AB határozat] is indokolttá teszi e rendelkezések törvényi szintű rendezését.

A törvény arra is kitér, hogy elvi jelleggel rögzítse azt, hogy az útdíj milyen díjelemekből tevődik össze, és az egyes díjelemeket milyen tényezők figyelembe vételével kell megállapítani. A megállapításnál figyelembe vehetőek bizonyos, az irányelv rendelkezésein nyugvó szempontok is, mint például az elmaradott régiók felzárkóztatása, vagy lehetőség nyílik nagyfelhasználói kedvezmény megállapítására is.

A 6. §-hoz

A törvény általánosságban rögzíti a megtett úttal arányos díjszedési rendszer két kulcsszereplőjének alapvető feladatait, így könnyebben értelmezhető a díjszedő és az útdíjszolgáltató szerepe az útdíjszedés rendszerében. Ezen túlmenően az útdíjfizetés módjának meghatározása során elsősorban az Eurovignette irányelv és az Interoperabilitási irányelv olyan eltérést nem engedő rendelkezéseit implementálja a jogalkotó, amelyek törvényi szintű rendezése alkotmányjogi és garanciális szempontból is indokolt. Kiemelt szempont az Interoperabilitási irányelv értelmében az, hogy az egységes európai díjszedési szolgáltatás kialakítása érdekében a fedélzeti eszközök használatát igénylő díjszedési rendszerek képesek legyenek egymással együttműködni. Szintén az egységes európai rendszer kialakítását szolgálja a törvény 7. §-ának rendelkezése, amely többek közt azt is hivatott lehetővé tenni, hogy a magyarországi úthasználók akár más európai országokban honos (Magyarországon is jelen lévő EETS-) szolgáltatóknál is megköthessék a díjszedési szolgáltatás igénybevételére vonatkozó szerződéseiket, hogy ennek révén legyenek jogosultak a magyarországi díjköteles útszakaszok használatára, az útdíj megfizetése ellenében.

Ez a szakasz állapítja meg továbbá az útdíj megfizetésének szabályait, valamint itt kerülnek rögzítésre azok a követelmények, melyek megléte szükséges az úthasználati jogosultság fennállásához. Az UD rendszerben alapvetően kétféle módon beszélhetünk úthasználati jogosultság fennállásáról. Az úgynevezett viszonylati jegy esetében a jogosultság kizárólag a megváltott útvonalon értelmezhető, vagyis azon útdíjköteles elemi útszakaszok vonatkozásában, melyek használatáért az úthasználó a használat megkezdését megelőzően a viszonylati jegy megváltásával fizetett. Az úthasználati jogosultság keletkezésének másik módja, ha az úthasználó úthasználati jogosultságot keletkeztető szerződést köt valamely útdíjszolgáltatóval, és bevallási kötelezettségének a szerződésben foglaltak szerint eleget tesz. Viszonylati jegy hiányában ez utóbbi lehetőséget valamilyen fedélzeti eszköz útján teljesítheti.

Az úthasználó az útdíjszolgáltatóval fennálló szerződése alapján a használattal érintett útdíjköteles elemi útszakaszok használata során - fedélzeti eszköz használatával - bevallást nyújt be, mely alapján az útdíjszolgáltatónak a díjat megfizeti függetlenül attól, hogy az útdíjszolgáltató részére szerződéses partnere ezt megelőzően szerződésszerűen teljesített-e. Természetesen az útdíjszolgáltatónak módjában áll előírni az előre fizetést (ebben az esetben az úthasználat előre feltöltött egyenleg terhére történik), de nem tiltja a törvény, hogy a felek utólagos elszámolásban állapodjanak meg.

Mivel az úthasználathoz, az utak használatához számos alapjog (pl. szabad mozgás, vállalkozás szabadsága), és fő szabadság (áru szabad mozgás) köthető az UD rendszert úgy kell működtetni, hogy az úthasználati jogosultság megszerzésére valamennyi szereplőnek lehetősége legyen. Ezért a törvény rendelkezik egyetemes szolgáltató létrehozásáról, amely szolgáltató köteles mindenkivel szerződni, aki teljesíti szerződési feltételeit, aki pedig erre nem képes, annak úthasználati jogosultságot biztosító viszonylati jegyet értékesíteni.

A 7. §-hoz

A törvény külön szakaszt szentel az egyetemes szolgáltató fent leírt kötelezettségének. A viszonylati jegyet minden esetben előre, az úthasználat megkezdését megelőzően kell megfizetni, és a szolgáltató minden esetben még az úthasználat megkezdését megelőzően kell, hogy bevallását eljuttassa a díjszedő részére. A törvény megteremti a visszatérítés kivételes lehetőségét annak részletszabályait alacsonyabb szintű jogszabályra delegálva. Mivel az UD rendszer megtett úttal arányos útdíj megfizetését feltételezi, ezért a kifizetett, bevallott, de egyértelműen bizonyíthatóan meg nem tett út megfizetése az úthasználótól nem várható el.

A 8. §-hoz

A törvény garanciális jelleggel rögzíti, hogy a felhatalmazása alapján kiadott miniszteri rendeletben feltüntetett díjakon felül az úthasználó nem kötelezhető az úthasználattal kapcsolatos további díj vagy költség megfizetésére. Ez természetesen nem jelenti azt, hogy az útdíjszolgáltató által nyújtott egyéb szolgáltatás, vagy a fedélzeti eszköz ellenértékét a szolgáltató ne követelhetné.

A 9. §-hoz

A törvényben előírt útdíjfizetési és útdíjbevallási kötelezettség alóli mentesség köre szintén törvényi szinten került rögzítésre, a mentesség elsődlegesen a közfeladatot ellátó szervek gépjárművei számára biztosított.

A 10. §-hoz

Ez a szakasz speciális szabályokat állapít meg az útdíj alóli mentesség vonatkozásában. A törvény kezeli azt a helyzetet, amikor az úthasználathoz fűződő azonnali érdek nem teszi lehetővé az ún. mentességi nyilvántartásba történő formális bejegyzést (pl. katasztrófahelyzet), illetve a bejegyzés a fennálló helyzet átmeneti voltára tekintettel szükségtelen (forgalomterelés esete).

A 11. §-hoz

A mentességi nyilvántartás vezetéséhez szükséges minimális eljárási szabályokat határozza meg a törvény.

A 12. §-hoz

Ebben a szakaszban kap felhatalmazást az adatkezelő az adatkezelésre a jogosultság megszűnését (ti. a díjmentes használatra vonatkozó jogosultság) követő 2 év időtartamra. Több vizsgálat rámutatott arra, hogy a jelenleg működő (tehát a használati díjas rendszerben működő) mentességi nyilvántartásban szerepelnek olyan jogosultak is, akik jogosultsága jogszabályból nem vezethető le, így vélhetően adminisztratív hiba okán nem változott a gépjármű státusza elidegenítését követően. Ennek megelőzésére, felszámolására szükséges az utólagos áttekintést lehetővé tenni.

A 13. §-hoz

Az útdíjból származó bevételek felhasználásának alapelvei szintén törvényi szinten kerültek rögzítésre. Ennek megfelelően a törvény kimondja, hogy a használati díjból és az útdíjból származó bevételek a központi költségvetés bevételét képezik. A törvény ezen felül előírásokat tartalmaz a díjbevételek felhasználására is. Eszerint az infrastruktúra díjból származó bevételek elsődleges felhasználási célja a díjszedési és díjellenőrzési rendszer beszerzési, működtetési és felügyeleti költségeinek fedezésén túl elsősorban a közlekedési infrastruktúra üzemeltetésének, fenntartásának, szükség esetén kapacitás-bővítése finanszírozásának biztosítása. A külső-költség díj esetében a törvény követi az uniós jog vonatkozó előírásait. A törvény felhasználási preferencia-listát határoz meg a jogalkalmazók számára az egyes díjbevételek felhasználására vonatkozóan. A használati díjból származó bevételre vonatkozóan a törvény egyelőre nem tartalmaz rendelkezéseket, azokról továbbra is a közúti közlekedésről szóló 1988. évi I. törvény (a továbbiakban: Kkt.), és annak felhatalmazása alapján kiadott miniszteri rendelet rendelkezik. Szakmapolitikailag támogatandó cél, hogy az úthasználatból származó bevételek szabályozása a jövőben egységesen történjen.

A 14. §-hoz

A törvény meghatározza a jogosulatlan úthasználat esetköreit. Ez a szakasz a 7. §-ban foglaltakkal együtt értelmezendő a következőképpen. A 7. § tartalmazza az úthasználati jogosultság fennállásának a feltételeit. A törvény logikájából adódóan jogosulatlan az úthasználat, amennyiben az úthasználati jogosultság nem áll fenn, például: az úthasználó sem viszonylati jeggyel, sem úthasználati jogosultságot keletkeztető szerződéssel nem rendelkezik. Amennyiben az úthasználati jogosultság keletkeztetésére irányuló szerződés fennáll, még felmerülhet, hogy az nem alkalmas arra, hogy valóban keletkeztessen is úthasználati jogosultságot. Ilyen eset, amikor az úthasználati jogosultság fennállásához szükséges bevallás teljesítésének elvégzésére hivatott fedélzeti eszköz szabályszerű működésének feltételei - az úthasználó érdekkörében felmerült okból - nem adottak, vagy a felek közt fennálló szerződésnek megfelelően nem áll rendelkezésre megfelelő pénzügyi keret az útdíj megfizetésére az úthasználó egyenlegén.

Jogosulatlan úthasználat esetén közigazgatási bírság kerül kiszabásra, amely főszabály szerint a gépjármű üzembentartóját terheli. Ez alól kivétel, ha helyszíni ellenőrzés során az úthasználó személye megállapítást nyer, vagy az üzembentartótól eltérő személyt megillető használati jogosultság hitelt érdemlően igazolást nyer. Az úthasználó bírságolása azokban az esetekben nyerhet jelentőséget, amikor az ellenőrzés során, vagy azt megelőzően az üzembentartó személye nem megállapítható, például azért, mert az olyan államban lett bejegyezve, amelynek nyilvántartásához az eljáró hatóság vagy a díjszedő viszonosság vagy nemzetközi szerződés hiányában nem bír betekintési jogosultsággal.

A 15. §-hoz

A törvény rögzíti, hogy a bírság elsősorban preventív célokat szolgál, vagyis annak mértékét úgy kell meghatározni, hogy az úthasználókat az úthasználati díj megfizetésére ösztönözze. A rendszer hosszú távú hatékonysága és gazdaságossága múlik a jogkövető magatartás hatékony kikényszerítésén.

A törvény kimondja, hogy a bírság a központi költségvetés bevétele.

A 16. §-hoz

A jogosulatlan úthasználat szabályszegés, melyet a törvény - ezt nyomatékosítandó - ki is mond. A törvény kijelölése alapján ilyen esetben a Rendőrség - annak általános rendőrségi feladatok ellátására létrehozott szerve - jár el a közigazgatási hatósági eljárások szabályai szerint.

A 17. §-hoz

Ez a szakasz rendelkezik az ellenőrzési feladatok megosztásáról. A Rendőrség ellenőrzési munkájának támogatása érdekében az útdíjszedő telepített vagy mobil eszközök segítségével adatgyűjtést végez, mely alapján kiszűri a jogosultsággal nem rendelkező gépjárműveket, és az így nyert adatot továbbítja a Rendőrségnek további ügyintézésre. A Rendőrség vezeti az útdíjfizetés alól mentesülő gépjárművek nyilvántartását, mellyel minden esetben összeveti az útdíjszedőtől érkezett adatot. Átfedés hiányában haladéktalanul megindítja az eljárását. A törvény a kezelt adatokhoz hozzáférést biztosít azon államigazgatási szervek részére (pl. nyomozó hatóság, nemzetbiztonsági szolgálatok NAV.), melyek törvényben meghatározott feladatai ellátásához érdeke fűződik hozzá.

A 18-20. §-hoz

A díjszedő, az útdíjszolgáltatók, az ellenőrzésre feljogosított, valamint a közreműködő szervezet felügyelete szintén garanciális jelentőségű, amelynek fő célja annak biztosítása, hogy a felügyeltek tevékenysége törvényes és célszerű legyen. A törvény megalkotása során a díjszedés optimális idő- és költséghatékonyságának elérése érdekében a cél egy több lépcsős - az ellenőrzés hatékonyságát belső és külső késztető eszközök létrehozásával biztosítani képes - rendszer kialakítása volt, amely a döntően nem közjogi szereplők megfelelő színvonalú és egyúttal a jogszabályi kereteknek maradéktalanul megfelelő szolgáltatás nyújtására kíván ösztönözni. Figyelemmel arra, hogy a díjszedési rendszer működtetése komoly szakértelmet igényel, a jogalkotó szükségesnek látta egy olyan felügyeleti szerv kijelölését, amely kifejezetten e bonyolult technikai és szerződéses rendszer gyakorlati ismeretével, adott esetben közreműködő auditor segítségével megfelelő hatékonysággal képes a felügyelete alá tartozó szervezetek tevékenységének hatékony ellenőrzésére és szükség esetén szankcionálására.

Megjegyzendő, hogy a jogalkotó nem tartotta kielégítőnek a kizárólag szerződéses jogviszonyokon alapuló felügyeleti megoldást, hiszen az új díjszedési rendszerben olyan szereplők is megjelennek (elsősorban az útdíjszolgáltatók és az EETS szolgáltatók), akik az állami szervezetrendszerrel nem állnak közvetlen szerződéses kapcsolatban, ugyanakkor az úthasználók elsősorban velük állnak jogviszonyban. Az úthasználók érdekeinek védelme érdekében tehát szükségesnek mutatkozik, hogy e szereplők felügyeletét a korábbi megoldással szemben immár hatósági jogkörbe utalja a jogalkotó.

A 21. §-hoz

Az európai elektronikus útdíjszedési szolgáltatás és műszaki elemei meghatározásáról szóló 2009/750/EK határozat a 19. cikkében előírja a tagállamok számára a díjszedési rendszerrel kapcsolatban nyilvántartás létrehozását az EETS területekről (ideértve az azokhoz kapcsolódó díjszedőket, alkalmazott díjszedő technológiákat, az útdíjak megállapításával összefüggő adatokat, az EETS területi leírását, továbbá az EETS területre nézve szerződéssel rendelkező EETS Szolgáltatókat), valamint a tagállam által bejegyzett EETS Szolgáltatókról.

Tekintettel arra, hogy az említett szereplők természetes vagy jogi személyek lehetnek, és ezek egyedi azonosításra is alkalmas adatait a felügyeleti szerv által vezetett nyilvántartásnak rögzítenie kell, az információs önrendelkezési jogról és az információszabadságról szóló 2011. évi CXII. törvény (a továbbiakban: Info. tv.) alapján (a természetes személyek esetében feltétlenül) indokolt a nyilvántartás törvény általi létrehozása.

A törvény 20. § (1) bekezdés c) pontjából fakadóan szükséges az ott leírt szankció alkalmazásának főbb eljárási szabályait törvényi szinten rögzíteni, különös tekintettel az adott szankció joghatásának időtartamára, ezen időtartam leteltét követő jogi lehetőségekre vonatkozóan.

A kötelező várakozási idő és a felügyeleti szerv utóellenőrzése alapján ésszerűen elvárható egy jogszerű és prudens piaci működés kialakulása az útdíjszolgáltatók körében.

A 22. §-hoz

A felügyeleti szerv által vezetett nyilvántartás felülvizsgálatának szabályairól, és a Bizottságnak küldendő jelentéstételi kötelezettségről rendelkezik e szakasz.

A 23. §-hoz

A törvény rendelkezik egyeztető szerv létrehozásáról, melynek célja, hogy az útdíjszedő és az útdíjszolgáltatók közti vitás kérdésekben peren kívül kíséreljék meg jogvitáikat elrendezni. A szerv szervezetére, működésére, eljárására vonatkozó részletes szabályokat a Kormány a törvény felhatalmazása alapján rendeletben szabályozza. Az európai elektronikus útdíjszedési szolgáltatás és műszaki elemei meghatározásáról szóló 2009/750/EK határozat a 10. cikkében előírja, hogy minden olyan tagállam, amely EETS területtel rendelkezik, köteles egy olyan egyeztető szervet létrehozni, amelynek elsődleges feladata az EETS területen működő díjszedő és az EETS szolgáltatók közötti vitás kérdések közvetítéssel történő rendezése.

A 24. §-hoz

Az elektronikus díjszedési rendszer átjárhatósági rendszerelemeinek megfelelőségi és használati alkalmassági igazolásait a tanúsító szerv állítja ki az Európai Bizottságnak az európai elektronikus útdíjszedési szolgáltatás és műszaki elemei meghatározásáról szóló 2009/750/EK határozata 17. cikkében előírtak alapján. A szerv szervezetére, működésére, eljárására vonatkozó részletes szabályokat a Kormány rendeletben szabályozza.

A 25. §-hoz

A törvény a közutak kezelői számára együttműködési kötelezettséget ír elő az útdíjszedési és útdíjellenőrzési rendszerek kiépítése, üzemeltetése során felmerülő feladatok ellátásra kijelölt, létrehozott szervezetekkel.

A 26. §-hoz

A személyes adatok megosztott kezelése elengedhetetlen a díjfizetés ellenőrzése érdekében, és a törvényben foglalt rendelkezések kizárólag annak céljához szükséges adattípusok kezelésére biztosítanak jogosultságot. A jelen fejezet célja az Info tv. releváns rendelkezéseinek való megfelelés, illetve a Kkt. által már definiált szabályok átvétele.

A jogalkotó elsősorban a Kkt. korábbi rendelkezéseit vette át e tárgykörben, azonban azokat kiegészítette az új díjszedési technológiák hatékony működtetése érdekében szükséges további adattípusokkal és adatkezelőkkel. A díj beszedését végző szereplők adatkezelési jogosultságát azért is kell törvényben szabályozni, hogy az esetleges szerződéses vitákat, illetve a nem megfelelő szerződések megkötésének esélyét minimálisra csökkentsük. Ez különösen a nem hazai honosságú EETS szolgáltatók esetében válhat kulcskérdéssé, hiszen az esetleg más országok joga alatt megkötött szerződéseik nem szükségképpen fedik le ezt a kérdést, így közjogi felhatalmazás szükséges az ebből fakadó esetleges hiányosságok kiküszöbölésére. A díjfizetés ellenőrzésével összefüggő adatkezelési és adattovábbítási jogosultságok törvényi rendezése ugyancsak a jogviták elkerülését szolgálja, ezzel is növelve a rendszer egészének hatékonyságát. Ugyancsak az egyértelmű szabályozás érdekében indokolt az adatgyűjtésben a közreműködő szervek igénybevétele lehetőségének biztosítása, amelyek az adatvédelmi törvény szerinti adatfeldolgozóként járnának el.

A 27. §-hoz

A díjpolitika kialakításában folytatott társadalmi egyeztetés során egyértelművé vált, hogy a díjszedés elfogadhatósága nagymértékben függ a díjbevételek 13. §-ban, illetve a bírság bevételek 15. §-ban rögzített célhoz kötött felhasználásától. A törvény a nyilvánosság számára lehetőséget kíván biztosítani arra, hogy a díj, illetve bírság bevételek felhasználásával kapcsolatos adatokat megismerhesse. Ezen célt szolgálja a bevételek felhasználásával kapcsolatos adatok, honlapon való közzététele az előirányzat kezelője által, illetve az adatok megküldése - külön kérés esetén - a szakmai társadalmi szervezeteket reprezentáló Társadalmi Egyeztető Szervezet részére.

-----STARTING---POINT---VEGE---

A 28. §-hoz

Ez a szakasz tartalmazza a végrehajtáshoz szükséges rendeletalkotásra vonatkozó felhatalmazásokat.

A 29. §-hoz

A törvény hatályba léptető rendelkezése.

A 30. §-hoz

A törvényi felhatalmazás alapján megalkotandó végrehajtási rendelethez szükséges a törvény 30. § (1) bekezdése szerinti sarkalatossági záradék.

A törvény módosítja a Rendőrségről szóló 1994. évi XXXIV. törvényt (a továbbiakban: Rtv.), amely az Alaptörvény 46. cikk (6) bekezdése alapján sarkalatos törvényben lehetséges. A törvény 30. § (2) bekezdése tartalmazza ezt a sarkalatossági záradékot.

A 31. §-hoz

Ez a szakasz tartalmazza az Európai Unió jogának való megfelelést megállapító jogharmonizációs záradékot.

A 32. §-hoz

A módosító rendelkezések több szakaszon érintik a Kkt. korábbi rendelkezéseit. A módosítás célja, hogy az ellenőrzés (és azon belül a díjellenőrzés) szabályozása egységese, egyetlen jogszabályban áttekinthetően jelenjen meg. A szabályozási cél a hatékony ellenőrzési rendszer kialakítása, amely eltérő intézményrendszert alkalmaz abban az esetben, ha a szabályszegő gépjármű üzembentartója ismert, vagy megismerhető a díjellenőrzésben eljáró hatóság számára, és eltérő az eljárásrend abban az esetben, ha az üzemben tartó nem azonosítható, illetőleg nem ismert a díj megfizetésére kötelezhető személye.

Az út használattal arányos díjszedés elfogadtatásával együtt a közút biztonság szintjének emelése iránti társadalmi igény is növekedni fog. Ennek előfeltétele az utak környezetének, esztétikai kialakításának rendezése, valamint a gépjárművezetőket elérő közlekedéstől független információk korlátozása. A közutak menti reklámok, reklámtáblák, reklámhordozók és egyéb reklámcélú berendezések egyre szigorúbb tiltására, valamint következetes végrehajtására hívta fel a figyelmünket az Európai Bizottság is.

A törvényi szigorításokat megelőzően engedéllyel kihelyezett reklámok hatósági eljárása kezelhetetlenné vált, ezért szükséges volt átmeneti ideig való fennmaradásuk tudomásulvétele.

A közvilágítási oszlopokon elhelyezett reklámok iránti felelősségi alakzat azok tulajdonviszonyai és bérleti szerződései miatt is pontosításra szorult.

Az út kezelőjének a reklámtáblák eltávolítására szolgáló felhatalmazását az oszlopokon elhelyezett reklámokra is ki kellett terjeszteni a soron kívüli intézkedések elősegítése érdekében.

A 33. §-hoz

Ez a szakasz határozza meg a helyszíni bírságolási eljárás részletes szabályait.

A 34-37. §-hoz

Korábban a jogalkotó a Kkt.-ban egységesen rendezte a használati díj számításának, a pótdíj behajtásának eljárásrendjét és a forrásfelhasználást, mely az új törvénnyel eltérő alapokra lett helyezve. Ez a szakasz az ezzel kapcsolatos technikai jellegű módosításokat tartalmazza.

Az egyes közlekedési tárgyú törvények módosításáról szóló 2012. évi CXIX. törvény 26. § (1) bekezdése és (2) bekezdése alapján a Kkt.-ba több, a használati díjból és az útdíjból származó bevételek egységes kezeléséről szóló rendelkezés került volna 2013. július 1-jei hatállyal.

A törvény 37. § (2) bekezdés d)-f) pontjaihoz írtakra hivatkozással, figyelemmel. arra is, hogy a használati díj bevételeinek felhasználására vonatkozó jogi szabályozást a törvény egyáltalán nem érinti, a 2012. évi CXIX. törvény hivatkozott rendelkezéseinek hatálybalépése törvényi szintű inkoherenciát okozna.

A törvény az útdíjellenőrzés feladatot eltérően szabályozza, ezért a törvények közötti összhang megteremtése érdekében szükséges a Kkt. 20/A. §-ának módosítása.

A 38. §-hoz

A polgáros személyi adatainak és lakcímének nyilvántartásáról szóló 1992. évi LXVI. törvény módosítását tartalmazza ez a szakasz abból a célból, hogy az útdíjfizetés ellenőrzésére jogosult szervezetek feladatuk ellátáshoz szükséges adatokat igényelhessenek a nyilvántartásból.

A 39. §-hoz

Az Rtv. módosítását tartalmazza ez a szakasz, mely megteremti a jogalapját a Rendőrség térítésmentes adatigénylésének a jogosulatlan úthasználók adatbázisából és a központi közlekedési közigazgatási és ellenőrzési bírságnyilvántartásból.

A 40. §-hoz

A szakasz a központi közlekedési nyilvántartásból történő adatigénylés jogalapját teremti meg a Rendőrség számára.