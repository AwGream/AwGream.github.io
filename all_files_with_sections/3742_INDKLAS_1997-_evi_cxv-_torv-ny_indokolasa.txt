1997. évi CXV. törvény indokolása

a rendőrség által körözött tárgyak adatainak nyilvánossá tételéről

-----STARTING---POINT---ALTALANOS--- 
-----STARTING---POINT---RESZLETES---

A törvényjavaslatot eredetileg a körözött gépjárművek adatainak közérdekűvé nyilvánítása érdekében terjesztettük elő. Ennek részletes indokait az eredeti javaslatunk tartalmazza. Az előterjesztésünk óta azonban észrevételeket kaptunk arról, hogy nemcsak a gépjármű-körözési adatoknak, hanem általában a rendőrségi tárgykörözési adatoknak a nyilvánosságra hozatala is közérdek.

Az észrevételeknek megfelelően törvényjavaslatunknak újabb, átfogóbb változatát terjesztjük elő. Ebben az elvesztés, eltulajdonítás miatt a Rendőrség által körözött valamennyi tárgy adatainak nyilvánosságát kívánjuk biztosítani.

Ennek az újabb változatnak részletesebb indokai a következők:

Az elmúlt években jelentősen elszaporodott vagyon elleni bűncselekmények visszaszorítása nyomós közérdek. A törvényjavaslat e célt a Rendőrség által körözött tárgyak adatainak nyilvánossá tételével kívánja elősegíteni. Az adatok bárki által hozzáférhetővé tétele ezt oly módon szolgálja, hogy gépjárművek és más nagy értékű ingók vásárlása előtt a vevőnek módjában álljon tájékozódnia arról, hogy a tárgy szerepel-e az eltűnt vagy eltulajdonított tárgyak listáján.

A szabályozás törvényi szintjét elsősorban az indokolja, hogy a Rendőrségről szóló 1994. évi XXXIV. törvény adatkezelésről szóló általános rendelkezései az adatokhoz való hozzáférést a jog igazolásához kötik. Indokolt ezt megkönnyíteni. Az is indokolt, hogy az Atv. 8. §-ára tekintettel törvény mondja ki, hogy a tárgykörözési adatkezelés más adatkezeléssel összekapcsolható legyen.

A törvény meghatározza, hogy a körözött tárgy milyen adatai minősülnek nyilvánosnak: a tárgy jellemzője, különös ismertetőjegye, egyedi azonosító jelsorozata. Nem tartoznak ebbe a körbe a tárgy tulajdonosának neve és más személyazonosító adatai, de a hatósági eljárás adatai sem.

Az adat nyilvánosságát a törvény csak a legszükségesebb esetekben kívánja korlátozni a 3. § szerint.

A törvény szerint az adatokhoz való hozzáférés rendjét és a felmerülő költségek viselését a belügyminiszter rendeletben szabályozza.

-----STARTING---POINT---VEGE---

Mivel a törvény végrehajtásának előkészítése ebben a szélesebb körben hosszabb időt igényel, a hatályba lépés időpontja a kihirdetést követő kilencvenedik nap.