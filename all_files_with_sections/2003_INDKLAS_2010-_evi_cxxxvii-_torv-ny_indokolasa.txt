2010. évi CXXXVII. törvény indokolása

a 2011. évi népszámlálásról szóló 2009. évi CXXXIX. törvény módosításáról

-----STARTING---POINT---ALTALANOS--- 

A hazai kormányzati, megyei és helyi szerveknek, az európai uniós és más nemzetközi intézményeknek, valamint a társadalmi, gazdasági és tudományos szervezeteknek munkájuk, döntéseik megalapozásához megbízható információkra van szükségük a népesség, valamint a lakásállomány számáról és összetételéről. Ezt biztosítja a 2011. évi népszámlálás.

A népszámlálás sikeres lebonyolításához ugyanakkor elengedhetetlenül szükséges a 2011. évi népszámlálásról szóló hatályos törvény módosítása, annak érdekében, hogy a népszámlálás előkészítése és végrehajtása a lehető legrövidebb idő alatt, a lehető legjobb minőségben és a lehető legkisebb kockázatokkal végrehajtható legyen.

A módosítás mindehhez azzal járul hozzá, hogy lerövidíti az adatfelvételi időszakot, és törli az adatkörök közül a lakosság számára kényes kérdésnek minősülő vagyoni jellegű adatköröket.

A módosítások nem sértik az európai uniós szabályozás követelményeit, biztosítják a korábbi népszámlálások adataival való összehasonlíthatóságot, nem csökkentik a kormányzati, megyei és helyi döntés-előkészítéshez nélkülözhetetlenül szükséges adatok mennyiségét, miközben javítják azok minőségét.

-----STARTING---POINT---RESZLETES---

Az 1. §-hoz

A módosítás nem jelent tartalmi változásokat a hatályos törvényhez képest. A hatályos törvény vonatkozó részének szerkezete bizonytalanságot hordozott magában, nem tette egyértelművé, hogy az adatfelvétel a lakosságra, a lakásokra és az intézetekre is kiterjed. A módosítás szerinti új szerkesztési formának a célja e pontatlanság kiszűrése, a jogi szabályozás egyértelművé tétele. Az intézet fogalmát - a többi definícióhoz hasonlóan - az Adatfelvételi utasítás fogja tartalmazni.

A 2. §-hoz

A módosítás a népszámlálás során gyűjtött adatok pontossága, megbízhatósága érdekében a hatályos törvényben foglalt két hónapról egy hónapra csökkenti az adatfelvételi időszak hosszát, valamint közvetlen módon meghatározza, hogy meddig kell az adatszolgáltatásból valamilyen ok miatt kimaradottak összeírását végrehajtani.

Az adatfelvételi időszak rövidítése pontosabbá, megbízhatóbbá teszi a népszámlálási adatokat, mivel a tényleges adatszolgáltatás időpontja kevésbé távolodik el az eszmei időponttól, amelyre a gyűjtött adatok vonatkoznak. A hosszú, kéthónapos összeírási időszak növeli a népszámlálás lebonyolítása során felmerülő általános kockázatokat, és növeli annak veszélyét, hogy a lakosság egy része ilyen időtávlatban már nem emlékszik vissza pontosan minden, az adatgyűjtés szempontjából fontos információra. Ezt kívánja kiküszöbölni az adatfelvételi időszak egy hónapra történő rövidítése.

A törvény rögzíti az adatszolgáltatásból az adatfelvételi időszakban kimaradottak számbavételének a végső határidejét.

A 3. §-hoz

A hatályos törvény 2. § (1) bekezdése a népszámlálás adatköreinek felsorolását tartalmazza. A módosítás kezdeményezi a vagyoni jellegű kérdések elhagyását, valamint pontosítja az egyes adatkörök megnevezését.

Az üdülőtulajdon a lakosság tudatában a vagyoni helyzet egyik fokmérője. Az üdülőtulajdonra vonatkozó adatok csak részletes kikérdezéssel gyűjthetők megfelelő minőségben.

A lakások és intézetek jellemzői közül a „fűtés módja” adatkört a „felszereltség” adatkör magában foglalja, ezért külön kiemelése nem szükséges.

A hatályos törvényben a „személyek és háztartások megélhetési forrása” megfogalmazás félreérthető, ugyanis a népszámlálásnak nem az egyes személyek, háztartások megélhetését biztosító források felmérése a célja, hanem az, hogy a személy mely gazdasági aktivitási csoportba (pl. foglalkoztatott, nyugdíjas, gyermekgondozási ellátásban részesülő, eltartott) tartozik. A törvény ezért tartalmazza az adatkör megnevezésének „gazdasági aktivitás”-ra történő módosítását. Utóbbi kifejezést használja a nép- és lakásszámlálásról szóló 763/2008/EK rendelet is.

A hatályos törvény 2. § (1) bekezdés a) pontja tartalmazza a „termékenység” adatkört. A törvény ennek a kifejezésnek az „élveszületett gyermekek adatai”-ra történő módosítását tartalmazza, mivel a próbaösszeírások során kiderült, hogy termékenységen a lakosság jelentős része a biológiai termékenységet érti.

A lakások felújítása, karbantartása, korszerűsítése a lakosság értelmezése szerint részben szintén a vagyoni kérdések közé tartozik. Az adatkör pontos felméréséhez az adatszolgáltatónak hosszú idő távlatában kell visszaemlékeznie, illetve részletesen ismertetni kell az adatszolgáltatóval, hogy milyen munkálatok tartoznak a „felújítás, karbantartás, korszerűsítés” témakörébe. Mindez aránytalanul nagy időráfordítást igényel, ismertetés hiányában viszont tovább romlik az adatok pontossága, megbízhatósága.

Az intézetek címének a népszámlálás során történő felvételére azért van szükség, hogy két népszámlálás között az Országos Statisztikai Adatgyűjtési Program keretében történő intézeti adatfelvételek teljeskörűsége biztosított legyen.

A népszámlálás során alapvető követelmény a teljesség biztosítása. Ennek megvalósítása - mivel a magyar adatvédelmi szabályozás a nemzetközi gyakorlattal ellentétben az egészségi állapot, a fogyatékosság, a vallás, a nemzetiség és az anyanyelv vonatkozásában még önkéntesség esetén sem teszi lehetővé a név kérdezését - csak a lakások címének ismeretében lehetséges. A statisztikáról szóló 1993. évi XLVI. törvény 19. § (4) bekezdése alapján és a hatályos törvény 2. § új (3) bekezdésének megfelelően a lakások címeit, a teljeskörűség megállapítása után, a KSH a népszámlálási adatállományoktól elkülönítve kezeli.

A 4. §-hoz

A hatályos törvény 3. § (1) bekezdése tartalmazza, hogy az adatszolgáltatónak az 1. § (3) és (4) bekezdésében meghatározott adatszolgáltatási módok valamelyikével kell az adatszolgáltatási kötelezettségének eleget tennie. Mivel ez a kötelezettség a hivatkozott szakasz szerint már fennáll, felesleges ezt a törvényben ismételten rögzíteni.

Az 5. §-hoz

A módosítás a népszámlálás előkészítésében és végrehajtásában közreműködő szervezetek feladatainak, felelősségi körének egyértelműbb meghatározását szolgálja. A törvény közvetlen módon rögzíti, hogy az előkészítés és a végrehajtás mely feladatai tartoznak a Központi Statisztikai Hivatal, és melyek a települési önkormányzatok jegyzőinek a hatáskörébe.

Az interneten történő adatszolgáltatás lehetősége csökkenti az önkormányzatokra háruló feladatok mennyiségét, ezzel mérsékli a helyi apparátus terhelését. A módosítás pontosítja, hogy a lehetséges elektronikus adatgyűjtési módok közül az interneten keresztül történő adatszolgáltatás előkészítése és végrehajtása a Központi Statisztikai Hivatal feladata.

A népszámlálás sikeres helyi végrehajtását segíti a módosítás azon része, amely szerint a Magyar Honvédség és a rendvédelmi szervek által fenntartott intézetekben és a befogadó állomásokon élők összeírásáért az intézet, befogadó állomás vezetője a felelős, azonban mind az előkészítés, mind a végrehajtás szakaszában szorosan együtt kell működnie a területileg illetékes jegyzővel.

A Magyarország teljes lakosságára vonatkozó, személyes és különleges adatokat is tartalmazó adatállomány kezelésében fontos szerepe van az ellenőrizhetőségnek. A Központi Statisztikai Hivatal és az Adatvédelmi Biztos kontrollja csak akkor valósítható meg, ha az adatok nem kerülnek ki a magyar joghatóság alól. A szabályozás célja a népszámlálás során begyűjtött személyes adatok védelme. A feldolgozott adatok közlése a statisztikai törvény és az adatvédelmi törvény előírásainak figyelembevételével történik.

A 6. §-hoz

A hatályos törvény 7. §-a a Kormány számára előírja egy, a fogyatékossággal élő személyek adatainak gyűjtését lehetővé tevő, mintavételen alapuló adatgyűjtési program előkészítését. A népszámlálási tematikában a fogyatékosságra vonatkozó alapadatok szerepelnek. A népszámlálás adataira alapozott, de időben később végrehajtásra kerülő teljes körű vagy mintavételes adatfelvételekről nem a népszámlálási törvényben, hanem külön jogszabályokban kell intézkedni.

-----STARTING---POINT---VEGE---

A 7. §-hoz

A törvény 2010. december 15-én lép hatályba.