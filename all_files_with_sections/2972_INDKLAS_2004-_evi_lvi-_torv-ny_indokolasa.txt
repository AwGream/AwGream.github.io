2004. évi LVI. törvény indokolása

az árak megállapításáról szóló 1990. évi LXXXVII. törvény módosításáról

-----STARTING---POINT---ALTALANOS--- 

1. Az áremelés jogszabályi tiltása a szerződési szabadság alkotmányos jogát a jövőre nézve korlátozza, mivel a fennálló jogviszonyok tartalmát maga nem változtatja meg, csupán időhatár meghatározása mellett azt zárja ki, hogy a szerződést a jövőben a felek módosítsák. A szerződési szabadság korlátozása az Alkotmánybíróság állandó gyakorlata szerint akkor tekinthető alkotmányosnak, ha arra alapos okból kerül sor, és a korlátozás nem ésszerűtlen. [1414/D/1995. AB határozat. ABH 1999, 539, 541.] Az Alkotmánybíróság az alaptörvénynek a legmagasabb szintű testi és lelki egészség elérését államcélként tételező 70/D. §-ából vezette le azt a követelményt, hogy az államnak garantálnia kell a gyógyszerforgalom biztonságát és a gyógyszerellátás stabilitását. E követelmények az AB szerint még a szerződési szabadságnál nagyobb alkotmányjogi védelemben részesülő, alapvető jognak minősülő vállalkozáshoz való jog korlátozását is indokolhatják [677/B/1995. AB határozat. ABH 2000, 590, 596.], ennek megfelelően a szerződési szabadság korlátozásának is alapos okai lehetnek. A 19/2004. (V. 26.) AB határozat általában az árszabályozással kapcsolatban fejtette ki, hogy „az árakba való beavatkozásnak többféle, akár viszonylag széles körben is alkalmazott, alkotmányosan megengedett formája lehet”. Kifejezetten utalt arra a testület, hogy „nem ésszerűtlen beavatkozás az, ha az ármegállapítást az állam a fogyasztói érdekek és az érintett piac védelmét szolgálva, törvényben meghatározott feltételek megléte esetén alkalmazza”.

A módosítás az áremelés megtiltásának törvényi feltételeit bővíti, mivel a gyógyszerforgalom biztonságának és a gyógyszerellátás stabilitásának biztosítása megköveteli, hogy a Kormány ne csak a már létrejött piaci zavar elhárítására használhassa az áremelés megtiltásának eszközét, hanem a piaci egyensúly megőrzésére, vagyis a piaci zavar preventív megelőzésére is. Ilyen intézkedés indokolt lehet például akkor, ha széleskörű, nagy mértékű, egyidejű áremelési szándék tapasztalható, vagy a kereslet-kínálat egyensúlya bármely okból megbomlik.

2. A jogbiztonság - mint az Alkotmány 2. § (1) bekezdésében szabályozott jogállamiság része - megköveteli, hogy az áremelési tilalom alóli kivételek meghatározása ne önkényesen történjen, ezért a módosítás garanciális jelleggel zárt taxációként, magában a törvényben határozná meg, hogy az egészségügyi, szociális és családügyi miniszter mely esetekben adhat felmentést az áremelési tilalom alól.

A kivételek meghatározása során a módosítás a gyógyszerellátás stabilitásának alkotmányos szempontjára tekintettel rendelkezik úgy, hogy a kizárólagos, első vonalbeli kezelésre szolgáló készítmények (amelyeket a betegség megállapítását követően minden körülmények között biztosítani kell a beteg részére) esetében a gyógyszerellátást biztosítani kell. Az adott betegség kizárólagos kezelésére való alkalmasságot, illetve az első vonalbeli kezelésre történő felhasználás indokoltságát a gyógyszer - törzskönyvező hatóság által jóváhagyott - alkalmazási előírta, illetve a betegség kezelésére vonatkozó szabályokat tartalmazó protokoll határozza meg. A hozzájárulás megadása tehát csak azon készítmények esetén lehetséges, melyek alkalmazási megfelelőségét már a törzskönyvezési eljárás során, a forgalomba hozatalt megelőzően bizonyították. A gyógyszerellátás stabilitása nem lehet alapja a gazdasági. erőfölénnyel való visszaélésnek, ennek megfelelően csak a gyártó vagy a forgalmazó által igazoltan veszteséges készítmények esetében ad lehetőséget a módosítás az áremelési tilalom alóli mentesülésre. Az ártörvény új 19/A. § (1) bekezdése szerinti legmagasabb árnál magasabb ár alkalmazására csak a meghatározott feltételeket maradéktalanul teljesítő gyógyszerek esetében, csak kivételes esetben tesz lehetővé; ugyanakkor minden magyarországi gyógyszergyártó és -forgalmazó részére biztosítja a lehetőséget a hozzájárulás kérelmezésére.

-----STARTING---POINT---RESZLETES---

-----STARTING---POINT---VEGE---