1991. évi XXVII. törvény indokolása

a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény módosításáról

Az Alkotmánybíróság 32/1990. (XII. 22.) AB határozatával 1991. március 31-ei hatállyal megsemmisítette az 1981. évi I. törvény 72. §-a (1) bekezdésének és a 63/1981. (XII. 5.) MT rendeletnek azon előírásait, amelyek korlátozták a bíróság által felülvizsgálható államigazgatási határozatok körét. Ezzel az államigazgatási határozatok bírósági felülvizsgálata előtt megnyílik az út és ez a bíróságokra igen nagy munkaterhet hárít. A közigazgatási bíráskodás bevezetéséhez ezért megfelelő személyi és tárgyi feltételek biztosítása szükséges.

A közigazgatási bíráskodásról szóló törvényjavaslat előkészítése során e személyi és tárgyi feltételek összegét 1 295,5 millió forintban határozták meg.

Ez az összeg az 1990. évi CIV. törvényben a Legfelsőbb Bíróság és az Igazságügyi Minisztérium költségvetési fejezetek kiadási előirányzataiban nem szerepelhetett, mivel az 1991. évre vonatkozó költségvetési törvény elfogadásakor az Országgyűlés a közigazgatási bíráskodásról még nem döntött.

A közigazgatási bíráskodás pénzügyi feltételeit az 1990. évi CIV. törvény 8. § (3) bekezdésében szereplő általános tartalékból lehet céljellegű előirányzatként biztosítani. Erről azonban kizárólag az Országgyűlés rendelkezhet.

Ezért szükséges a közelmúltban hatályba lépett, a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény módosítása.