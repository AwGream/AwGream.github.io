1994. évi LXIX. törvény indokolása

a jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvény módosításáról

-----STARTING---POINT---ALTALANOS--- 

A fűszerpaprika-őrlemény hamisítások kiszűrése, visszaszorítása érdekében a termelés, a forgalmazás szabályozására hatékony és gyorsan megvalósítható intézkedéseket kell hozni. A hatályos magyar jogrendben e feladatra egyedül a jövedéki szabályozás és ellenőrzés rendszere kínált lehetőséget.

-----STARTING---POINT---RESZLETES---

Az 1. §-hoz

A Javaslat a törvény hatálya alá tartozik és így jövedéki terméknek minősül a fűszerpaprika-őrlemény is.

A törvény hatálya alá vonja továbbá a Javaslat a fűszerpaprika féltermék (a gyártás alapanyaga) átadására, értékesítésére, vásárlására - a fűszerpaprika-őrlemény termelésével kapcsolatos szabályok között - meghatározott tiltások betartásának ellenőrzését, megszegésének felderítését is.

A 2. §-hoz

Meghatározza a Javaslat a "fűszerpaprika-üzem" és "fűszerpaprika-féltermék" fogalmát, a termelésre előírt rendelkezések alkalmazhatósága érdekében. Nevesíti továbbá a "zárjegy" fogalom meghatározásánál említett termékek között az új jövedéki terméket, a fűszerpaprika-őrleményt is.

A 3. §-hoz

A fűszerpaprika-őrlemény kiskereskedelmi forgalmazása engedélyezésének feltételeként a Javaslat - a többi jövedéki termékkel analóg módon - az üzlethelyiség szükségességét jelöli meg.

A 4. §-hoz

A Javaslat a termelők jövedéki nyilvántartás vezetési kötelezettségeit a fűszerpaprika-őrlemény gyártókra is kiterjeszti.

Az 5. §-hoz

A törvény egy új, önálló fejezettel egészül ki, amely a fűszerpaprika-őrlemény termelésére és forgalmazására megállapított különös rendelkezéseket, jövedéki szabályokat tartalmazza.

Megtiltja, hogy az őrlemény alapanyagát, a fűszerpaprika félterméket közvetlen fogyasztási célra átadják, értékesítsék, illetve azt megvásárolják, analóg módon a szárított és fermentált dohányra, illetve a cukorcefrére előírt rendelkezésekkel.

Adózatlan fűszerpaprika-őrlemény kizárólag jövedéki üzemben tárolható, tartható.

A rendelkezések alapján őrleményt csak zárjeggyel ellátva lehet forgalomba hozni. A zárjegy igénylésére, a termékre való felhelyezésére és a zárjeggyel történő elszámolásra az általános szabályok alkalmazását rendeli el.

Meghatározza a Javaslat azon üzletköröket, amelyekben a kiskereskedelmi értékesítést lehetővé teszi.

A 6-8. §-hoz

A zárjegy alkalmazásának az import esetére kialakított rendelkezései közé beemeli a Javaslat a fűszerpaprika-őrleményt is, a fűszerpaprika nevesítésével a termék felsorolások között.

Meghatározza továbbá a fűszerpaprika zárjegy díjtételét, amelyet az elszámoláskor előforduló zárjegy-hiány esetén kell érvényesíteni.

A 9-11. §-hoz

Kiegészíti a Javaslat a jövedéki ellenőrzés alóli elvonás eseteit a jövedéki termékkör fűszerpaprika-őrleménnyel való bővülése miatt, illetve a tiltások eseteiben. Nevesíti továbbá a megsemmisítendő termékek sorában a fűszerpaprika-őrleményt is, valamint meghatározza az új esetekre a jövedéki bírság tételeket.

A 12. §-hoz

Felhatalmazást kap a pénzügyminiszter arra, hogy a fűszerpaprika-őrlemény zárjegyének alkalmazásával kapcsolatos részletszabályokat rendeletben szabályozza.

A 13. §-hoz

A Javaslat a fűszerpaprika-üzem jövedéki nyilvántartásának tartalmát meghatározó mellékletet határoz meg.

-----STARTING---POINT---VEGE---

A 14. §-hoz

A Javaslat a hatályba lépést és az átmenetet szabályozó rendelkezéseket tartalmazza.