2000. évi XXII. törvény indokolása

a választási eljárásról szóló 1997. évi C. törvény, valamint az országos népszavazásról és népi kezdeményezésről szóló 1998. évi III. törvény módosításáról

-----STARTING---POINT---ALTALANOS--- 

A törvény a 24/1999. (VI. 30.) AB határozatban foglalt felhívásnak eleget téve a jogállamiságból fakadó jogbiztonság követelményének megfelelően állapítja meg az országos népszavazás és az országos népi kezdeményezés (valamint az egységes szabályozás megteremtésének érdekében a helyi népszavazás és helyi népi kezdeményezés) aláírásgyűjtő íveinek, illetőleg a népszavazásra bocsátandó kérdés hitelesítésével, továbbá a népszavazás elrendelésével kapcsolatos egyes döntések elleni jogorvoslat benyújtásának eljárási szabályait.

A törvény ezen túl az általános országgyűlési és önkormányzati választások napján, valamint az azt megelőző és követő 41 napon belüli időszak alatt az országos népszavazást és az országos népi kezdeményezést támogató aláírások gyűjtését megtiltja.

-----STARTING---POINT---RESZLETES---

Az 1. §-hoz

A törvény az aláírásgyűjtő ív hitelesítésével kapcsolatos országos választási bizottsági határozat megismerhetőségének biztosítása érdekében előírja az ilyen döntések közzétételét a Magyar Közlönyben.

A 2. §-hoz

A törvény pontosan rögzíti, hogy az országos népszavazás, illetőleg népi kezdeményezés támogatására mely időponttól lehet az aláírások gyűjtését megkezdeni. Így

1. ha az OVB hitelesíti az aláírásgyűjtő ívet

a) és nem érkezik kifogás, a jogorvoslati határidő elteltét követően,

b) és érkezik kifogás, az Alkotmánybíróságnak az OVB döntését helybenhagyó határozatának a Magyar Közlönyben való közzétételét követően;

2. ha az OVB megtagadja az aláírásgyűjtő ív hitelesítését, az Alkotmánybíróság - a benyújtott kifogást elbírálva - az OVB határozatát megsemmisítheti és az OVB-t új eljárásra utasíthatja. Amennyiben ennek következtében az OVB az aláírásgyűjtő ívet hitelesíti, a továbbiakban az 1. pontban foglalt eljárást kell követni.

Az aláírásgyűjtés megkezdésére csak akkor van mód, ha az Országos Választási Iroda vezetője a fenti időpont elteltét követően hitelesítő záradékkal látja el az aláírásgyűjtő ívet. Az aláírásokat csak a záradékkal ellátott ív másolatain lehet gyűjteni, így az aláíró választópolgár is tisztában lehet azzal, hogy aláírása a célzott joghatások elérésére alkalmas aláírásgyűjtő ívre kerül.

A 3. §-hoz

A törvény szerint az országgyűlési képviselők, illetőleg a helyi önkormányzati képviselők és polgármesterek általános választásának napján, valamint az azt megelőző és követő 41 napon belül nem lehet országos népszavazás és országos népi kezdeményezés támogatására aláírást gyűjteni. Ezen időszak alatt az aláírásgyűjtés szünetel, az Alkotmány 28/E. §-ában meghatározott, az aláírásgyűjtésre rendelkezésre álló négy, illetőleg kéthónapos határidőbe a szünetelés időtartama nem számít be.

Annak érdekében, hogy az aláírásgyűjtési moratórium betartatható legyen, a törvény szerint az eredeti hitelesítést tartalmazó aláírásgyűjtő íveken szereplő aláírásokat legkésőbb a tilalmi időszak elején lehet joghatályosan átadni az Országos Választási Bizottság részére. A tilalmi időszak végén új hitelesítéssel kell ellátni az aláírásgyűjtő íveket, amelyeket az eredeti hitelesítéstől számított négy hónap plusz annyi nap elteltéig lehet benyújtani, amennyi napig a tilalmi időszak tartott. A második alkalommal benyújtott ívek közül természetesen már csak azok tartalmazhatnak érvényes aláírásokat, amelyek a második hitelesítési záradékot tartalmazzák. Ha az aláírásgyűjtés időszaka az országgyűlési és az önkormányzati választások tilalmi időszakát is érintené, a fenti eljárást természetesen meg kell ismételni.

A 4. §-hoz

A törvény az országos népszavazás (és egyúttal az országos népi kezdeményezés) aláírásgyűjtő íveinek, illetőleg a népszavazásra bocsátandó kérdés hitelesítésével, valamint az országos népszavazás elrendelésével kapcsolatos döntések elleni jogorvoslat benyújtására nyitva álló határidőt a választási eljárásban általánosnak tekintett három nappal szemben 15, illetve 8 napban állapítja meg. Ez a határidő már mindenki számára megnyugtatóan elegendő a határozat megismerésére, a kifogás szakmailag megalapozott elkészítésére, valamint annak eljuttatására a megfelelő fórumhoz.

A két határidő közötti eltérés indoka, hogy az aláírásgyűjtő ív, illetőleg a kérdés hitelesítése során bonyolult, mélyebb elemzést kívánó jogi kérdések eldöntéséről lehet szó (pl. lehet-e népszavazást tartani az adott kérdésben?), ezzel szemben a népszavazás elrendelésekor, illetőleg annak megtagadásakor már csak az lehet a jogorvoslat tárgya, hogy az Országgyűlés törvényesen rendelte-e el a népszavazást, illetőleg törvényesen tagadta-e meg a népszavazás elrendelését. Ez utóbbi, rövidebb határidő megállapítását az is indokolja, hogy a 15 napos határidő nem állna összhangban a köztársasági elnöknek a népszavazás kitűzésére rendelkezésre álló, az 1998. évi III. törvényben megállapított határidővel.

A törvény a fentieken túl expressis verbis kimondja, hogy a kifogást nem közvetlenül az Alkotmánybírósághoz, hanem az Országos Választási Bizottsághoz kell benyújtani, amely azt - az általános rendelkezések alapján - továbbítja az Alkotmánybírósághoz.

Az 5. §-hoz

Ez a paragrafus a 2. §-ban foglalt módosításnak megfelelően vezeti át a helyi népszavazáson alkalmazandó jogszabályhelyek listáján a változást.

A 6. §-hoz

A törvény az országos népszavazáshoz hasonló szabályt állapít meg a helyi népszavazás aláírásgyűjtő ívének hitelesítéséről szóló döntés nyilvánosságra hozatalára, valamint a hitelesítési záradékkal történő ellátására vonatkozóan.

A 7. §-hoz

A törvény az országos népszavazáshoz hasonlóan a helyi népszavazás esetében is meghosszabbítja a kifogás benyújtására rendelkezésre álló időtartamot. Az aláírásgyűjtő ív hitelesítésével kapcsolatos döntés elleni jogorvoslat elbírálására a területi szintű népszavazás esetén a helyi bíróság helyett a megyei bíróság hatáskörét állapítja meg.

A törvény külön rendelkezést tartalmaz a népszavazás elrendelésével kapcsolatos képviselő-testületi (közgyűlési) döntéssel szemben benyújtható kifogás tekintetében.

A 8. §-hoz

Ez a paragrafus a 2. és a 6. §-ban foglalt módosításnak megfelelően vezeti át a helyi népi kezdeményezés során alkalmazandó jogszabályhelyek listáján a változást.

A 9. §-hoz

Ez a paragrafus a 2. §-ban foglalt módosításnak megfelelően vezeti át az alkalmazandó jogszabályhelyek listáján a változást.

A 10. §-hoz

Annak érdekében, hogy a választást a népszavazási kezdeményezés és a népi kezdeményezés támogatásához, illetőleg a népszavazási kezdeményezést és a népi kezdeményezést a választási kampányban ne lehessen felhasználni, a törvény a választások előtti és utáni időszakban a népszavazás megtartása mellett az aláírásgyűjtést is megtiltja.

A 11. §-hoz

A törvény a 3. § és a 10. § rendelkezéseivel összhangban módosítja az aláírásgyűjtő ív benyújtására vonatkozó rendelkezést.

A 12. §-hoz

A törvény - összhangban a népszavazás elrendelése elleni jogorvoslat benyújtására rendelkezésre álló határidő kezdetével - a népszavazás kitűzésére a köztársasági elnök számára megállapított 15 napos határidő kezdetét nem az Országgyűlés elnökétől kapott tájékoztatáshoz, hanem a jogorvoslati határidő eredménytelen elteltéhez köti.

A 13. §-hoz

A törvény a 90 napos időtartam kezdetét jogorvoslat esetén nem a népszavazás elrendelésétől, hanem a jogorvoslati eljárás befejeződésétől rendeli számítani, tekintettel arra, hogy az Alkotmánybíróság soron kívüli eljárása esetén sem biztosított annak 90 napon belüli lezárása.

A 14. §-hoz

A törvény a 3. § és a 10. § rendelkezéseivel összhangban módosítja az aláírásgyűjtő ív benyújtására vonatkozó rendelkezést.

-----STARTING---POINT---VEGE---

A 15. §-hoz

Az Alkotmánybíróság 24/1999. (VI. 30.) AB határozatában megállapított határidőre figyelemmel szükséges a törvény 2000. április 1-jével történő hatályba léptetése.