2017. évi LXXVIII. törvény indokolása

az ügyvédi tevékenységről

-----STARTING---POINT---ALTALANOS--- 

Az ügyvédekről szóló 1998. évi XI. törvény (a továbbiakban: Ügyvédi tv.) az alapvető jogelveknek megfelelő, többségében a gyakorlatban is jól használható joganyag, ugyanakkor a hatálybalépése óta eltelt közel két évtizedben lezajlott társadalmi, gazdasági, informatikai és jogszabályi változások, és az ezekből következő gyakori módosítások felvetették annak szükségességét, hogy az ügyvédi tevékenységet gyakorlók működésének rendezése érdekében az új kihívásoknak megfelelő, egységes szemléletű új kódex készüljön.

A jogtanácsosokra vonatkozó szabályozás ellenben a rendszerváltozást követően nem újult meg, jelenleg is a mára elavult és részben kiüresedett a jogtanácsosi tevékenységről szóló 1983. évi 3. tvr. szabályozza e tevékenységet. Az ügyvédi tevékenységre vonatkozó szabályozás megújítása kapcsán és annak keretében jogalkotó az igazságszolgáltatás megfelelő minőségéért fennálló felelőssége körében a jogtanácsosoknak kizárólag azon tevékenységét kívánja a jövőben szabályozni, amely az igazságszolgáltatással közvetlenül kapcsolatos, vagyis a jogi képviselet ellátásával és az okiratok ellenjegyzésével függ össze, amelyet a törvény alapján azon jogtanácsosok láthatják el, akik kamarai taggá válnak. Mindezek alapján a törvény - mint arra a címe is utal - nem az ügyvédekre, hanem az ügyvédi tevékenységre vonatkozó szabályokat tartalmazza. Az új szabályozás célja, hogy az ügyvédi tevékenységet ellátók vonatkozásában egységes és megfelelő garanciák jussanak érvényre.

Figyelemmel a szabályozás ismertetett szükségességére, az ügyvédi tevékenységnek minősülő tevékenységet ellátni szándékozó jogtanácsosok egy már meglévő hivatásrendi kamarába történő integrációja mutatkozik megfelelőnek. A tevékenységek azonossága, a jogászi hivatásrendek logikus és következetes rendszerének kialakítása iránti igény, a történeti hagyományok és költséghatékonysági szempontok mind ahhoz a megoldáshoz vezetnek, hogy az ügyvédi kamarai rendszerbe kerüljenek be azok a jogtanácsosok, akik a jövőben jogi képviseletet vagy okiratokat ellenjegyzést kívánnak ellátni. A kamarai integráció eredményeként a kamarai tagsággal rendelkező jogtanácsosok vonatkozásban is érvényesülni fognak azok a garanciális szabályok, amelyek feltételei az általuk is ellátott tevékenységnek. Ennek elemei a közhiteles névjegyzék, a kamara által alkotott etikai szabályzat, a szakmagyakorlásra vonatkozó előírások, a kamara felügyeleti tevékenysége és az általa biztosított képzések, továbbképzések. Mindezek együttesen garantálják a megfelelő szakmai színvonal biztosítását.

A jogtanácsosok ügyvédi kamarába való belépése önkéntes abban az értelemben, hogy nem minden jogtanácsosnak kötelező kamarai taggá válnia, ugyanakkor jogi képviselet, valamint az okirati ellenjegyzés, a jövőben csak kamarai tagság mellett lesz ellátható. A jogtanácsos és munkáltatója dönti el, hogy fog-e a jogtanácsos olyan tevékenységet is végezni, amely csak kamarai tagság mellett lehetséges. A törvény biztosítja az ügyvédi és kamarai jogtanácsosi státusz közti átjárhatóságot oly módon, hogy egy évi kamarai jogtanácsosság után lehetővé teszi az ügyvéddé válást.

A törvény az ügyvédi tevékenységet gyakorlók körébe integrálja kamarai jogtanácsos elnevezéssel azokat a munkaviszony tág értelemben vett közszolgálati jogviszony vagy közérdekű tevékenységre irányuló önkéntes jogviszony alapján ügyvédi tevékenységet végző személyeket, aki a jövőben az ügyvédi kamara tagjaként láthatják el tevékenységüket. A szabályozás kiterjed azokra a kamarai jogtanácsosok, mint principálisok irányítása és ellenőrzése alatt dolgozó jogi előadókra, akik a jogi szakvizsga megszerzése érdekében folytatott gyakorlatukat az ügyvédi kamarai nyilvántartásba vétel mellett végzik.

A közszféra által alkalmazott jogtanácsosok közül a törvény szerinti integráció csak azokat fogja közvetlenül érinteni, akik polgári bíróság előtt járnak el olyan perekben, ahol a jogi képviselet kötelező. A közigazgatási perrendtartásról szóló 2017. évi I. törvény szerint közigazgatási perben kötelező jogi képviselet esetén eljárásra jogosult lesz a közigazgatási szerv jogi szakvizsgával rendelkező tisztségviselője vagy alkalmazottja is.

A jogi előadók tekintetében a szabályozás az ügyvédjelöltek mintájára kerül kialakításra. A törvény szerint az ügyvédi kamarai nyilvántartásba vett jogi előadókra az ügyvédjelöltekkel azonos kötelező továbbképzési szabályok vonatkoznak, a munkáltató pedig köteles biztosítani, hogy a jogi előadó a képzésben részt vehessen.

A kamarai jogtanácsosi intézmény bevezetésével egyidejűleg a jogtanácsosokra vonatkozó jelenleg hatályos tvr. hatályon kívül helyezésre kerül. A jövőben a kamarába be nem lépő jogtanácsosokra az általános munkaügyi szabályokon túl nem vonatkozik speciális törvényi szabályozás, figyelemmel arra, hogy nem indokolt az igazságszolgáltatáshoz közvetlenül nem kapcsolódó tevékenység szabályozása.

A törvény meghatározza az ügyvédi tevékenységek körét, továbbá az ügyvédi tevékenység gyakorlása keretében, kiegészítő jelleggel folytatható tevékenységeket (pl. bizalmi vagyonkezelői tevékenység). Az ügyvédi tevékenység gyakorlása keretében kiegészítő jelleggel folytatható tevékenységeket az ügyvédi tevékenység gyakorlója e minőségében, de az adott tevékenységre irányadó jogszabályokban meghatározottak szerint folytathatja.

A törvény koncepcionális szinten nem változtat azon, hogy az ügyvéd egyrészt a megbízó megbízása alapján jár el, másrészt eljárhat a bíróság, illetve a hatóság kirendelése vagy a jogi segítségnyújtó szolgálattal külön jogszabály szerinti jogi segítői tevékenység ellátására kötött szolgáltatási szerződés alapján is.

A törvény rendelkezései között továbbra is főszabályként fennmarad, hogy az ügyfél és az ügyvéd szabadon állapodik meg a megbízás díjában. E szabadságot a törvény - mind az ügyfelek, mind az ügyvédek érdekében - csak a szükséges mértékig és az arányosság követelményének megfelelően kívánja korlátozni. Ennek megfelelően az ügyvéd díjazása körében a törvény a sikerdíj bíróság előtti érvényesíthetősége tekintetében szigorúbb feltételeket állapít meg.

Az egyes ügyvédi tevékenységek körében a törvény módosítja a letétre vonatkozó szabályokat, ennek keretében többek között kimondja, hogy a letét ellenőrzése hatósági ügy.

Az ügyvédi tevékenység gyakorlása kapcsán előírt felelősségbiztosítás legalacsonyabb összegének fokozatos emelése is indokolttá vált, valamint az eddigi homogén szabályozás helyett az ügyvédi tevékenység gyakorlója anyagi felelősségének lehetséges korlátait az egyes ügyvédi tevékenységekhez igazodó módon, differenciáltan szabályozza a törvény.

Az ügyvédek kirendelésére vonatkozó rendelkezések átalakítására a dogmatikai pontosítás miatt került sor. Az Ügyvédi tv.-ben a kirendelt ügyvéd összefoglaló fogalmába bele tartozott a jogi segítőként eljáró ügyvéd is, ugyanakkor az ő kirendelésére nem az Ügyvédi tv., hanem a jogi segítségnyújtásról szóló 2003. évi LXXX. törvény (a továbbiakban: Jst.) rendelkezéseit kellett alkalmazni, ezért a jogalkalmazás megkönnyítése érdekében a jogi segítőként eljáró ügyvédekre a továbbiakban nem terjednek ki a kirendelt ügyvédre vonatkozó rendelkezések.

Tekintettel arra, hogy az új büntetőeljárásról szóló készülő törvény alapján a büntetőügyben eljáró szervek kirendelése már nem jelöli meg konkrétan az eljáró kirendelt védőt, annak kijelölésére vonatkozó szabályokra is szükség van. Ezt a büntetőeljárásról szóló törvényben meghatározott esetekben maguk a büntetőeljárást lefolytató szervek teszik meg az ott meghatározott szabályoknak megfelelően, ugyanakkor főszabály szerint az eljáró kirendelt védő kijelölése a területi ügyvédi kamara feladata lesz. A korábbi „egyfokozatú” kirendelést felváltó kirendelés-kijelölés duális rendszerben az ügyvédi kamara többletfeladataira tekintettel módosulnak - és a kijelölés tekintetében kiegészülnek - a kirendelésre vonatkozó rendelkezések is, melyek közül a kirendelt védő kijelölésére vonatkozó rendelkezések az új büntetőeljárásról szóló törvény hatálybalépéséhez igazodóan lépnek majd hatályba.

A törvény az ügyvédi együttműködés keretein belül törvényi szinten szabályozza az ügyvédi társulást, valamint létrehozza a bejegyzett irodaközösséget, továbbá meghatározza működésük alapvető szabályait. A törvény újdonságként nevesíti az ügyvédasszisztenst, akinek feladata az ügyvéd, az európai közösségi jogász, illetve az ügyvédi tevékenységet gyakorló szervezetek munkájának segítése. A törvény az ügyvédasszisztens vonatkozásában meghatározza továbbá az ügyvédasszisztens képviseleti jogosultságát, a tevékenység folytatásának feltételeit. A törvény az ügyvédi irodára vonatkozó szabályokat is módosítja.

A fegyelmi eljárás szabályai több vonatkozásban is jelentősen megújulnak. Egyrészt bővül a fegyelmi eljárásban kiszabható fegyelmi büntetések köre, differenciált szankcionálást téve ezáltal lehetővé az egyes fegyelmi vétségek súlyára és körülményeire tekintettel. Változnak a fegyelmi eljárás alapjául szolgáló szervezeti szabályok, annak érdekében, hogy a szakmaiság és függetlenség szempontjainak elsődlegessége mellett a fegyelmi felelősség megállapításának valódi igénye juthasson érvényre. Így a fegyelmi bizottságok a törvény alapján nem területi, hanem regionális és országos szinten szerveződnek, és ennek megfelelő illetékességi területtel alakulnak meg a fegyelmi tanácsok is. A hivatalból induló előzetes vizsgálat lefolytatására a területi kamara választott tisztségviselőjeként a fegyelmi biztos jogosult, továbbá ő kezdeményezheti a fegyelmi eljárás lefolytatását.

A törvény új jogintézményként vezeti be a területi kamara elnökének és a Magyar Ügyvédi Kamara elnökének az eljárás egyes szakaszaiban érdemi beavatkozást jelentő pozitív utasítás-adási jogát is, amely a fegyelmi eljárások lefolytatásával kapcsolatos felelősség kérdését hivatott új megközelítésbe helyezni. A törvény következtében továbbá törvényi szintre kerülnek egyes, korábban szabályzatban rendezett, garanciális jellegű rendelkezések is.

Az országos kamarán és a megyénként működő területi kamarákon alapuló jelenlegi kamarai szerkezet hátrányát képezik a fennálló párhuzamosságok, egyes megyékben az alacsony ügyvédi létszám miatt az erőforrások szűkössége és ebből következően a feladatellátás egyenetlen színvonala. Előnye ugyanakkor ennek a struktúrának, hogy biztosítja a problémák helyi szinten történő megoldását, elősegíti az ügyvédek kamarával való személyes kapcsolattartását és így azt, hogy a hátrányosabb helyzetben lévő megyékből ne kezdődjön meg az ügyvédek elvándorlása a regionális központok irányába. A fentiek figyelembevételével a törvény olyan strukturális változásokat vezet be, amelyek anélkül orvosolják a felmerült nehézségeket, hogy csorbítanák a jól működő gyakorlatokat. Mindezekre tekintettel módosul az országos kamara és a területi kamarák közötti feladatmegosztás. Így kizárólag a Magyar Ügyvédi Kamara hatáskörébe fog tartozni az ügyvédi tevékenységgel kapcsolatos kérdésekben való véleménynyilvánítás, az ügyvédi tevékenységre vonatkozó szakmai szabályok megalkotása, az ügyvédi kamarai nyilvántartás vezetése illetve az ehhez kapcsolódó műszaki-informatikai háttér feltételeinek biztosítása, a képzési helyek akkreditációja továbbá a szakmai képzések és továbbképzések tematikájának összeállítása, a fegyelmi bizottságok pedig nem területi, hanem regionális és országos szinten szerveződnek, és ennek megfelelő illetékességi területtel alakulnak meg a fegyelmi tanácsok is. Az ügyvédi kamarai struktúra alapegységei a jelenlegivel megegyezően a területi kamarák maradnak.

A törvény alapján csökken az állami kontroll mértéke az ügyvédi kamarák működése felett. A törvény a törvényességi felügyelet szubszidiárius jellegét átfogóan deklarálva kimondja, hogy az akkor gyakorolható, ha sem bírósági hatáskörbe, sem hatósági felügyeleti hatáskörbe sem tartozik a vizsgált döntés, tevékenység. A törvény szerinti megoldás biztosítja a párhuzamos eljárás lehetőségének kizárását, így például azt, hogy ugyanazt a határozatot az eljárás kezdeményezője a minisztérium előtt, a panaszolt ügyvéd pedig a bíróság előtt támadja meg.

Egyfelől az ügyvédi kamara autonómiája, másrészt a kamara jogszabályszerű működéséhez, az igazságszolgáltatás és a közérdek védelméhez, így végső soron a jogbiztonság garantálásához fűződő érdek jelöli ki azt a keretet, amelyen belül az igazságügyi miniszter törvényességi felügyeleti jogot gyakorolhat. A törvény újraszabályozza a törvényességi felügyelet tárgyát, ezen belül a törvényességi felügyeleti eljárás alól kivett ügyek körét, valamint a törvényességi felügyelet eszközeit. Jelenleg nem szankcionálható a mulasztásban megnyilvánuló jogsértés és alulszabályozott a minisztérium törvényességi felügyeleti eljárása: nem szabályozottak az eljárási cselekményekre vonatkozó határidők, az iratküldés szabályai, a felhívás alaki, tartalmi kellékei, a késedelmes felterjesztés jogkövetkezménye. Ezen hiányok orvoslása mellett változnak és differenciálódnak a kamarai szabályzatok felülvizsgálatának és közzétételének szabályai, továbbá csökken az iránymutatások, kamarai határozatok kapcsán gyakorolt állami kontroll mértéke.

Az igazságügyi miniszter - törvényességi felügyeleti jogkörének pontosításával - kiemelt szabályzatait előzetes normakontroll keretében, egyéb szabályzatait utólagos normakontroll keretében ellenőrzi. Ennek megfelelően a kizárólag a kamara tagjaira, az ügyvédi működésre vonatkozó szabályzatok tekintetében kevésbé szigorú törvényességi felügyelet érvényesül abban az esetben, ha azok a közérdeket vagy harmadik személyek jogait nem érintik (így pl. az ügyvédjelöltek képzésének, foglalkoztatásuk tárgyi feltételeinek szabályozása vagy az irodagondnok eljárására, díjazására vonatkozó szabályzatok esetében).

Az állami kontroll fokozottabb érvényesítése a kamara törvényes működését biztosító alapszabály és a választási szabályzat mellett azon szabályzatok vonatkozásában szükséges, amelyek a közérdeket vagy mások jogát is érintik, így a fegyelmi szabályzat, a letéti szabályzat, valamint a pénzmosás és terrorizmus finanszírozása megelőzésére és megakadályozására szolgáló ügyvédi tevékenység kamarai ellenőrzésének részletes szabályairól szóló szabályzatok esetében (kiemelt szabályzatok). A kiemelt szabályzatokat a kamarának az elfogadásukat követően, de még a kihirdetésüket megelőzően „előzetes normakontroll” keretében meg kell küldeniük a minisztérium részére. A miniszter a törvényességi felügyelet keretében ellenőrzi, hogy a kiemelt szabályzat megfelel-e a jogszabályoknak.

Az igazságügyi miniszternek a fentieken kívül feladatkörébe tartozik a kamara törvényes működésének és tevékenységének ellenőrzése is. Ez utóbbira ugyancsak hivatalból (akár bejelentés alapján) kerülhet sor. A kamarai szerv jogszabálysértő működése esetére vonatkozó hatályos szabályok kiegészülnek a mulasztás miatt alkalmazható jogkövetkezményekkel. Amennyiben a miniszter azt állapítja meg, hogy a kamara jogszabályban, kiemelt szabályzatban vagy egyéb szabályzatban foglalt kötelezettségét elmulasztotta, felhívja a kamarát az elmulasztott intézkedés megtételére, a kamara pedig köteles a felhívásban megadott határidőn belül az elmulasztott intézkedést megtenni, vagy egyet nem értéséről a minisztert tájékoztatni.

-----STARTING---POINT---RESZLETES---

Az 1. §-hoz

A törvény az általános rendelkezések között rögzíti, hogy az ügyvédi hivatás az ügyfél jogai és jogos érdekei érvényesítésének, kötelezettségei teljesítésének elősegítésére, az ellenérdekű felek közötti jogvita - lehetőség szerinti - megegyezéssel történő lezárására irányuló tevékenység, amely tevékenység magában foglalja az igazságszolgáltatásban való közreműködést. Az ügyvédi hivatás meghatározásából kitűnik, hogy az ügyvédi hivatás elsősorban a jogalkalmazáshoz és az igazságszolgáltatáshoz kapcsolódó tevékenység. A törvény az ügyvédi hivatás kifejezést alapelvi jelentéssel használja, kifejezve azt, hogy valamennyi ügyvédi tevékenységet gyakorló a rájuk vonatkozó szabályozás sajátosságai mellett ugyanazon hivatásrendhez tartozik. A törvény tehát az ügyvédi hivatás kifejezést szimbolikus jelleggel használja.

Az ügyvédi hivatás törvényi meghatározása alapján az ügyvédi hivatás gyakorlása jogi szakértelemmel, törvényes eszközökkel és módon, a közhatalmi szervektől függetlenül kell, hogy történjen. Az ügyvédi hivatás gyakorlása során tehát az ügyvédi tevékenység gyakorlója törvényes eszközöket vesz igénybe, segítségét törvényes módon nyújtja. Az ügyvédi hivatás gyakorlása garanciális okokból a közhatalmi szervektől függetlenül történik. A közhatalmi szervektől való függetlenség valamennyi ügyvédi tevékenységet gyakorló tekintetében értelmezhető, szemben a törvény 6. §-ában meghatározott ügyvédi függetlenséggel. A közhatalmi szervektől való függetlenség azzal a megszorítással értelmezhető, hogy amennyiben az ügyvédi tevékenységet gyakorló szerv munkáltatója közhatalmat gyakorló szerv - például közigazgatási szervnél dolgozó kamarai jogtanácsos esetén - az ügyvédi tevékenységet gyakorló a munkáltató utasításának megfelelően jár el, azonban ebben az esetben is független a többi közhatalmat gyakorló szervtől.

A törvény az ügyvédekről szóló 1998. évi XI. törvénnyel (a továbbiakban: Ügyvédi tv.) megegyezően kifejezésre juttatja, hogy az ügyvédi tevékenység gyakorlása esetén nem érvényesül pártatlansági követelmény, hiszen az ügyvédi tevékenység gyakorlójának a jognak és az ügyfele érdekeinek legmegfelelőbb szolgáltatást kell nyújtania. A törvény ennek megfelelően rögzíti, hogy az ügyvédi tevékenység az ügyfél és az ügyvéd közötti bizalmon alapul, amelyet mindenki köteles tiszteletben tartani. A kamarai jogtanácsos esetében az ügyfél fogalom alatt a kamarai jogtanácsos munkáltatóját kell érteni, tekintettel arra, hogy a hagyományos ügyféli bizalmi viszony ebben az esetben a munkáltató irányában áll fenn.

A jogbiztonság megköveteli, hogy az ügyvédi tevékenység keretében jogszolgáltatás történjen, azaz kizárólag a jog által biztosított kereteken belül kerüljön érvényesítésre a jogot kereső ügyfél érdeke. Ezen követelmény érvényesülését a törvény 1. § (3) és (5) bekezdései egyaránt elősegítik, amelyek értelmében az ügyvédi tevékenység gyakorlójának az ügyvédi tevékenységet lelkiismeretesen, a legjobb tudása szerint, a jogszabályok megtartásával kell gyakorolnia, továbbá az ügyvédi tevékenység gyakorlása nem irányulhat jogszabály megkerülésére, jogszabályba ütköző célra, vagy ilyen jogügyletben való közreműködésre.

A törvény értelmében ügyvédi tevékenység gyakorlójának az ügyvédi tevékenységet lelkiismeretesen, a legjobb tudása szerint, a jogszabályok megtartásával kell gyakorolnia, amely akkor tud megvalósulni, ha tudása magas szintű, naprakész. Ennek érdekében elengedhetetlennek bizonyul az ismeretek megújításának képessége, amely szempontból meghatározó szerepe van az önképzés mellett a kötelező továbbképzésnek. A törvény e követelmény megvalósulása érdekében törvényi szinten rögzíti, hogy az ügyvédi tevékenység gyakorlója szakmai tudását önképzés és kötelező továbbképzés útján fejleszti.

A törvény továbbá alapelvként rögzíti a szabad ügyvédválasztás jogát. E jog értelmében az ügyvédi megbízási szerződés körében az ügyfelet megilleti a szabad ügyvédválasztás joga, ugyanígy az ügyvéd is szabadon dönthet arról, hogy a megbízást vállalja-e, illetve azt milyen feltételek mellett vállalja. Ez az alapelv egyfelől az ügyfelek érdekeit szolgálja, másfelől megteremti a gazdasági verseny szabadságát az ügyvédek egymás közti jogviszonyában. A szabad ügyvédválasztás korlátjának tekinthetjük az összeférhetetlenségi szabályokat, továbbá azokat a szempontokat is, amelyekre tekintettel az ügyvéd köteles megtagadni a közreműködést.

A 2. §-hoz

A törvény meghatározza az ún. klasszikus ügyvédi tevékenységek körét, amelyek

a) a jogi képviselet ellátása,

b) büntetőeljárásban védelem ellátása,

c) a jogi tanácsadás,

d) az okiratszerkesztés,

e) az okirat ellenjegyzése,

f) az ezekhez kapcsolódó tevékenységgel összefüggésben a szerkesztett okiratok és mellékleteik elektronikus okirati formába alakítása,

g) valamennyi ügyvédi tevékenységgel összefüggésben letét kezelése.

A felsorolt tevékenységeket - a hatályos Ügyvédi tv. előírásával egyezően - rendszeresen és ellenérték fejében az ügyvédi tevékenység folytatására jogosult folytathatja az ügyvédi tevékenység gyakorlására irányadó feltételek megtartása mellett. E kritérium a kamarai jogtanácsosok szempontjából is értelmezhető, tekintettel arra, hogy munkájuk végzése során e feltételeknek szintén érvényesülnek. A felsorolt tevékenységek némelyikének gyakorlásához az ügyvédi tevékenységet gyakorlónak további, jogszabályban meghatározott feltételeknek kell megfelelnie annak érdekében, hogy a tevékenység gyakorlásából eredő kötelezettségeit maradéktalanul teljesíteni tudja (például minősített elektronikus aláírással kell rendelkeznie).

A törvény 2. § (2) bekezdésének rendelkezései a meghatározott személyi kör esetében az egyébként ügyvédi tevékenység keretében ellátott bizonyos tevékenységeket kivonja az ügyvédi tevékenység fogalmának hatóköréből. Ezen szabály teszi lehetővé, hogy az itt meghatározott személyi kör e tevékenységeket anélkül láthassa el, hogy a törvényben előírt, az ügyvédi tevékenység gyakorlásához szükséges valamennyi feltételnek megfelelne.

E kivételt teremtő rendelkezés szükségességét gyakorlati igények indokolják.

A törvény 2. § (2) bekezdés a) pontjában kimondja, hogy az e pontban meghatározott jogviszonyok keretei között foglalkoztatott személy által a munkáltatója, a munkáltató kapcsolt vállalkozása, vagy a munkáltatóval irányítási vagy fenntartói viszonyban álló szerv számára végzett jogi tanácsadás és okiratszerkesztés nem minősül ügyvédi tevékenységnek. E tevékenységek ugyanis a törvény értelmében az e pontban meghatározott jogviszonyokra irányadó szabályokon túl többlet jogi szabályozást nem igényelnek. Ez teszi lehetővé például a kamarai nyilvántartásba nem vett jogtanácsos számára, hogy ezen jogviszonyok keretében a felsorolt tevékenységeket elláthassa.

A törvény 2. § (2) bekezdés b) pontja további kivételként a törvény felhatalmazása alapján, az ügyvédi tevékenység gyakorlására jogosultakon kívüli más személy által végzett jogi tanácsadás, okiratszerkesztés és jogi képviseleti tevékenység esetében is rögzíti, hogy az nem minősül ügyvédi tevékenységnek. Ezáltal az ügyvédi tevékenységet gyakorlónak nem minősülő, ugyanakkor a bekezdés a) pontjába nem tartozó személyi kör által ellátott, a törvényben meghatározott tevékenységek sem minősülnek ügyvédi tevékenységnek. E személyek, például a szabadalmi ügyvivő, a jogi segítségnyújtó vagy az áldozatsegítő szolgálat munkatársai, illetve a jogi segítői névjegyzékben szereplő ügyvédek a jövőben is elláthatják jogi képviseletei tevékenységet, jogi tanácsadást és okiratszerkesztést anélkül, hogy az ügyvédi tevékenység gyakorlásához szükséges valamennyi feltételnek meg kellene felelniük.

Érdemes kiemelni, hogy - szemben az a) pontban meghatározottakkal - e személyi kör képviselői vagy közfeladatot látnak el, például az áldozatsegítő és a jogi segítségnyújtó rendszer keretében, vagy olyan speciális, törvényben részletesen szabályozott tevékenységet végeznek, amely során nem állnak az általuk képviselt személlyel az a) pontban részletezett függő viszonyban, például a szabadalmi ügyvivők esetében.

A lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény rendelkezéseivel való összhang megteremtése érdekében kimondja, hogy az egyházi szolgálati viszonyban egyházi jogi személy számára végzett okiratszerkesztés és jogi tanácsadás sem minősül ügyvédi tevékenységnek.

Egyértelművé teszi, hogy nem minősül a klasszikus ügyvédi tevékenység körébe tartozó jogi képviselet ellátásának a törvényes képviselet és a szervezeti képviselet ellátása. Ez biztosítja, hogy az ilyen típusú tevékenység ellátása ne valósítsa meg a Büntető Törvénykönyv szerinti zugírászat törvényi tényállását.

A 3. §-hoz

A törvény meghatározza, hogy mely tevékenységek minősülnek ún. kiegészítő tevékenységeknek, amelyeket az ügyvédi tevékenységet gyakorló a klasszikus ügyvédi tevékenységen felül elláthat. A törvény e körben azokat a tevékenységeket sorolja fel, amelyek végzését a mai gazdasági élet követeli meg az ügyvédi tevékenységet gyakorlótól. Ezen tevékenységek az ügyvédi tevékenység során végzett tanácsadással szorosan összefüggnek, ezért attól való éles elhatárolása nem életszerű.

A törvény értelmében kiegészítő jelleggel folytatható tevékenységek az alábbiak:

a) szabadalmi ügyvivői tevékenység,

b) adótanácsadás,

c) társadalombiztosítási tanácsadás,

d) biztosítási tanácsadás,

e) munkaügyi tanácsadás,

f) bírósági, hatósági, illetve más közhatalmi eljáráson kívüli képviselet ellátása,

g) pénzügyi és egyéb üzletviteli tanácsadás,

h) felelős akkreditált közbeszerzési szaktanácsadói tevékenység,

i) bizalmi vagyonkezelési tevékenység,

j) ingatlanközvetítői tevékenység,

k) társasházi közös képviselői tevékenység,

l) nem az ügyvédi tevékenység gyakorlója által készített papír alapú dokumentum elektronikus okirati formába alakítása, valamint

m) közvetítői eljárásban és büntető ügyekben folytatott közvetítői tevékenység.

A törvény az Ügyvédi tv. által meghatározott kiegészítő tevékenységek körét bővíti a biztosítási tanácsadás, a munkaügyi tanács bírósági, hatósági, illetve más közhatalmi eljáráson kívüli képviselet ellátása, a bizalmi vagyonkezelési tevékenység, a társasházi közös képviselői tevékenység, a nem az ügyvédi tevékenység gyakorlója által készített papír alapú dokumentum elektronikus okirati formába alakítása, valamint a közvetítői eljárásban és büntető ügyekben folytatott közvetítői tevékenység tevékenységi körökkel, emellett elhagyja az Ügyvédi tv. által előírt olyan tevékenységet, amelyre az ügyvédet - helyi önkormányzati rendelet kivételével - jogszabály felhatalmazza.

A törvény egyértelművé teszi, hogy kiegészítő tevékenység az ügyvédi tevékenység gyakorlása keretében látható el a klasszikus ügyvédi tevékenységekhez hasonlóan, ebben az esetben azonban nem csak az ügyvédi tevékenység gyakorlásához szükséges, e törvényben és egyéb jogszabályokban meghatározott feltéteknek, hanem az adott tevékenységre irányadó jogszabályokban foglalt előírásoknak is meg kell felelni.

A törvény kimondja, hogy a 2. §-ban ismertetett klasszikus ügyvédi tevékenység mellett ugyanazon ügyfél számára a kiegészítő tevékenységek közül bizalmi vagyonkezelési tevékenység, ingatlanközvetítői tevékenység, valamint társasházi közös képviselői tevékenység nem végezhető. E tevékenységek kivételként történő meghatározása azért szükséges, mert a klasszikus ügyvédi tevékenység ellátása során az ügyvédi tevékenységet gyakorló olyan információk birtokába kerülhet, amelyek a felsorolt kiegészítő tevékenységek ellátása során esetleg befolyásolhatják az ügyfél érdekeinek legmegfelelőbb feladatellátást. Ezen tilalom alól kizárólag ügyvédi iroda mentesülhet abban az esetben, ha ehhez az ügyfél írásban kifejezetten hozzájárul és még ebben az esetben is a megbízást az ügyvédi iroda különböző tagjainak kell ellátnia, annak érdekében, hogy a tilalom célja érvényre jusson, azaz ebben az esetben se összpontosulhasson valamennyi információ egy ügyvédi tevékenységet gyakorlónál. Az itt felsorolt tevékenységek kiegészítő ügyvédi tevékenységként történő nevesítése azért indokolt, mert az ügyvédi tevékenység ellátáshoz szükséges feltételek előírása e tevékenységek ellátása során is kiemelt garanciaként szolgálnak.

A 4. §-hoz

A törvény eltérően az Ügyvédi tv. szabályozási megoldásától, nem emeli ki az ügyvédeket, hanem meghatározza azt a személyi kört, aki ügyvédi tevékenység folytatására rendszeresen és ellenérték fejében jogosult. Az új szabályozás célja, hogy az ügyvédi tevékenységet ellátók vonatkozásában egységes és megfelelő garanciák jussanak érvényre.

Természetesen az ügyvédi tevékenység gyakorlására jogosultak ügyvédi tevekénységet a törvényben meghatározott keretek között folytathatnak. Így a törvény értelmében a megváltozott szabályozási struktúra ellenére például az ügyvédjelölt változatlanul a jogi szakvizsga letételéhez szükséges joggyakorlat megszerzése érdekében fennálló munkaviszonyban utasítás alapján gyakorol ügyvédi tevékenységet.

A törvény értelmében ügyvédi tevékenységet rendszeresen és ellenérték fejében

a) ügyvéd,

b) európai közösségi jogász,

c) külföldi jogi tanácsadó,

d) kamarai jogtanácsos,

e) alkalmazott ügyvéd,

f) alkalmazott európai közösségi jogász,

g) ügyvédjelölt és

h) nyilvántartásba vett jogi előadó folytathat.

A törvény személyi hatálya az Ügyvédi tv.-nyel ellentétben kiterjed a kamarai jogtanácsosra és a nyilvántartásba vett jogi előadóra is. A személyi hatály kiterjesztésének oka, hogy a jogalkotó az igazságszolgáltatás megfelelő minőségéért fennálló felelőssége körében megújítja a jogtanácsosokra és a jogi előadókra vonatkozó szabályozást. A törvény ennek körében integrálja az ügyvédi tevékenységet gyakorlók körébe kamarai jogtanácsos elnevezéssel azokat a munkaviszony vagy közszolgálati jogviszony alapján ügyvédi tevékenységet végző személyeket, akik a jövőben az ügyvédi kamara tagjaként láthatják el tevékenységüket. A szabályozás kiterjed a kamarai jogtanácsosok, mint principálisok irányítása és ellenőrzése alatt dolgozó nyilvántartásba vett jogi előadókra, akik a jogi szakvizsga megszerzése érdekében folytatott gyakorlatukat az ügyvédi kamarai nyilvántartásba vétel mellett végzik.

A törvény tekintettel arra, hogy az ügyvédi irodában is ügyvédi tevékenység gyakorlására jogosultak látnak el ügyvédi tevékenységet, nem nevesíti az ügyvédi tevékenység gyakorlására jogosultak körében az ügyvédi irodát, azonban kimondja, hogy az ügyvédi irodára e törvény eltérő rendelkezése hiányában az ügyvédi tevékenység gyakorlójára vonatkozó szabályokat kell alkalmazni.

Egyazon természetes személy egyszerre csak egyetlen kamarai működési formában végezhet ügyvédi tevékenységet.

Az 5. §-hoz

A törvény meghatározza területi hatályát, amikor kimondja, hogy az ügyvédi tevékenységet az arra jogosult Magyarország egész területén folytathat. E körben a törvény továbbá egyértelművé teszi, hogy abban az esetben is, ha az ügyvédi tevékenységet az arra jogosult Magyarország területén kívül folytatja, tevékenységére a törvényben és a kamarai szabályzatban foglalt rendelkezések szintén irányadóak.

A törvény a területi hatályhoz való kapcsolódás miatt e helyen írja elő, hogy az ügyvéd külföldi ügyvédi irodához társtulajdonosként szabadon csatlakozhat.

A 6. §-hoz

A törvény 1. §-ához fűzött indokolás kitért arra, hogy az ügyvédi hivatás gyakorlása garanciális okokból a közhatalmi szervektől függetlenül történik, amely függetlenség valamennyi ügyvédi tevékenység gyakorlására jogosult tekintetében értelmezhető.

A közhatalmi szervektől való függetlenség követelménye mellett azonban a működés körében is beszélhetünk függetlenségről, amely az olyan hatásoktól való függetlenséget hivatott biztosítani, amely az eskünek és a szakmai meggyőződésnek megfelelő tevékenységtől való esetleges eltérítésre alkalmas, azaz az ügyvéd szabad mérlegelését korlátozná vagy zárná ki. A törvény az ügyvédi tevékenység gyakorlásának általános feltételeit előíró fejezetben tárgyalja az ezt biztosító ügyvédi függetlenséget annak kimondásával, hogy az ügyvédi tevékenységet gyakorlók meghatározott köre e tevékenységében szabad és független és nem vállalhat olyan kötelezettséget, amely hivatásbeli függetlenségét veszélyezteti. E függetlenség belső korlátja a legjobb szakmai tudás szerinti eljárási kötelezettség, külső korlátja pedig a törvényes eljárási szabályok megtartása. Az ügyvédi függetlenség részben személyi, részben szervezeti függetlenségként értelmezhető.

A törvény az ügyvédi függetlenséget az ügyvéd, az európai közösségi jogász és a külföldi jogi tanácsadó tekintetében tartja értelmezhetőnek, tekintettel arra, hogy az ügyvédi tevékenység gyakorlására jogosultak köréből a kamarai jogtanácsos, az alkalmazott ügyvéd, az alkalmazott közösségi jogász, az ügyvédjelölt és a jogi előadó tevékenységének ellátásával összefüggésben utasítást kap.

A 7. §-hoz

Az Ügyvédi tv.-ben foglalt szabályozáshoz hasonlóan az ügyvédi eskü letétele az ügyvédi tevékenység megkezdésének feltétele. Az eskü letétele során az ügyvéd, a kamarai jogtanácsos, az alkalmazott ügyvéd, és az alkalmazott európai közösségi jogász azt fogadja meg, hogy tiszteletben tartja azokat az intézményes kereteket, amelyeket az Alaptörvény rögzít, valamint az alkotmányos rendben megalkotott jogszabályokat.

Az ügyvédjelölt és a jogi előadó fogadalmat tesz, amelynek szövegét a kamarai szabályzat állapítja meg.

Az eskütételre kötelezett a kamarai felvételt, illetve a nyilvántartásba vételt követő két hónapon belül köteles az ügyvédi kamara elnöke előtt esküt tenni. Ha az eskütételre kötelezett az eskütételben akadályozva van, a határidőt az akadály megszűnésétől kell számítani. Az eskütételről a kamara okiratot készít, amely az eskü szövegét, letételének és az ügyvédi tevékenység megkezdésének időpontját tartalmazza. Az okiratot az eskütevő és a kamara elnöke aláírja. Az esküokiratot a kamara őrzi meg. Az eskü szövege a törvény 1. §-ához fűzött indokolás ellenére arra tekintettel nevesíti az ügyfél mellett a munkáltatót, hogy az eskütétel során az eskütétel személyre szabottságát biztosítani lehessen.

A 8. §-hoz

Az ügyvédi névhasználat törvénybe foglalása változatlanul az ügyvédi tevékenységhez méltatlan, vagy reklámcélokat szolgáló nevek használatát kívánja megakadályozni, ennek érdekében a törvény főszabályként kimondja, hogy az ügyvédi tevékenység természetes személy gyakorlója a saját családi és utónevét vagy a születési nevét, valamint doktori címét használja a 4. § szerinti minőségére való utalással. Lehetnek azonban olyan esetek, amikor az ügyvédi tevekénységet gyakorló családneve túlságosan gyakori, így összetévesztésre adna lehetőséget. Ennek elkerülése érdekében a rendelkezés törvényi szinten írja elő, hogy ügyvédi tevékenység olyan, az ügyvédi nyilvántartásba bejegyzett név alatt folytatható, amely nem téveszthető össze másnak az ügyvédi nyilvántartásba korábban bejegyzett nevével. Ilyen esetben a névhasználat törvényi szabályától a törvény 8. § (4) bekezdése értelmében kamarai szabályzatban foglalt keretek között lehet eltérni.

A kamarai jogtanácsos és a nyilvántartásba vett jogi előadó tekintetében a névviselésre vonatkozó szabályok tevékenységük sajátosságára való tekintettel annyiban irányadóak, hogy nevük használata során a kamarai jogtanácsosi, illetve a nyilvántartásba vett jogi előadói minőségükre való utalásra vannak feljogosítva.

A törvény a névhasználat körében rendezi továbbá, hogy Magyarországon nyilvántartásba vett ügyvéd, illetve ügyvédi iroda és külföldi jogi tanácsadó, illetve külföldi iroda együttműködése esetén az elnevezésben miként lehetséges az együttműködésre való utalás.

A törvény emellett általánosságban rögzíti, hogy a névhasználatára vonatkozó részletes szabályokat kamarai szabályzat határozza meg.

A 9-12. §-hoz

Az ügyvédi titoktartási kötelezettség az ügyvédi tevékenység meghatározó szabálya. A titoktartás kettős természetű: nem csak egy ügyvédi kötelezettség, hanem az ügyfélnek is alapvető joga a titkainak megtartása. Titoktartás nélkül nincs bizalom az ügyfél részéről, a bizalom hiánya pedig akadályozhatja az ügyfelet abban, hogy minden olyan tényt feltárjon az ügyvédje számára, melyek ismeretére az ügyvédnek szüksége lehet a megbízás ellátásához. A titoktartás nem csak az ügyfelet védi, de az igazságszolgáltatás érdekeit is szolgálja, mivel a hatékony egyéni jogvédelem lehetőségét az igazságszolgáltatás során biztosítani kell, a hatékony jogvédelemhez pedig olyan professzionális segítőre, szakemberre is szükség van, akiben az ügyfél megbízhat, és minden szükséges információval elláthatja, tudván, hogy az átadott információkhoz más nem juthat hozzá, vagyis az ügyvéddel megosztott információkat ellene nem használhatja fel senki.

A titoktartási kötelezettség minden olyan tényre, információra kiterjed, melyről az ügyvéd az ügyvédi tevékenysége gyakorlása során szerzett tudomást. Ez a tág definíció felöleli az olyan információkat is, melyeket az ügyvéd nem közvetlenül az ügyfelétől kapott (hanem pl. az ügy irataiban olvasta), és azokat is, melyek szorosan nem tartoznak a megbízás tárgyához. A titoktartási kötelezettség nem terheli az ügyvédi tevékenység gyakorlóját, ha a törvény e kötelezettsége alól mentesíti.

Az ügyvédi titok sajátos jogi természetű. Egyrészt hivatásbeli titoknak minősül, ezért vonatkozik rá a Polgári Törvénykönyvről szóló 2013. évi V. törvény (Ptk.) 2:46. §-a, mely szerint a magántitok védelme kiterjed különösen a levéltitok, a hivatásbeli titok és az üzleti titok oltalmára. A Ptk. szerint a magántitok megsértését jelenti különösen a magántitok jogosulatlan megszerzése és felhasználása, nyilvánosságra hozatala vagy illetéktelen személlyel való közlése. A Ptk. alapján az ügyvédi titok, mint hivatásbeli titok személyiségi jogi védelemben részesül. Azonban az ügyvédi titok különlegessége, hogy a titok tárgya, az információ az ügyvéd ügyfelével (az ő ügyével) kapcsolatos, hozzá kötődik, viszont a speciális, törvénybeli szabályozás - mind a kötelezettségek, mind a jogok vonatkozásában - a titok birtokába jutó ügyvédre vonatkozik. Az ügyvédnek átadott információ így az ügyvéd vonatkozásában, jogviszonyaiban ügyvédi titok, míg a titok ura szempontjából magántitok, üzleti titok, személyes adat, vagy esetleg olyan információ, ami semmilyen speciális titokvédelemben nem részesül (pl. egy adott ügyben keletkezett tanúvallomás keretében feltárt tények ügyvédi titkot képeznek, de ezek olyan tények is lehetnek, melyek az ügyfélnek sem magántitkát, sem üzleti titkát nem képezik). Ebből viszont az is következik, hogy az ügyvéd ügyfele csak abban az értelemben ura a titoknak, hogy az ügyvéd irányában rendelkezhet a titokról, de ezáltal nem válik jogosulttá pl. mások üzleti titkairól vagy magántitkairól mindenkire kiterjedő hatállyal rendelkezni. Továbbá az ilyen titok ügyvédnek való átadásával az ügyfél annak ellenére titoksértést követhet el, hogy az átadott titok egyúttal az ő ügyvédi titkává válik.

Az ügyvédi titokra vonatkozó szabályozás alapvetően közvetett védelmet biztosít a titok urának, mivel azáltal védi, hogy az ügyvédje magatartását szabályozza, az ügyvédje számára ad jogokat, privilégiumokat, illetve őt terheli kötelezettségekkel. Az ügyvédi titok meghatározó jellegzetessége ez a közvetettség, ami abban is tükröződik, hogy a titokvédelem szükségképpeni és elégséges feltétele az információ ügyvéddel való közlése. Tehát míg a magántitoknak csak a titoknak minősülés a törvényi tényállási eleme, addig ügyvédi titok esetében a közlés, az ügyfél és az ügyvéd közötti információátadás ténye keletkezteti a titokvédelmet, bármilyen információra nézve, és ez az információ innentől az ügyfél és az ügyvéd ügyvédi titkává válik, akkor is, ha ahhoz az ügyfélnek nincs közvetlenül köze (pl. tanúvallomás). Az ügyvédi titok a létrejöttétől kezdve a Ptk. alapján abszolút szerkezetű jogvédelemben részesül.

A törvény nem írja elő, hogy az ügyvédi titokként való minősüléshez az iratnak az ügyvéd birtokában kell lennie, mert az ügyvéd titoktartási kötelezettsége nem csak addig tart, amíg az iratot fizikailag birtokolja. A Ptk. 2:46. § (1) bekezdéséből következően az ügyvédi titok személyiségi jogi védelemben részesül, így a jog tartalmát képezi az is, hogy védelmet biztosít az ügyvédi titok jogosulatlan megszerzésével és felhasználásával, nyilvánosságra hozatalával vagy illetéktelen személlyel való közlésével szemben. Ez a védelem az ügyfelet illeti meg, azonban csak azoknak az iratoknak a vonatkozásában, melyek ügyvédi titokká váltak. Az ügyvédi titokká váláshoz szükség van arra, hogy az irat az ügyvéd birtokába kerüljön, azonban az adott, konkrét iratot a továbbiakban akkor is megilleti a titokvédelem, ha kikerül az ügyvéd birtokából. Ezzel ellentétes rendezés a Ptk.-ba ütközne. Nem indokolt ezt a védelmet arra az iratra korlátozni, ami az ügyvéd birtokában van, mert az ügyfélnek harmadik személyekkel szemben a titokvédelemre igénye lehet akkor is, ha az adott konkrét irat már nem az ügyvédjénél van (pl. ellopták). Az ügyvédhez nem került irat viszont nem részesül ilyen védelemben. Tehát ha egy irat másolatát megkapja az ügyvéd, ez a másolat lesz ügyvédi titok tárgya, de nem az eredeti irat és annak összes egyéb másolata. Ezek legfeljebb az ügyfél magántitkának, üzleti titkának minősülhetnek. Így ha az irat eredetije az ügyfélnél marad, ezt azok a hatóságok megismerhetik, lefoglalhatják, stb., melyek az ügyfél magántitkainak, üzleti titkainak megismerésére jogosultak. Viszont az ügyvédnél lévő iratpéldányra vonatkoznak az ügyvédi törvény szabályai, így ha az ügyféllel szemben jár el a hatóság, az ügyvédnél lévő iratpéldány vonatkozásában az a szabály, hogy az ügyvéd tűrni köteles a hatóság vizsgálatát, de aktív közreműködésre és tanúvallomásra nem kötelezhető (13. § (1) bekezdés).

Kivételt a védekezés céljából készült iratok képeznek, mivel ezeket a hatóságok nem ismerhetik meg; ezekre az iratokra, mint speciális kategóriára a 13. § (2)-(6) bekezdései vonatkoznak. A fenti összefüggéseket az alábbi példával lehet szemléltetni. Ha egy ügyfél valamely gazdasági ügylete előkészítésével megbízza az ügyvédjét, és ehhez kapcsolódóan átadja számára egy korábban kötött szerződésének másolatát, ez az iratpéldány ügyvédi titoknak fog minősülni. Az ügyvéd így nem beszélhet róla senkinek, nem adhatja át másnak, stb. Ha az ügyfélnél egy hatóság vizsgálatot tart, az érintett szerződés eredeti példányát természetesen megnézheti, ha erre a rá vonatkozó eljárási törvény szerint van hatásköre, mert maga a szerződés (annak összes példánya) nem lesz ügyvédi titok. Ha viszont az ügyfél a szerződés másolatát egy elektronikus levélben küldte át az ügyvédjének a megbízáshoz kapcsolódóan, akkor ez az elektronikus levél is ügyvédi titoknak minősül, akkor is, ha az ügyfél számítógépén találják meg. Ha a hatóságot a rá vonatkozó eljárási törvény erre felhatalmazza, ezt az e-mailt is megismerheti. Ha a hatóság az ügyben arra is jogosult, hogy az ügyféltől különböző személyeknél is kutathasson, pl. egy ügyvédnél is, akkor a szerződés másolatát az ügyvéd önmaga nem köteles átadni, tanúskodnia a szerződéssel kapcsolatosan nem lehet, de a hatóság kutatását, vizsgálatát nem akadályozhatja, azt tűrni köteles. Ha viszont az ügyfél által az ügyvédnek küldött elektronikus levél védekezés céljából készült iratnak minősül, akkor azt a hatóság nem ismerheti meg, akkor sem, ha az ügyfél számítógépén találja meg, és akkor sem, ha az ügyvédnél. Végül, abban az esetben, ha a hatóság az ügyvéd ellen folytat vizsgálatot jogszabálysértés miatt, és ehhez bizonyítékként szüksége van az ügyvéd olyan irataira is, melyek az ügyfeleivel kapcsolatosak, és ezért ügyvédi titoknak minősülnek, ezeket a rá vonatkozó eljárási törvény engedélye esetében megismerheti, ezeknek a titkoknak a vonatkozásában az ügyvéd tűrni köteles a hatóság vizsgálatát, de aktív közreműködésre és tanúvallomásra nem kötelezhető [13. § (1) bekezdés].

A törvény nem részletezi a titoktartási kötelezettség tartalmát. Ez azonban részben magától értetődő: az ügyvéd a titkot akaratlagosan nem fedheti fel, azaz nem mondhatja el titkot senkinek. A titoktartási kötelezettség azonban nem csak az ügyvéd „szájára tesz lakatot”, de az információ tárgyiasult hordozóira (pl. iratokra) is kiterjed, ami azt jelenti, hogy az ügyvéd ezek vonatkozásában is köteles a titkot megtartani, vagyis a titkot tartalmazó iratokat, adathordozókat sem adhatja át illetékteleneknek. Ezen túlmenően az ügyvéd titoktartási kötelezettsége nem csak az aktív titoksértést tiltja, hanem annak passzív, mulasztásos formáját is, vagyis amikor az ügyvéd nem gondoskodik a kívülállókkal szembeni titokvédelemről, és ezáltal válik lehetővé, hogy kívülálló, harmadik fél a titkot megismerhesse (pl. az ügyvéd a bíróságon felejti a peres iratokat, vagy az elektronikus adatbázisát nem védi megfelelően). A felelősségi mérce (melynek különösen a mulasztásos titoksértés esetében van gyakorlati jelentősége) a titoksértés jogkövetkezményeire vonatkozó szabályokból következik. Így a fegyelmi felelősség szubjektív alapú (107. §).

A titoksértéshez kapcsolódó polgári jogi felelősséget illetően abból kell kiindulni, hogy az ügyvéd titoktartási kötelezettsége a törvényből következik, azaz nem szerződéses jellegű. Továbbá, a Ptk. személyiségi jogokat szabályozó rendelkezései alapján a magántitok, mint személyiségi jog védelme kiterjed a hivatásbeli titok oltalmára is, és mivel az ügyvédi titok ilyen hivatásbeli titoknak minősül, alkalmazandóak a személyiségi jogok megsértésének szankciói is. Ezek egy része felróhatóságtól független, pl. a jogsértés abbahagyásának követeléséhez való jog [Ptk. 2:46. § (1) bek.], más szankciók viszont csak felróhatóság esetében alkalmazhatók, pl. a sérelemdíj és a kártérítés [Ptk. 2:52. § (2) bek., 2:53. § (1) bek., 6:519. §].

Mivel a Ptk. 2:46. § (1) bekezdéséből következően az ügyvédi titok személyiségi jogi védelemben részesül, a jog tartalmát képezi az is, hogy védelmet biztosít az ügyvédi titok jogosulatlan megszerzésével és felhasználásával, nyilvánosságra hozatalával vagy illetéktelen személlyel való közlésével szemben.

Az ügyvédi titokról az ügyvéd ügyfele (megbízója) jogosult rendelkezni, vagyis a titok az „övé”. A Ptk. 2:54. § (1) bekezdése alapján a személyiségi jogokat személyesen lehet érvényesíteni. E szabály alkalmazásában az az ügyfél tekintendő a személyében érintettnek az ügyvédi titok megsértése esetén, akinek ügyében az ügyvédi titok keletkezett. E szabályokból az következik, hogy a titoktartási kötelezettség megsértése esetén az ügyfél léphet fel, ő érvényesítheti az esetleges polgári jogi jogkövetkezményeket az ügyvéddel, illetve azokkal szemben, akikre a törvény kiterjeszti a titoktartási kötelezettséget, vagyis nem az a személy az ügyvédi titok jogosultja, akire az adott információ vonatkozik, vagy akitől az információt az ügyvéd kapta.

A titoktartási kötelezettség időben nem korlátozott, és nem függ a megbízás érvényes létrejöttétől, fennállástól sem.

Az egyes eljárásjogi törvények (Pp., Be. stb.) eddig is kimondták, hogy az ügyvéd nem köteles tanúvallomást tenni a titoktartási kötelezettsége alá eső tényről. A törvény ezeket a szabályokat megerősítve általános érvénnyel kötelezi az ügyvédet a tanúvallomás megtagadására ilyen esetekben. Hasonlóan tiltja a törvény az írásbeli adatszolgáltatás teljesítését is. E korlátozások alól felmentés adható, kivéve a védői titok esetét (büntető ügyek).

A titoktartási kötelezettség nem érvényesül a saját ügyfél irányában, vagyis az ügyvéd az ügyfelének feltárhatja azokat az információkat, melyet az ügyfele adott ügyében eljárva ismert meg. Ha az ügyvédnek több ügyfele van ugyanazon ügyben, akkor az egyik ügyfele javára, csak őt érintően végzett tevékenysége során megismert információkat a másik ügyfélnek nem tárhatja fel. A saját ügyfelet kedvezményező feltárási lehetőség magától értetődő, hiszen e nélkül nem tudná az ügyvéd az ügyfele ügyét ellátni (pl. ha nem mondhatná el neki, hogy a bírósági tárgyaláson a tanú mit mondott). Speciális eset azonban az, amikor egy adott ügyben több ügyfél is érintett, és mindegyiküknek saját ügyvédje van. Ilyen esetekben az ügyvédek a törvényes keretek betartásával jellemzően egyeztetnek az ügyről. Felvetődik a kérdés, hogy ilyen esetekben az ügyvéd megoszthatja-e az ügyfelével azt az információt, melyet a másik ügyvédtől kapott, ami így nem csak az ő ügyvédi titka, hanem a másik ügyvédé is. Mivel az ügyfélnek érdekében állhat, hogy titkait az ügyféltárs ügyvédje is megismerhesse, viszont maga az ügyféltárs ne, a törvény kimondja, hogy az ügyvéd a másik ügyvédtől kapott információt az ügyben érintett ügyfelének feltárhatja, kivéve, ha ezt az információ átadója megtiltotta, vagyis ilyen esetekben megtiltható az ügyvédnek, hogy a titkot a saját ügyfele számára feltárhassa. Más esetekben az ügyvédet ettől elzárni nem lehet.

A kamarai jogtanácsost és a jogi előadót nem terheli titoktartási kötelezettség a munkáltatója, továbbá a munkáltatója által meghatározott személyek irányában (ilyenek lehetnek pl. a munkáltató más alkalmazottai). Ha több munkáltatója van, értelemszerűen csak annak a munkáltatónak (és az általa kijelölt személyeknek) a vonatkozásában nem áll fenn a titoktartási kötelezettség, amely munkáltató ügyében a titok keletkezett.

A törvény egyértelművé teszi, hogy az ügyvédi iroda titoktartási kötelezettsége az iroda tagjaira is kiterjed, azonban a tagokat egymással szemben nem terheli titoktartási kötelezettség. Tehát ha a megbízott ügyvédi iroda, a titoktartási kötelezettség alanya maga az iroda, illetve az iroda minden tagja a kívülállókkal szemben. Viszont a tagokat egymással szemben nem terheli titoktartási kötelezettség. Azonban akkor, ha a törvény, vagy más törvény az ugyanazon ügyfél, vagy egymással ellenérdekű ügyfelek számára együttesen végezhető tevékenységeket korlátozza, de ügyvédi iroda megbízása esetében megengedi, hogy a megbízásokat az iroda különböző tagjai ellássák, e tagok egymással szemben is titoktartásra kötelesek, és biztosítaniuk kell, hogy az iroda ugyanazon alkalmazottja vagy megbízottja az érintett ügyek közül csak az egyikkel kapcsolatosan vehessen részt a feladat ellátásában.

Nincs akadálya annak, hogy az ügyvéd szerződéssel olyan titoktartási kötelezettséget is vállaljon, melyre a törvény alapján nem lenne köteles (pl. az iroda vállalja, hogy csak egyes tagok és alkalmazottak ismerhetik meg az átadott információkat).

Az ügyvéd a megbízások ellátásához gyakran más személyek közreműködését is igénybe veszi. Az ő vonatkozásukban szintén rendezni kell a titoktartás kérdését. A törvény kimondja, hogy az ügyvéd nem köteles titoktartásra a munkatársaival szemben (alkalmazottak, helyettes ügyvéd), továbbá az ügyvédi titkot tartalmazó adathordozó tárolását, archiválását, őrzését vagy az abban foglalt adatok feldolgozását végző személlyel, valamint az ügyvédi tevékenység gyakorlója által adatfeldolgozóként igénybe vett más közreműködővel szemben, és az ügyvédi tevékenység gyakorlója számára számviteli szolgáltatást nyújtó személlyel szemben sem. Az ő számukra az ügyvéd a titkot feltárhatja, a törvény felhatalmazása alapján, mivel a kapcsolatuk állandó és szükségszerű az ügyvéddel. Előfordul azonban olyan eset is, hogy a megbízás teljesítéséhez eseti jelleggel szükséges egy közreműködő bevonása (pl. műszaki szakértő). Ilyen esetben a titok az ő részére is feltárható, ha igénybevételét az ügyfél jóváhagyta.

Az ügyvéd munkaszervezetén kívülálló személyek (informatikai szolgáltató, könyvelő, műszaki szakértő, helyettes ügyvéd, stb.) tehát megismerhetik az ügyvédi titkot, azonban ettől kezdve a titoktartási kötelezettség őket is terheli, a törvényből fakadóan (tehát nem az ügyvéddel kötött szerződés alapján). Ha ezt megsértik, és ezzel kárt okoznak az ügyfélnek, akkor azért a polgári jog szabályai szerint felelnek. Titoktartási kötelezettségük, és ennek megszegése esetén keletkező felelősségük e törvényből fakad, így szerződésen kívül okozott kárnak minősül. Az őket igénybe vevő ügyvéd felelősségére a Ptk. 6:542. §-a irányadó, mely szerint ha a megbízott e minőségében harmadik személynek kárt okoz, a károsulttal szemben a megbízó és a megbízott egyetemlegesen felelős. Mentesül a megbízó a felelősség alól, ha bizonyítja, hogy őt a megbízott megválasztásában, utasításokkal való ellátásában és felügyeletében felróhatóság nem terheli. Ha azonban az ügyvéd szerződéssel is titoktartási kötelezettséget vállal, és kifejezetten a titoktartás biztosításához vesz igénybe közreműködőt (pl. őrző-védő szolgáltatást), akkor az ügyféllel szemben szerződéssel vállalt titoktartási kötelezettség megszegése esetén a közreműködője magatartásáért a Ptk. 6:148. § (1) bekezdése alapján felel (aki kötelezettsége teljesítéséhez vagy joga gyakorlásához más személy közreműködését veszi igénybe, az igénybevett személy magatartásáért úgy felel, mintha maga járt volna el). Hangsúlyozandó, hogy ezek a szabályok az ügyvéd polgári jogi felelősségére vonatkoznak az igénybe vett harmadik személy magatartására visszavezethető titoksértés esetében. Ettől azonban különböző kérdés az ügyvéd fegyelmi felelőssége a harmadik személy titoksértése esetén. A fegyelmi felelősségre a 107. § vonatkozik, mely szerint a felelősséget szándékos vagy gondatlan kötelességszegés alapozza meg.

A törvény nem csak az ügyvéd által igénybe vett harmadik személyek vonatkozásban rendezi a titoktartási kötelezettséget, de a kamarai szervekre és tisztségviselőkre is kimondja, hogy a feladat és hatáskörük gyakorlása során megismert ügyvédi titkot kötelesek megtartani.

A bíróságok és hatóságok szintén hozzáférhetnek az ügyvédi titokhoz, ha az eljárásukra vonatkozó törvények ezt lehetővé teszi. Ugyanezek az eljárási törvények rendezik azt a kérdést is, hogy a bíróságok és hatóságuk az eljárásuk során megismert titkok védelmében milyen intézkedéseket kötelesek tenni. Ezért a törvény csak egy utaló szabályt tartalmaz, mely szerint a bíróságok és hatóságok a megismert ügyvédi titkot az eljárásukra vonatkozó törvényekben meghatározott keretek között kezelhetik és használhatják fel.

A 12. § (1) bekezdése az ügyfél vagy jogutódja ügyvédi titokkal való rendelkezési jogát rögzíti. Az ügyvédi titok fogalmából és a titoktartási kötelezettségre vonatkozó előírásokból következően ugyanis nem szükséges külön rögzíteni, hogy az ügyfél mely ügyvédi titokról jogosult rendelkezni, hiszen evidens, hogy az adott ügyfél rendelkezési joga csupán az ő ügyének ellátásával kapcsolatban keletkezett ügyvédi titokra terjedhet ki. Emellett azt sem indokolt felsorolni, hogy a rendelkezési jog gyakorlása mely cselekményekben nyilvánulhat meg.

Az ügyvédi tevékenység gyakorlója az ügyvédi titkot akkor is köteles megőrizni, ha sérelmére a bűncselekményt az ügyfele követi el. Az ügyfél és az ügyvédi tevékenység gyakorlója közötti bizalmi viszony és az ennek biztosítékaként szolgáló ügyvédi titok megőrzése ugyanis fontosabb érdeket képvisel, mint az ilyen bűncselekmény felderítéséhez és bizonyításához fűződő érdek.

A következő szabályok célja az, hogy a titoktartási kötelezettség miatt az ügyvéd ne kerülhessen hátrányos helyzetbe a személyét érintő eljárások esetében. A fegyelmi, vizsgálati, hatósági ügyben és kamarai hatósági ellenőrzés során az eljárás lefolytatásához szükséges körben az ügyvéd az eljáró kamarai szervek és bíróság előtt az ügyvédi titkot feltárhatja; az ügyvéd az ellene indult büntetőeljárásban a védekezéshez való jogának érvényesüléséhez szükséges mértékben a nyomozó hatóság, az ügyészség és a bíróság előtt az ügyvédi titkot feltárhatja; az ügyvédi titokról rendelkezni jogosult kezdeményezésére az ügyvéd ellen indult bírósági, hatósági vagy más közhatalmi eljárásban a védekezéshez szükséges mértékben az ügyvédi titkot az ügyvéd feltárhatja.

Az igazságszolgáltatás érdekét szolgálja az az új szabály, hogy az ügyvédi tevékenység gyakorlója a nem az ügyfele által sérelmére vagy az ügyfele sérelmére elkövetett bűncselekmény felderítéséhez és bizonyításához szükséges mértékben az ügyvédi titkot feltárhatja. Ilyen eset, ha pl. az ügyvéd vagy ügyfele ellen a bíróság épületében, a képviselet ellátása során követnek el bűncselekményt. Az ügyfél sérelmére elkövetett bűncselekmény esetén a feltárás az ügyfél hozzájárulásához kötött. Ugyanakkor az ügyvéd továbbra sem tanúskodhat, ha a feladatának végzése közben egy harmadik személyt érintő bűncselekménynek lesz tanúja.

A 13. §-hoz

Az ügyvéd titoktartási kötelezettsége nem biztosít teljes védelmet az ügyfél számára abban az értelemben, hogy az ügyvédnek átadott információkat az ügyvédi titoktartási kötelezettség csak az ügyvédnél lévő dokumentumok vonatkozásában fedi le, de ha az ügyfél ezeket az információkat azért rögzíti, írja le, hogy az ügyvédjének átadja, és ennek az információnak a rögzített formája az ügyfélnél is megmarad, pl. mint elküldött elektronikus levél, akkor ezt nem védi meg az ügyvédi titok, így pl. a nyomozó hatóság azt lefoglalhatná, megnézhetné. Ha ez így lenne, az viszont gátolná az ügyfelet abban, hogy az ügyvédjének minden információt feltárjon a védekezése érdekében, hiszen éppen a védekezés céljából történt feltárás válhatna a vesztére, ugyanis a hatóság, ha hozzájuthatna ezekhez a dokumentumokhoz, rájuk, mint beismerésre támaszkodva bizonyíthatná a jogsértést.

Ezért a törvény kiterjeszti a titokvédelmet a védekezés céljából készült iratokra is, minden bírósági, hatósági és közhatalmi eljárás vonatkozásában. Ezzel a törvény az ún. legal professional privilege (LPP) szabályait építi be a törvénybe. Jelenleg is tartalmaz jogrendszerünk ilyen szabályokat (elsősorban a versenytörvény), melyek lényege, hogy az ügyfél és ügyvéd közötti kommunikációt védik, ezekhez a kommunikációkhoz (pl. levelezéshez, telefonbeszélgetésekhez) az ügyfél jogsértése miatt eljáró hatóságok nem férhetnek hozzá, számukra ez tiltott terület. Ez a szabály azért szükséges, hogy az ügyfél szabadon feltárhassa ügyvédje számára az állítólagos jogsértéssel kapcsolatos ténytudását, és ezzel a védelmét lehetővé tegye. Így ez a szabály alapjogi hátterű, a védekezéshez való jogot szolgálja. A védekezés céljából készült irat védelme kapcsolódik az ügyvédi titokhoz, de azzal nem azonos: az ügyvédi titok az ügyvéd oldaláról adja meg a védelmet, míg a védekezés céljából készült irat védelme az ügyfélnél fellelhető kommunikációt védi, amit az ügyvédi titoktartási szabály alapján nem lehet elfedni a hatóságokkal szemben.

A törvény meghatározása szerint védekezés céljából készült irat az olyan irat vagy iratrész, amely az ügyfélnek közhatalmi eljárásokban a védekezéshez való jogának gyakorlása érdekében, illetve annak keretében, az ügyvédi tevékenység gyakorlója és ügyfele közötti kommunikáció során keletkezett, vagy az ilyen kommunikáció során elhangzottakat rögzíti, és e jellege magából az iratból is kitűnik. Nem minősül védekezés céljából készült iratnak az az irat, amely nincs az ügyfél vagy az ügyvédi tevékenység gyakorlója birtokában, kivéve, ha bizonyítják, hogy az irat jogellenesen került ki a birtokukból.

Ha egy irat minősítésével kapcsolatosan konkrét ügyben az ügyfél és a hatóság között vita keletkezik, a vitában bíróság dönt. A bíróság döntéséig a hatóság az irat tartalmát nem ismerheti meg, de lezártan birtokba veheti, hogy biztosítsa az iratok megváltoztathatatlanságát.

A törvény e szabályait a büntetőeljárásról szóló törvényben meghatározott eltérésekkel kell alkalmazni.

A 14-15. §-hoz

A törvény a hatályos szabályozáshoz képest részletesebben szabályozza az ügyvédi felelősségbiztosítást, mivel a kötelező felelősségbiztosítás kiemelten fontos ügyfélvédelmi, fogyasztóvédelmi rendelkezés. Maga a törvény határozza meg a felelősségbiztosítással kötelezően fedezendő kártérítés és sérelemdíj legalacsonyabb összegét, azaz nem bízza szabályzatra. Ez az összeg minimum 15 millió forint lesz, amit káreseményenként kell érteni. Ez jelentős emelés a hatályos MÜK szabályzat szerinti 8 millió forinthoz képest, ezért a 209. § (10) bekezdése hosszabb időt biztosít a 15 millió forintos alapösszegnek az eléréséhez, úgy, hogy a kötelező minimális összeg évente emelkedik. A MÜK szabályzatában egyes tevékenységekre magasabb összegű felelősségbiztosítást is előírhat. A törvény nem határozza meg a felelősségbiztosítási fedezet minimális/maximális éves összegét, a minimális összeget a MÜK szabályzata rögzíti.

A törvény egyértelművé teszi, hogy a felelősségbiztosításnak ki kell terjednie egyes kiegészítő jellegű ügyvédi tevékenységekre is.

A kamarai jogtanácsos és jogi előadó tevékenységére nem kell felelősségbiztosítást kötni, mivel ők a munkáltatójuk utasítására, a munkáltató érdekében és javára végzik feladataikat (miként az ügyvédek a megbízóik érdekében és javára), így jellemzően a munkáltatójuknak tudnak kárt okozni, ha nem megfelelően végzik munkájukat. Az ő belső viszonyukat azonban a munkajog szabályai rendezik, így a munkavállaló kártérítési felelősségét is, melynek vonatkozásában méltánytalan lenne a munkavállalót felelősségbiztosítás megkötésére kötelezni.

A felelősségbiztosítást a kártérítési és sérelemdíj fizetési kötelezettség biztosítására kell megkötni. A kár lehet szerződésszegéssel és szerződéses kívül okozott. Az ügyvéd jellemzően a saját ügyfelének (megbízójának) okoz kárt, pl. hibás jogi tanáccsal, határidő elmulasztással. Ezek szerződésszegéssel okozott károk, mivel az ügyvéd a megbízási szerződésben vállalja a feladatot (pl. egy beadvány határidőben történő benyújtását), és e szerződéses kötelezettségének megszegésével okozhat kárt. Kivételesen az ügyvéd harmadik félnek, szerződésen kívül is okozhat kárt. A harmadik fél kára (többek között vagyonának csökkenése) eredhet pl. jogszabályba ütköző szerződés szerkesztéséből, mely szerződést az ügyvéd megbízója és e harmadik fél köt meg. Ha az ilyen szerződést kamarai jogtanácsos szerkeszti, a Ptk. 6:540. § (1) bekezdése alkalmazandó, mely szerint, ha az alkalmazott a foglalkoztatására irányuló jogviszonyával összefüggésben harmadik személynek kárt okoz, a károsulttal szemben a munkáltató a felelős. A munkáltató felelőssége annak ellenére beáll, hogy a törvényből a kamarai jogtanácsosra háruló kötelezettségek közvetlenül nem a munkáltatóra vonatkoznak, hanem magára a kamarai jogtanácsosra. Azonban a kamarai jogtanácsos foglalkoztatásával a munkáltató ezt a felelősséget magára vállalja, azzal, hogy úgy dönt, hogy a jogi szolgáltatást nem független ügyvédtől veszi igénybe, hanem arra kamarai jogtanácsost alkalmaz. E felelősség fedezetére ugyanakkor a munkáltató nem köteles felelősségbiztosítást kötni.

Az ügyvédi iroda tagjára az iroda, az alkalmazott ügyvédre a munkáltató köt felelősségbiztosítást. Az ügyvéd felelősségbiztosításának ki kell terjednie az ügyvédjelölt és az ügyvédasszisztens tevékenységére. Az európai közösségi jogásznak és külföldi jogi tanácsadónak akkor, illetve olyan mértékű fedezettel kell felelősségbiztosítást kötnie, ha és amilyen értékben a saját, „otthoni” biztosítása nem terjed ki a magyarországi tevékenységére, illetve a fedezet mértéke nem felel meg a törvénynek.

A 16. §-hoz

A törvény az ügyvédi tevékenységet gyakorló természetes személyről szóló részben az ügyvédre vonatkozó rendelkezéseknél (58. §) szól a területi kamara tagfelvételi feltételeiről. E szerint - a korábbi szabályozáshoz hasonlóan - az ügyvédi kamarába való felvétel feltétele, hogy a területi kamara működési területén az ügyvéd az ügyvédi tevékenység folyamatos gyakorlására alkalmas irodával rendelkezzen. Arra is van mód, hogy az ügyvéd székhelyén kívüli telephelyet, ún. alirodát, illetve fiókirodát tartson fent.

Az ügyvédi tevékenység folytatására alkalmas irodahelyiségre vonatkozó követelményeket továbbra is kamarai szabályzat állapítja meg. A törvény e tekintetben kifejezett felhatalmazást ad a Magyar Ügyvédi Kamarának szabályzatalkotásra. Ennek megfelelően a kamara szabályzata írja elő az ügyvédi irodának, fiókirodának, alirodának megfelelő helység objektív kritériumait. Így például területnagyság, technikai felszereltség, ügyvédi titok megőrzésének biztosítására való megfelelés). Ugyanakkor a törvény írja elő azt, hogy ha az ügyvéd, európai közösségi jogász és a külföldi jogi tanácsadó az ügyvédi tevékenységével kapcsolatos iratokat részben vagy egészben az irodáján, alirodáján, illetve fiókirodáján kívüli helyen őrzi, ennek a címét köteles bejelenteni annak a területi kamarának, amelyik nyilvántartásba vette.

A 17. §-hoz

A törvényben megjelenik a „helyettes ügyvéd” jogintézménye. A helyettes ügyvéd intézményének bevezetése lehetőséget teremt arra, hogy az ügyfelek ügyeinek ellátása az ügyvéd akadályoztatása (pl: betegsége) esetén is folyamatos és gördülékeny legyen. A törvény kötelezettségként írja elő ugyanis, hogy az ügyvédi irodai tagsággal nem rendelkező ügyvéd, az európai közösségi jogász, valamint az egyszemélyes ügyvédi iroda (a továbbiakban: helyettesített ügyvéd) az ügyvédi tevékenység gyakorlásában való akadályoztatása esetére helyettes ügyvédet kell megbízzon, aki az ügyvédi tevékenység tekintetében a helyettesített ügyvéd teljes körű helyetteseként jár el. A helyettes ügyvéd megbízása szintén feltétele a kamarai felvételnek (58. §, 75. §). A helyettesítésre való feljogosítást be kell jelenteni a területi kamarának és ennek megfelelően a megbízás a helyettes ügyvédnek az ügyvédi kamarai nyilvántartásba helyettesként való bejegyzésével lép hatályba, és akkor veszti hatályát, ha a helyettes vagy a helyettesített ügyvéd ügyvédi tevékenységre való jogosultsága megszűnik, szünetel vagy azt felfüggesztették, vagy a helyettes ügyvéd e minőségét az ügyvédi kamarai nyilvántartásból jogerősen törölték.

A helyettes ügyvédre vonatkozó rendelkezések bevezetéséhez kapcsolódóan a törvény az átmeneti szabályok között írja elő, hogy a 2018. január 1-jén ügyvédi kamarai nyilvántartásba vett ügyvéd, európai közösségi jogász és egyszemélyes ügyvédi iroda 2018. február 28-ig köteles helyettesítésére ügyvéddel vagy ügyvédi irodával megállapodást kötni, és azt a területi ügyvédi kamarának bejelenteni.

Hangsúlyozandó, hogy a helyettesítésre kötött megállapodás nem akadálya annak, hogy a helyettesített ügyvéd egyes ügyek vagy az ügyek meghatározott csoportja tekintetében - e törvény keretei között - helyettesítéséről mással állapodjon meg.

A 18. §-hoz

Az elektronikus közszolgáltatások elterjedésével lehetővé vált, hogy az ügyvédi tevékenységet végző személy elektronikus úton kommunikáljon a különböző hatóságokkal. Kiemelt jelentősége van ezért annak, hogy a kommunikáció keretében továbbított elektronikus aláírással ellátott okiratok, nyilatkozatok az aláíró személyét és szakmai minőségét tekintve egységesen ugyanazt a biztonságot szolgálják.

Az Ügyvédi tv. elektronikus aláírásra irányadó rendelkezései az egységes elektronikus ügyintézési rendszer kialakításához szükséges egyes törvények módosításáról szóló 2016. évi CXXI. törvény elfogadásával 2017. január 1-jei hatállyal módosultak (Ügyvédi tv. 12/B-12/C. §). A törvény érdemben tulajdonképpen nem változtat ezeken a rendelkezéseken.

A kisebb változásokat az elektronikus ügyintézési rendszer alkalmazása óta kialakult gyakorlati tapasztalatok indokolják. Így például emiatt módosul a bizalmi szolgáltató intézkedésére előírt határidő a kérelmek vizsgálata és annak informatikai átvezetése kapcsán.

E §-hoz is kapcsolódóan átmeneti rendelkezésként írja elő a törvény, hogy az elektronikus ügyintézéshez szükséges feltételekkel való rendelkezésnek megfelelés a kamarai jogtanácsos, valamint a 2018. január 1-jén ügyvédi kamarai nyilvántartásban szereplő ügyvéd, európai közösségi jogász és egyszemélyes ügyvédi iroda esetében 2019. január 1-jétől vizsgálható.

A 19. §-hoz

A törvény az ügyvédi tevékenységet gyakorló természetes személyről szóló részben az ügyvédre vonatkozó rendelkezéseknél (58. §) szól a területi kamara tagfelvételi feltételeiről. E szerint kérelmére a területi kamarába ügyvédként fel kell venni azt, aki a kérelem előterjesztését megelőző tíz évben legalább egy évig ügyvédi joggyakorlatot folytatott. Arra vonatkozóan, hogy ügyvédi gyakorlatnak mely jogi területeken eltöltött gyakorlati idő vehető figyelembe, a törvény általános szabályai között keresendő a válasz. A törvény a 4. §-ban foglaltakkal összhangban egyértelműen meghatározza, hogy ügyvédi joggyakorlatnak minősül mindaz a tevékenység, amit ügyvédként, kamarai jogtanácsosként, alkalmazott ügyvédként, európai közösségi jogászként, alkalmazott európai közösségi jogászként, alkotmánybíróként, bíróként, ügyészként, közjegyzőként, ügyvédjelöltként, vagy kamarai tagsággal rendelkező jogi előadóként végez az érintett.

A törvény újdonsága, hogy az egyes jogászi hivatásrendek hátrányos megkülönböztetésének elkerülése érdekében ügyvédi joggyakorlatként ismeri el az alkotmánybíróként, bíróként, vagy ügyészként folytatott joggyakorlatot is. Az a jogtanácsos, aki 2018. január 1-től ügyvédként és nem kamarai jogtanácsosként szeretne dolgozni és korábban nem volt ügyvédi gyakorlata, az átmeneti szabályok alapján megteheti.

A 20-21. §-hoz

A törvény jelentősen megújítja azokat a szabályokat, melyek az ügyvédeket korlátozzák egyes konkrét megbízások elvállalásában. A törvény szabályai részben az Ügyvédi tv. rendelkezéseit ismétlik meg, részben a Council of Bars and Law Societies of Europe (CCBE) 2016-os modell szabályait veszik át, így megfelelnek a legújabb, nemzetközileg elfogadott sztenderdnek.

(A CCBE modell szabályai és magyarázatuk elérhető a következő helyen: http://www.ccbe.eu/fileadmin/speciality_distribution/public/documents/TOWARDS_MODEL_CODE/MOD_Position_papers/EN_MOD_20161202_Model_Article_on_Conflict_of_Interests.pdf

Az érdekkonfliktusok kizárásának új főszabálya [20. § (1) bek.] az Ügyvédi tv.-ben egyáltalán nem szerepel, az Ügyvédi tv. 25. §-a csak a „megbízóval szembeni” ügyvállalást tiltja. Így az érdekkonfliktusok szabályozása jelentősen szigorodni fog, az ügyvédeknek sokkal több ügyvállalási tilalommal kell szembesülniük a jövőben. Az érdekkonfliktusokat azért kell kizárni, mert csak az érdektől mentes ügyvéd képes teljes függetlenséggel, kizárólag az ügy szolgálata érdekében cselekedni. A törvény egyes szabályokat csak az ügyvédekre, míg másokat a kamarai jogtanácsosokra is alkalmazni rendel; előbbi esetben a szabály az ügyvéd, míg utóbbi esetben az ügyvédi tevékenység gyakorlója kifejezést használja. A törvény szabályai a következők.

Az ügyvéd nem vállalhatja ügyvédi tevékenység végzését olyan ügyfelek számára, akiknek az érdekei egymással ütköznek, továbbá akkor sem, ha az ügyfél érdekei az ügyvédnek az ügyön kívüli saját érdekeivel összeütköznek. E tilalom akkor is alkalmazandó, ha az érdekek jövőbeli összeütközése előrelátható. Értelemszerűen az érdekütközésnek a megbízások tekintetében kell fennállnia, vagyis a konkrét megbízások fényében kell vizsgálni a konfliktus lehetőségét, tehát ha a két ügyfél egyébként perben áll, de egyik megbízás sem ezt a pert érinti, a konfliktus nem áll fenn.

Érdekütközés keletkezik pl. akkor, ha az érintett ügyfelek peres ellenfelek, vagy ugyanazon pályázat keretében egymás versenytársaiként indulnak, és a megbízás tárgya a pályázat elkészítése. Az ügyvéd saját érdekeivel kerülhet konfliktusba a megbízás, ha pl. annak tárgya egy üzem környezetvédelmi engedélyeinek beszerzése, és az üzem szomszédságában az ügyvéd házastársának ingatlana van.

Ha két vagy több ügyfél érdekei összeütközésbe kerülnek vagy kerülhetnek, a fenti tilalom nem érvényesül, ha az ügyfeleknek az üggyel kapcsolatosan vannak azonos érdekeik, az ügyfelek az összeütközés tudatában belegyezésüket adták ahhoz, hogy az ügyvéd a másik ügyfél javára is vállalhassa ügyvédi tevékenység végzését, az ügyvédi titoktartási kötelezettség megsértésének veszélye nem áll fenn, és az ügyvéd ésszerűen feltételezheti, hogy az érdekek összeütközése nem akadályozza meg abban, hogy mindegyik ügyfél érdekeit a lehető legjobban képviselje. E szabály hatálya alá eshetnek azok az esetek, mikor egy szerződés, tranzakció ellentétes pozíciójú, így potenciálisan ellenérdekű felei (pl. vevő és eladó) egy ügyvédet kívánnak megbízni a lebonyolítással. Ennek fő feltétele az, hogy mindkét fél hozzájárulását adja a közös megbízásához.

Az ügyvéd az ügyfelek érdekei összeütközésének lehetőségét a megbízás elvállalása után is folyamatosan köteles vizsgálni. Ha ennek során azt állapítja meg, hogy az ügyvédi tevékenység nem lenne vállalható egyidejűleg két vagy több ügyfél vonatkozásában, vagy az együttes elvállalás feltételei nem teljesülnek, mindegyik érintett ügyféllel köteles az adott ügyre a megbízást megszüntetni.

Az ugyanazon ügyfél számára végzett ügyvédi tevékenységek érdekkonfliktusát a törvény nem szabályozza, mert azt az ügyfél egymaga eldöntheti, hogy mit képviseljen az ügyvéd, ha olyan munkákat ad párhuzamosan, melyek ellentétes megközelítést igényelnének.

Az ügyvédi tevékenység gyakorlója nem vállalhatja ügyvédi tevékenység végzését olyan ügyben, amelyben korábban közhatalmat gyakorló szerv alkalmazottjaként, közjegyzőként, vagy vitarendezőként (pl. közvetítőként, választottbíróként) eljárt. E szabály tehát szigorú és egyértelmű ügyazonosságot követel meg, melyet nem lehet kiterjesztően értelmezni, nem elég az ügyek valamilyen hasonlatossága, esetleges azonosságok (pl. jogkérdések vagy egyes tényállási elemek hasonlósága). További korlátozás, hogy a közhatalmi hatáskört gyakorló szervnél korábban alkalmazásban állt személy e jogviszonya megszűnését követő két évig nem láthat el jogi képviseletet azon szerv vagy jogutódja által folytatott közhatalmi eljárásban, mellyel jogviszonyban állt. E tilalom alkalmazandó akkor is, ha az adott személy a közhatalmi eljárást folytató szerv irányítását vagy felügyeletét ellátó szervnél dolgozott. E szabályok alól felmentés nem adható.

Az ügyvédi tevékenység gyakorlója nem folytathat olyan ügyvédi tevékenységet, amely összeütközésbe kerülne korábbi ügyfelével szemben vállalt kötelezettségével, kivéve, ha a korábbi és az új ügy között nincs összefüggés, vagy ha a korábbi ügyfél ehhez - a tájékoztatását követően - hozzájárult. E szabály hatálya alá esik az az eset, ha a meglévő ügyféllel szembeni titoktartási kötelezettség alá eső információ ismerete keletkezteti a konfliktust az új ügy és ügyfél vonatkozásában.

Korábbi munkáltatójával szemben az ügyvédi tevékenység gyakorlója akkor folytathat ügyvédi tevékenységet, ha a munkavégzésre irányuló jogviszony legalább három éve megszűnt, és munkavállalóként az ügy intézésében nem vett részt. A korábbi munkáltató e korlátozás alól felmentést adhat. A kamarai jogtanácsos és jogi előadó vonatkozásában a korábbi munkáltatóval kötött versenytilalmi megállapodás ettől eltérően rendelkezhet, viszont jogi képviseletet ők is csak akkor láthatnak el, ha a munkavégzésre irányuló jogviszony legalább három éve megszűnt, és munkavállalóként az ügy intézésében nem vettek részt. A korábbi munkáltató e korlátozás alól felmentést adhat.

A törvény szabályozza azokat az eseteket is, mikor az ügyvállalási korlát az ügyvédi iroda, az ügyvédi társulás vagy irodaközösség valamely tagja, vagy az ügyvédi irodával munkaviszonyban álló, ügyvédi tevékenységet folytató valamely alkalmazott vonatkozásában áll fenn. Ilyen esetekben a korlátozás a teljes ügyvédi irodára, ügyvédi társulásra, illetve irodaközösségre vonatkozik. E szabályt nem kell alkalmazni, ha az egyes megbízásokat különböző ügyvédi tevékenységet folytató természetes személyek és ügyvédasszisztensek közreműködésével látják el, a különböző közreműködők között biztosított az ügyvédi titoktartás, és az ügyfél ehhez írásban kifejezetten hozzájárult. Továbbá a korlátozás e bekezdésben említett kiterjesztése nem érvényesül a közhatalmi szervnél korábban végzett tevékenység miatti korlátozások vonatkozásában, de ilyenkor e körülmények fennállásáról az ügyfelet és a közhatalmi hatáskört gyakorló szervet haladéktalanul értesíteni kell.

A megbízás vállalás korlátainak megsértése nem eredményezi az érintett megbízási szerződés semmisségét, mivel az egyáltalán nem lenne adekvát szankciója az ügyvéd kötelezettségszegésének, gyakran az új megbízónak is inkább sértené a rövidtávú érdekeit, mintsem szolgálná (pl. az ügyvédnek az új megbízás alapján egy határidős kérelmet kell beadnia sürgősséggel; ilyen esetben, ha a megbízási szerződés semmis lenne, a meghatalmazás sem lenne érvényes, így az megbízó vonatkozásában a határidő elmulasztottnak minősülne). E normák megsértésének az egyetlen és megfelelő jogkövetkezménye az, hogy a szabályszegésért az ügyvéd fegyelmi felelősséggel tartozik.

A 22. §-hoz

Az Ügyvédi tv. 13. § (4) bekezdése azokat a feltételeket sorolja fel, amelyek esetén a kérelmező felvétele a kamarába kizárt. A törvény érdemben lényegében változatlan tartalommal veszi át ezt a felsorolást azzal, hogy az ügyvédi tevékenységet kizáró okok kapcsán utal ugyanerre. Ennek megfelelően az ügyvédi tevékenység folytatásának feltétele például, hogy ne álljon fenn az érintettel szemben összeférhetetlenségi ok, büntetőjogi értelemben vett büntetlen előélete legyen, ne álljon kizárás fegyelmi büntetés hatály alatt, ne legyen gondnokság alá helyezett vagy támogatott döntéshozatal hatálya alatt álló, illetve közbizalomra érdemtelen, továbbá ne legyen kiegyenlítetlen tartozása a Kamarával szemben. Mivel a törvény a fegyelmi vétséget elkövető személlyel szemben alkalmazható büntetésként alkalmazható kizárás terminológiája alatt a kamarai nyilvántartásból való törlés lehetőségét is érti, így a törvénynek erre az ügyvédi tevékenységet kizáró okok között is megfelelően utalni kell.

Kizáró okként nevesíti a törvény a (2) bekezdés szerinti esetet is, mely szerint az erről szóló határozat jogerőre emelkedését követő három évig nem folytathat ügyvédi tevékenységet az, akivel szemben jogerősen megállapították, hogy jogosulatlanul folytatott rendszeresen és ellenérték fejében ügyvédi tevékenységet.

A 23-24. §-hoz

A törvény részben megújítja az összeférhetetlenség szabályait, egységes elvi alapokra helyezi e rendelkezéseket, és kiegészíti az érdekkonfliktusok elkerülését célzó új, szigorú szabályokkal is (20-21. §). Így összességében a törvény átfogóbban, egységesebben és szigorúbban szabályozza e kérdéskört.

A törvény meghatározza, hogy melyek azok a tevékenység típusok, melyeket az ügyvéd nem végezhet. Így a törvény szerint az ügyvédi tevékenység gyakorlásával összeférhetetlen: a munkaviszony, a kormányzati szolgálati, a közszolgálati, az állami szolgálati, a közalkalmazotti, a rendvédelmi szolgálati jogviszony, a közjegyzői, bírósági végrehajtói, valamint a korlátlan felelősséggel járó tagsági jogviszony gazdasági társaságban, továbbá minden más, munkavégzési kötelezettséggel járó, ellenérték fejében végzett tevékenység.

Ilyen kivételt képez, vagyis nem összeférhetetlen az ügyvédi tevékenységgel (akkor sem, ha ellenérték fejében végzik) az oktatói tevékenység, a tudományos, művészeti és sporttevékenység, a mezőgazdasági őstermelői tevékenység, az önkéntes tartalékos szolgálati viszony, a nevelőszülői foglalkoztatási jogviszony ellátása, a választottbírói tevékenység, a felelős akkreditált közbeszerzési szaktanácsadói tevékenység, a jogi szakfordítói, tolmácsolási tevékenység, a nem igazságügyi szakértői tevékenység, a választási bizottsági tagság, a belső adatvédelmi felelősi tevékenység, a végelszámolói feladat ellátása, a felügyelőbizottsági, számvizsgáló bizottsági feladat ellátása, gazdasági társaság vezető tisztségviselőkből álló ügyvezető testületének tagja vagy elnöke feladatának ellátása, valamint egyéb jogi személy vezető tisztségviselője feladatának ellátása. Az oktatói és tudományos tevékenységet munkaviszonyban és közalkalmazotti jogviszonyban is elláthatja az ügyvédi tevékenység gyakorlója.

Ingyenesen bármilyen, munkavégzési tevékenységgel járó tevékenységet végezhet az ügyvéd is.

Az ügyvédi összeférhetetlenségi szabályok célja az, hogy biztosítsák az ügyvéd független, befolyásmentes eljárását az ügyvédi tevékenysége ellátása során (pl. amikor védőként, perbeli képviselőként, szerződés készítőjeként cselekszik). Az ügyvéd függetlenségének biztosítása az ügyvédi tevékenysége során közérdek, mert az ügyvéd az igazságszolgáltatásnak, valamint az alkotmányos és törvényes jogok védelmének fontos, professzionális közreműködője. Az összeférhetetlenségi szabályok tehát nem öncélúan korlátozzák az ügyvédeket bizonyos tevékenységekben, hanem akkor és azért, ha ez az ügyvédi tevékenységükhöz szükséges függetlenségük megőrzéséhez szükséges.

Az összeférhetetlenség szabályozása a törvényben többszintű.

Egyrészt egyes tevékenységek eleve tiltottak az ügyvéd számára. Ilyen a munkaviszony és a hasonló (pl. közalkalmazotti) jogviszonyok, továbbá az egyéb, ellenérték fejében végzett, munkavégzési kötelezettséggel járó tevékenységek is. A munkaviszony azért tiltott, mert a munkavállaló a munkáltatónak alárendelt pozícióban van, a munkáltató irányítása alatt cselekszik, így az ügyvéd munkavállalóként nem lenne abban a helyzetben, hogy megtagadja azoknak a munkáltatói utasításoknak a teljesítését, melyek az ügyvédi tevékenységével összeütközésbe kerülhetnének. Az egyéb, munkavégzéssel járó, ellenértékért végzett tevékenység pedig azért tiltott főszabály szerint, mert az érdekkonfliktusok kialakulásának lehetőségét eleve lecsökkenti, mérsékli, ha az ügyvéd az ügyvédségen kívül más, munkavégzéssel járó, pénzkereső tevékenységet nem folytathat. Az ellenérték fejében feltétel azért szükséges, mert ennek hiányában az ügyvéd gyakorlatilag el lenne tiltva minden, a társadalom, a közösség tagjaként végzett tevékenységtől, így pl. attól is, hogy ingyenes karitatív tevékenységet végezzen, sőt még attól is, hogy a gyermeke iskolájának udvarán fákat ültessen a szabadidejében.

A rendelkezés egyértelművé teszi, hogy választott közjogi tisztségviselői megbízatás alatt érteni kell a helyi önkormányzat és a nemzetiségi önkormányzat tisztségviselője vagy tagja, valamint az általa létrehozott bizottság tisztségviselője vagy tagja megbízatását is. Így például a helyi önkormányzati képviselő, a képviselő-testület bizottságának nem képviselő tagja, a társadalmi megbízatású polgármester, valamint a társadalmi megbízatású alpolgármester tekintetében a tisztségviselő jogállását szabályozó speciális törvény összeférhetetlenségre vonatkozó rendelkezései juthassanak érvényre.

A munkavégzési tilalom alól azonban az Ügyvédi tv. is számos kivételt tesz, főképp azért, mert az ügyvédek jogi szakértelmére jelentős igény van olyan tevékenységek vonatkozásában is, melyek nem minősülnek szűken vett ügyvédi tevékenységnek (pl. jogi oktatás, szakértés, választottbíráskodás). Társadalmi szinten veszteség lenne az ügyvédeket kizárni ezekből a tevékenységi formákból. A törvény szerint e körbe sorolódnak a jogi személynél végzett vezetői tevékenység egyes típusai is. E tevékenységben a jogi szakértelemre nagy szükség lehet. Nincs érdemi különbség az ügyvédi függetlenség szempontjából a között, ha az ügyvéd díjazás fejében oktatói, tudományos, választottbírói tevékenységet végez, vagy igazgatósági tag, esetleg felügyelőbizottsági tag, vagy egy egyesület elnöke.. Ezeket a tevékenységeket a hatályos szabályozás sem tiltja.

Megemlítendő, hogy a jogtanácsosok nagyobb cégeknél jelenleg is gyakran résztvevői a vezetői testületeknek, éppen azért, mert a vezetői döntésekben a jogi szakértelemnek szerepe lehet. A jogtanácsosi és ügyvédi szakma integrációjának része az is, hogy ez a lehetőség mindenkit, egyformán megillethet.

Az, hogy a törvény az általános összeférhetetlenségi tilalom alól kivételeket ad, semmiképpen nem jár azzal, hogy megengedetté válna az ügyvéd számára olyan ügyvédi tevékenység, megbízás elvállalása, amely az ügyvédi tevékenységének függetlenségét veszélyeztethetné. Előfordulhat ugyanis, hogy az ügyvéd egyéb tevékenysége (pl. vezető tisztségviselősége, vagy oktatói tevékenysége) és ügyvédi tevékenysége között érdekellentét merül fel. Ezeket a helyzeteket a törvény új, érdekkonfliktusra vonatkozó szabályai hivatottak kezelni (20-21. §). Ezek a normák jelentik az összeférhetetlenség szabályozásának második szintjét. A nemzetközi szaknyelvben a „conflict of interests” kifejezés használatos az összeférhetetlenségre, ami jól mutatja, hogy az összeférhetetlenség szabályai valójában az érdekkonfliktus kialakulását igyekeznek megelőzni. Ezek az új szabályok azt határozzák meg, hogy az ügyvéd mikor nem vállalhat el egy konkrét ügyet (pl. peres képviseletet, szerződéskészítést, jogi tanácsadást) ügyvédként, mivel az ügy elvállalása érdekkonfliktus elé állítaná az ügyvédet, mely konfliktus terhe gátolhatná abban, hogy az ügyvédi tevékenységét függetlenül, legjobb tudása szerint, kizárólag megbízója érdekében lássa el. Az ilyen érdekkonfliktus lehetőségét ki kell zárni, azért, hogy az ügyvéd az ügyvédi tevékenysége, az ügyvédi megbízás ellátása során független maradhasson. A törvény szerint ilyen elkerülendő érdekkonfliktus az, ha az ügyvéd megbízójának az érdekei az ügyvéd saját érdekeivel ütközhetnek. Így pl. az ügyvéd nem vállalhat el olyan ügyvédi megbízást, mely alapján olyan ingatlan adásvétele kapcsán kellene eljárnia, mely a saját tulajdonú ingatlanának piaci értékét befolyásolhatja.

E szabály alapján ügyvállalási korlátot képez az is, ha annak a cégnek, melynek az ügyvéd az egyik vezető tisztségviselője, és annak a megbízónak, mely az ügyvédet ügyvédi tevékenységgel kívánja megbízni, az érdekei összeütközésbe kerülhetnek, hiszen ami a vezetett cég érdeke, az a vezető tisztségviselőnek is érdeke. Ilyenkor tilos lesz az ügyvédi megbízást elvállalni. E tilalom biztosítja, hogy az ügyvéd az ügyvédi tevékenységében, az ügyvédi megbízások ellátásában független, érdektől mentes maradhasson.

Az érdekkonfliktusok kizárásának ezek az új szabályai az Ügyvédi tv.-ben egyáltalán nem szerepelnek, az Ügyvédi tv. csak a megbízóval szembeni ügyvállalást tiltja (25. §). Tehát az érdekkonfliktusok szabályozása jelentősen szigorodni fog, az ügyvédeknek sokkal több ügyvállalási tilalommal kell szembesülniük a jövőben. A törvény érintett rendelkezései a Council of Bars and Law Societies of Europe (CCBE) 2016-os modell szabályait veszik át, így megfelelnek a legújabb, nemzetközileg elfogadott sztenderdnek.

A törvény szerinti új szabályozási modell általános jellemzője, hogy nem a tevékenység-típusok tilalmára teszi a hangsúlyt, hanem a konkrét ügyek elvállalásával szembeni korlátokra, megakadályozandó az olyan érdekkonfliktusokat, melyek veszélyeztethetik az ügyvéd függetlenségét ügyfelei konkrét megbízásának ellátása során. Ugyanakkor nem tiltja a törvény az olyan tevékenységek végzését, melyek az ügyvéd jogi szakértelmét tudják kamatoztatni, és nem kerülnek érdekkonfliktusba az ügyvéd konkrét ügyben végzett ügyvédi tevékenységével, azaz nem veszélyeztetik az ügyvéd függetlenségét a konkrét ügyvédi megbízások ellátása során. Eredményét tekintve, összességében tehát nem enyhül a szabályozás, hanem jelentősen szigorodik.

Az érdekkonfliktusok kialakulását előzi meg az a szabály is, mely szerint ugyanazon ügyben nem folytatható egyidejűleg ügyvédi tevékenység és a fentebb felsorolt kiegészítő tevékenységek. Így pl. az ügyvéd nem lehet ugyanazon ügyben egyszerre ügyvéd és választottbíró is. Hasonló célból rendelkezik úgy a törvény, hogy a nem igazságügyi szakértői tevékenység, a gazdasági társaság vezető tisztségviselőkből álló ügyvezető testületének tagja vagy elnöke feladatának ellátása, valamint egyéb jogi személy vezető tisztségviselője feladatának ellátása, valamint az ügyvédi tevékenység ugyanazon ügyfél számára nem végezhető, kivéve, ha a megbízott ügyvédi iroda, továbbá a tevékenységeket más-más tagok végzik, és az ügyfél írásban kifejezetten hozzájárult a párhuzamos tevékenységhez.

A megengedett kiegészítő tevékenységeket az ügyvédi tevékenység gyakorlásától minden szempontból elkülönítve, úgy kell folytatni, hogy az ne veszélyeztesse az ügyvédi tevékenység gyakorlásának a függetlenségét. E kiegészítő tevékenységeket az ügyvédi tevékenység gyakorlója nem ügyvédként, hanem az adott tevékenységre irányadó jogszabályban meghatározott formában folytathatja (azaz pl. az ügyvédi iroda nem „számlázhatja ki” e tevékenységeket).

A 25. §-hoz

Az összeférhetetlenségi szabályok a kamarai jogtanácsosokra és jogi előadókra is vonatkoznak, értelemszerűen azzal a különbséggel, hogy a kamarai jogtanácsos és a jogi előadó munkaviszonyban állhat. Ugyanakkor a törvény azt a kedvezményt adja a kamarai jogtanácsosnak és jogi előadónak, hogy a munkáltatója, és ha a munkaszerződés így rendelkezik, munkáltatójának a társasági adóról és az osztalékadóról szóló törvényben meghatározott kapcsolt vállalkozása számára munkavégzési kötelezettséggel járó, ellenérték fejében végzett tevékenységet folytathat. Számukra az is megengedett, hogy korlátlan felelősséggel járó tagsági jogviszonyt létesítsenek gazdasági társaságban, ugyanis ők az ügyvédi tevékenységüket munkavállalóként folytatják, így anyagi felelősségük ügyvédi tevékenységükért nem korlátlan. Továbbá a kamarai jogtanácsosi és a jogi előadói tevékenység gyakorlásával nem összeférhetetlen a jogi személy vezető tisztségviselője feladatának ellátása sem.

A 26. §-hoz

A törvény rendezi azt a kérdést is, hogy mi a teendő akkor, ha valamilyen összeférhetetlenségi ok keletkezésének lehetősége merül fel egy ügyvéd vonatkozásában. Eredendően az összeférhetetlenségi ok bekövetkezését meg kell előzni. Ha mégis felmerülne, az összeférhetetlenségi okot haladéktalanul, de legkésőbb a bekövetkezésétől számított tizenöt napon belül a területi kamarának be kell jelenteni, valamint harminc napon belül meg kell szüntetni. Az összeférhetetlenségi ok megszüntetéséig ügyvédi tevékenység az ügyfél nyilvánvaló és közvetlen, másképp el nem hárítható károsodástól való megóvása kivételével nem folytatható. Ha az összeférhetetlenségi okot az ügyvéd nem szünteti meg, kamarai tagságát a területi kamara megszünteti (148. §).

A 27. §-hoz

A törvény egyértelművé teszi, hogy ügyvédi tevékenység megbízás, kirendelés, vagy - a törvényben meghatározott esetekben - munkaviszony, kormányzati szolgálati, közszolgálati, állami szolgálati, közalkalmazotti, rendvédelmi, hivatásos vagy szerződéses katonai szolgálati jogviszony, egyházi szolgálati viszony vagy a közérdekű önkéntes tevékenységről szóló törvény szerinti önkéntes jogviszony alapján folytatható.

Pártfogó ügyvédi képviseletet ügyvéd meghatalmazás alapján is elláthat, ha jogi segítőként működik. A kirendelésről szóló szakaszhoz fűzött indokolásnak megfelelően a jogi segítőre vonatkozó rendelkezések az Ügyvédi tv. szövegéhez képest a minimálisra csökkentek, és a jogi segítőre vonatkozó szabályokat a jogi segítségnyújtásról szóló törvény tartalmazza a továbbiakban.

A 28-29. §-hoz

A törvény az ügyvédi megbízásnak csak azokat a specialitásait rögzíti, melyekre a Ptk. nem ad megfelelő szabályt. A törvénynek a szerződésre vonatkozó szabályaitól a felek akkor térhetnek el, ha azt a törvény külön megengedi. A törvény e fejezete a kamarai jogtanácsosokra nem vonatkozik, mivel ők munkaszerződés alapján látják el feladataikat.

Speciális képviseleti jogot biztosít az ügyfél hozzátartozójának, ha az ügyfél a szerződés megkötésében akadályoztatva van, de azonnali jogvédelme szükséges (pl. balesetet szenvedett, vagy letartóztatták). E szabály azért szükséges, mert a törvény kimondja, hogy a megbízási szerződést az ügyfélnek kell megkötnie, tehát főszabály szerint harmadik személy javára teljesítendő szerződésként nem lehet ilyen szerződést kötni.

Meghatározza a megbízott főkötelezettségeit. A tág meghatározás az ügyfelek érdekeit védi, mivel e szabály alapján nem kell tételesen meghatározni a megbízott teendőit, ugyanis mindent köteles megtenni, ami az ügy ellátásához szükséges.

Új, az ügyfeleket védő, fontos szabály, mely szerint az ügyfelet írásban tájékoztatni kell az ügyhöz kapcsolódó költségekről (pl. illetékről, szakértői költségekről, vagy éppen az ügyvéd utazási és szállás költségeiről), ha a megállapodás szerint ezeket nem fedezi a megbízási díj.

Meghatározza, hogy kik azok a személyek, akik a megbízás teljesítésében a törvény erejénél fogva közreműködhetnek, vagyis akkor is, ha az ügyfél erre külön engedélyt nem adott. A felek azonban e közreműködők körét korlátozhatják, de más közreműködők igénybe vételére is lehetőséget adhatnak.

Fontos új szabály, hogy a megbízott szerződésszegésért való felelőssége csak egyedileg megtárgyalt szerződési feltételben, és csak a kárnak a megbízott kötelező felelősségbiztosítása káreseményenkénti legmagasabb összegét meghaladó része tekintetében korlátozható. Az ügyfelek (megbízók) számára haszontalanná válna a felelősségbiztosítás, ha a felelősség tetszőlegesen korlátozható lenne.

A megbízási szerződést írásba kell foglalni, kivéve, ha az csak jogi tanácsadásra irányul. Természetesen akár az ügyfél, akár az ügyvéd ilyen esetekben is ragaszkodhat az írásba foglaláshoz. Az ügyvédnek ez azért is érdeke, mert az írásba foglalás elmaradása a megbízás érvényességét nem érinti, de ilyen esetben a megbízás tartalmának bizonyítása a megbízottat terheli. Az okiratszerkesztésre és az ahhoz kapcsolódó jogi képviselet ellátására irányuló megbízási szerződés tartalmi elemeit az okiratot szerkesztő ügyvéd által ellenjegyzett szerződés is tartalmazhatja.

Itt említendő meg az az új szabály is [43. § (5) bekezdés], hogy ha az ügyvédi megbízásnak olyan okirat ellenjegyzése is részét képezi, melynek valamely szerződő fele az okiratot szerkesztő ügyvédnek az adott ügy ellátására nem adott megbízást, az okiratot szerkesztő ügyvéd az okirat aláírását megelőzően írásban köteles e felet tájékoztatni arról, hogy az ellenjegyzés az okiratot szerkesztő ügyvéddel megbízási jogviszonyt nem hoz létre. Ha a szerződő fél jogi képviselővel jár el, e tájékoztatás mellőzhető. E szabály háttere az, hogy a törvény egyértelművé teszi, hogy pusztán az ellenjegyzés ténye nem teszi az ügyvéd ügyfelévé a megbízójával ellenjegyzési kötelezettség alá eső szerződést kötő másik szerződő felet is. Az ellenjegyzés az ő irányában is szül bizonyos kötelezettségeket (44. §), de az ő érdekeit az ügyvéd nem köteles a szerződés szerkesztése során képviselni és érvényesíteni a szerződés tartalmának kialakítása során, ugyanis ez olykor lehetetlen feladat lenne, mert egyszerre nem lehet két ellenérdekű fél javára eljárni. Viszont e szerződő fél érdekeire figyelemmel írja elő a törvény a fenti tájékoztatást. Annak természetesen nincs akadálya, hogy mindkét fél megbízást adjon az ügyfélnek ilyen esetben, ha a 20. § (6) bekezdése szerinti feltételek teljesülnek. Ide kapcsolódik, hogy a törvény [43. § (6) bekezdés] megengedi, hogy az ügyvéd megbízójával szerződő fél az ellenjegyző ügyvédnek az okirattal összefüggő eljárási kötelezettségek teljesítéséhez szükséges képviselet ellátására meghatalmazást adjon, akkor is, ha a szerződés elkészítésére nem adott megbízást.

A 30-31. §-hoz

A törvény újítása, hogy korlátozza sikerdíj kikötését, vagyis azt, hogy az ügyvéd díjazását valamilyen eredmény eléréséhez kössék a felek. A sikerdíjat sok országban tiltják, illetve korlátozzák. Ennek indoka általában az, hogy az igazságszolgáltatással kapcsolatos tevékenységgel nem egyeztethető össze az eredményhez kötöttség, és ebben az értelemben az eredmény elérésének elvállalása, illetve az ügyvédek szigorúan a jogszabályok keretei között cselekszenek, mellyel szintén nehezen egyeztethető össze az ügyvédnek az eredményhez, és nem pusztán a szabályszerűséghez kötött érdekeltsége, ösztönzöttsége. A törvény szerint bíróság előtt nem érvényesíthető az ügyvédi tevékenység eredményességéhez kötött ügyvédi munkadíj annyiban, amennyiben annak összege a teljes ügyvédi munkadíj kétharmadát meghaladja. E szabály alkalmazásában a teljes ügyvédi munkadíjba nem számít bele a megbízó által az ügyvédi munkadíj részeként megfizetendő, az ügy ellátásával felmerülő költségek, valamint az ügyvédi megbízási díjnak az a része, amelyről az ügyvéd ellenérték nélkül lemondott. A fenti szabálynak meg nem felelő sikerdíj sem tilos tehát, így alkalmazása fegyelmi eljárást sem vonhat maga után, a szankció csak az, hogy törvényben meghatározott mértéket meghaladó sikerdíj bíróság előtt nem érvényesíthető.

A törvény lehetővé teszi, hogy az ügyvéd a megbízó javára átvett pénzből - a megbízó egyidejű írásbeli értesítése mellett - kielégítse a megbízóval szemben fennálló és lejárt megbízási díj és költségtérítés címén fennálló követelését.

A 32. §-hoz

Az ügyvédnek az ügyfél azonosításával kapcsolatos teendőit a törvény az Ügyvédi tv.-hez képest jelentősen módosította.

Míg korábban csupán az okiratszerkesztéssel kapcsolatosan tette törvény az ügyvéd kötelezettségévé az ügyfél azonosítását, addig az új szabályok szerint a jogi tanácsadásra adott megbízás kivételével ezt valamennyi ügyvédi tevékenységre vonatkozó megbízási szerződés megkötése előtt köteles megtenni. Jelentős változás továbbá, hogy az ügyvédnek már nem kell külön részletes írásos tájékoztatóval szolgálnia az ügyfél számára az azonosításról és az annak keretében történő adatigénylésről, valamint a különböző nyilvántartó szervektől igényelhető adatok köre már nem az ügyfél erre irányuló írásos engedélyétől függ, hanem a meghatározott adatkör tekintetében az ügyvéd ex lege lesz jogosult és egyben kötelezett az adatok megismerésére. További fontos változás, hogy a törvény már nem tartalmazza az Ügyvédi tv. által felsorolt, az azonosítással kapcsolatos kötelező közreműködést megtagadási okokat, valamint azt, hogy az ügyvéd a személyazonosításra alkalmas igazolvány elvesztése, ellopása, megsemmisítése vagy magtalálása esetén az erről való tudomásszerzését követően írásban köteles az illetékes rendőrkapitányságot tájékoztatni, valamint a bejelentést rövid úton is megtenni.

A nem természetes személyek azonosítása annyiban változik, hogy a törvény szerint (mivel már nem csak az okiratszerkesztés kapcsán kell az azonosítást elvégezni) nem csupán a megjelent képviselő természetes személyt, hanem magát a jogi személyt vagy más szervezetet is azonosítani kell.

Természetesen a megbízási szerződés megkötését nem zárja ki, ha az ügyvéd valamely elháríthatatlan külső ok miatt nem tudja előzetesen azonosítani a természetes személyt, azonban ezt az akadály megszűnését követően haladéktalanul pótolnia kell.

A törvény részletesebb szabályokat tartalmaz a tekintetben is, hogy az ügyvéd a korábban már azonosított személyek adatainak változását is folyamatosan követni köteles, illetve az ügyvéd által intézett ügyekbe később bekapcsolódó és addig nem azonosított személyek azonosítását is folyamatosan el kell végeznie. Emellett a törvény felsorolja azon esetek körét is, melyekben az ügyvéd mentesül az azonosítási kötelezettség alól. Ezek azok az esetek, amelyek során az ügyfél vagy eljáró személy azonosítását már korábban elvégezték, például egy ügyvéd által ellenjegyzett vagy a közjegyző által készített vagy hitelesített dokumentum esetében.

A törvény a közhiteles nyilvántartásokkal kapcsolatos eljárásokra az általános szabályoktól eltérően szigorúbb azonosítási rendet ír elő annyiban, hogy az ügyvéd ilyen esetekben mindig köteles a referenciaadatokat megkérni az illetékes hatóságtól. A törvény rögzíti, hogy ez az adatigénylés mind az ügyvéd, mind az ügyfele számára díj- és költségmentes. A kötelező adatigényléssel érintett esetekben sem akadálya a megbízási szerződés megkötésének, illetve a jognyilatkozatok okiratba foglalásának az, ha az adatigénylés technikai okokból nem lehetséges, azonban az elkészített okirat ellenjegyzésére és a megfelelő eljárásban történő előterjesztésére addig nem kerülhet sor, amíg az azonosításra a referenciaadatok igénylését követően sor nem került.

A 33. §-hoz

A törvény az azonosítással kapcsolatban új elemként előírja az ügyvéd számára, hogy a kötelező jogi képviselettel járó ügyekben azonosított személyekről és szervetekről a törvényben szereplő adatkörnek megfelelő nyilvántartást köteles vezetni. A nyilvántartásban szereplő adatok egy része esetében az ügyvéd az adatok változását úgy köteles átvezetni, hogy a korábban megismert és nyilvántartott adatok is megismerhetőek maradjanak. Az elérhetőségi adatokra a nyilvántartási kötelezettség nem terjed ki, ugyanakkor az azonosított személy vagy szervezet hozzájárulása esetén az azonosított személyekről vagy szervezetekről vezetett nyilvántartás az elérhetőségi adatokat is tartalmazhatja.

Az adatok kezelésére a törvény a pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvényben meghatározott ideig köteles kezelni és megőrizni.

A 34. §-hoz

Ha az ügyvédi tevékenység gyakorlásához az ügyfél képviselete szükséges, a képviseleti jog létesítéséről meghatalmazást kell kiállítani a megbízott részére. Az ügyvédi tevékenység gyakorlására adott meghatalmazást írásba kell foglalni, és annak tartalmaznia kell a megbízott elfogadó nyilatkozatát is. Ez megkülönbözteti az ügyvédi meghatalmazást a Ptk. szerinti meghatalmazástól. Az ügyvédi meghatalmazás teljes bizonyító erejű magánokirat.

A meghatalmazásban meghatalmazottként azt kell megjelölni, akivel a megbízási szerződést a megbízó megkötötte (pl. ügyvédi iroda). Ha a meghatalmazásból más nem tűnik ki, a meghatalmazás alapján a képviseleti jog mindazokat megilleti, akik a megbízás teljesítése során e törvény alapján eljárhatnak.

A meghatalmazást az ügyfél bármikor korlátozhatja vagy visszavonhatja. A meghatalmazás korlátozása bíróság, más hatóság vagy harmadik személy irányában annyiban hatályos, amennyiben a korlátozás a meghatalmazásból kitűnik. A meghatalmazás alapjául szolgáló megbízási szerződés megszűnése a meghatalmazást is megszünteti. A meghatalmazott köteles írásban, haladéktalanul bejelenteni a meghatalmazása megszűnését annak a bíróságnak, hatóságnak, amelynek eljárásában meghatalmazottként az ügyfél jogi képviseletét, illetve védelmét látta el. A meghatalmazás korlátozása vagy megszűnése harmadik személyekkel szemben a közléssel hatályosul.

A meghatalmazás szabályai a kamarai jogtanácsosokra is vonatkoznak.

A 35. §-hoz

A törvény részletezi a megbízási szerződés megszűnésének speciális eseteit. Ezek közül kiemelésre érdemes, hogy a megbízás megszűnik a megbízott egyéni ügyvéd, európai közösségi jogász kamarai tagságának megszűnésével.

Az ügyvédi megbízás bizalmi viszony, ezért a megbízó a megbízási szerződést azonnali hatállyal is felmondhatja. A megbízási szerződést tizenöt napos felmondási idővel a megbízott is felmondhatja. A felek hosszabb felmondási időben is megállapodhatnak. Ha a felek másként nem rendelkeznek, felmondás esetén érvényesülnek a Ptk. 6:278. § szabályai is, melyek szerint a megbízó felmondása esetén a megbízó köteles megtéríteni a megbízottnak a felmondással okozott kárt, kivéve, ha a felmondásra a megbízott szerződésszegése miatt került sor, ha pedig a szerződést a megbízott alkalmatlan időben mondta fel, köteles megtéríteni a megbízónak a felmondással okozott kárt, kivéve, ha a felmondásra a megbízó szerződésszegése miatt került sor.

Gyakorlati igényeket szolgáló új szabály, hogy az ügyvédi tevékenység gyakorlója működési formájának megváltoztatása esetén - ha az új működési formában az ügyvédi tevékenység gyakorlója vállalhat megbízást - a megbízás nem szűnik meg, hanem a megbízott személyében e törvény erejénél fogva jogutódlás következik be, ha a működési formaváltás következtében a megbízott ügyvédi iroda tagjává válik, a megbízott jogutódja az ügyvédi iroda. A megbízott a várható változásról köteles a megbízóját haladéktalanul, de legkésőbb azt tizenöt nappal megelőzően értesíteni.

A 36. §-hoz

A kirendelésre vonatkozó rendelkezések nem változnak az Ügyvédi tv.-ben foglaltakhoz képest a tekintetben, hogy milyen jogok illetik meg és mely kötelezettségek terhelik a kirendelt ügyvédeket, például a díjazáshoz való jog, vagy az idézésre történő megjelenés és a terhelttel való késedelem nélküli kapcsolatfelvétel kötelezettsége. Szintén változatlan rendelkezés, hogy a területi kamara köteles a kiemelt időszakokban (így pihenő- és munkaszüneti napokon) ügyvédi ügyeletet biztosítani a kirendelések teljesítése érdekében, valamint az, hogy a kirendelt ügyvéd a helyettesítéséről megfelelően gondoskodni köteles. A díjazással kapcsolatban érdemes kiemelni azt a kisebb fogalmi pontosítást, melynek megfelelően a törvény szerint a kirendelt ügyvédet az általa ellátott tevékenységgel kapcsolatban díj illeti meg, amely a munkadíjból és a költségtérítésből áll.

Újdonság ellenben, hogy a kirendelt ügyvéd gyűjtőfogalomba nem tartozik bele a pártfogó ügyvédi képviseletet ellátó jogi segítő. Az Ügyvédi tv. ugyanis, bár a fogalom alá tartozónak ismerte el a jogi segítőket is, a kirendelt ügyvédre vonatkozó szabályok közül csupán egy nevesített rendelkezést tartalmazott, amely a pártfogó ügyvédek esetében értelmezhető lett volna. E rendelkezés, mely szerint pártfogó ügyvédi képviseletet ügyvéd meghatalmazás alapján is elláthat, ha jogi segítőként működik, a törvényben az ügyvédi tevékenység szabályai között kap helyet. E rendelkezésre a jogi segítségnyújtás szolgáltatás szabályainak sajátossága miatt van szükség.

Bizonyos esetekben a pártfogó ügyvédként eljáró jogi segítő kirendelésére is sor kerül, az erre vonatkozó szabályok azonban szintén a dogmatikai tisztázás érdekében a továbbiakban nem az ügyvédi tevékenységről szóló törvényben, hanem egységesen a jogi segítségnyújtásról szóló törvényben kerülnek meghatározásra. Ennek érdekében kerül sor a jogi segítségnyújtásról szóló törvény módosítására oly módon, hogy az rögzítse, a pártfogó ügyvéd tekintetében a jogi segítségnyújtó szolgálat kirendelő végzése pótolja a meghatalmazást.

A kirendelésre vonatkozó eljárási szabályok közül talán a legfontosabb a kirendelés alóli mentességek rendszere. Ez fontos garanciális szabály, hisz a kirendelés az ügyben eljáró bíróság, ügyész, nyomozó hatóság, közjegyző vagy egyéb hatóság feladata. A korábbi szabályozás logikájával megegyező módon az ügyvéd felelősségi körébe tartozik a kirendelés ellátását akadályozó okok közlése. Ezt egészíti ki biztosítékként a területi ügyvédi kamara számára közlési kötelezettséget előíró rendelkezés. Amennyiben ugyanis olyan ügyvéd kerül kirendelésre, aki e feladatot akár a kirendeléskor fennálló, akár később bekövetkezett okból nem láthatja el, maga a kirendelés hatálya szűnik meg és az eljáró bíróságnak, ügyésznek, nyomozó hatóságnak, közjegyzőnek vagy egyéb hatóságnak új ügyvédet kell kirendelnie. Ennek megfelelően, a területi kamarának a jelzést a kirendelő hatóság - hiszen ő addig a pontig értesül a kirendelés kapcsán eljáró hatóságokat illetően -, míg a kirendelt ügyvédnek értelemszerűen vagy a kirendelő, vagy - amennyiben az eljárási cselekményt már másik hatóság előtt kell lefolytatni - az aktuálisan eljáró hatóság felé kell megtennie, hiszen utóbbi esetben az adott eljárási szakban vagy eljárási cselekmény tekintetében új ügyvéd kirendelésére az a hatóság lesz jogosult.

További változás, hogy a törvény az új büntetőeljárásról szóló törvény hatálybalépéséig csupán az ügygondnok, az eseti gyám és az eseti gondnok esetében rendelkezik a meghatalmazás kirendelő hatóság határozata általi pótlásáról. Ezt egészíti ki az átmeneti szabályok között elhelyezett, a kirendelt védőre e szabályt megfelelően alkalmazni rendelő rendelkezés. A kirendelt védő esetében szükség van a kirendelő határozaton túl a kijelölésre is, mely szabály azonban a következő, kirendelt védő kijelölésére vonatkozó szakaszban kap helyet, melynek hatálybalépése az új büntetőeljárásról szóló törvény hatálybalépéséhez igazodik.

A 37. §-hoz

A kirendelt védőre vonatkozó rendelkezések az új büntetőeljárásról szóló törvény alapján megváltoznak annyiban, hogy a bíróság vagy nyomozó hatóság kirendelését követően szükséges az eljáró kirendelt védő kijelölése is. Ezt a büntetőeljárásról szóló törvényben meghatározott eseteket kivéve, főszabályként a területi ügyvédi kamara köteles megtenni.

Fontos változás, hogy a törvény már nem rendelkezik azon szempontokról, amelyeket a kirendelő bíróságnak vagy hatóságnak a kirendeléskor figyelembe kell vennie. Ennek oka egyrészt az, hogy e szabályoknak a kirendelésre vonatkozó rendelkezéseket tartalmazó büntetőeljárási törvényben vagy annak végrehajtási szabályaiban van a helye. A másik ok, hogy a kijelölés jellegéből fakadóan, amennyiben a kirendelt védőt a területi kamarának kell kijelölnie, úgy a kirendeléskor a kirendelő bíróság, ügyész vagy nyomozó hatóság (a ténylegesen eljáró személy ismeretének hiányában) még nem tudja az adott büntetőeljárás kontextusán túlmutató kizáró szempontokat figyelembe venni. A kijelölés jellegéből adódóan ugyanakkor különös figyelmet kell szentelni annak is, hogy az ügyben eljáró bíróság, ügyész vagy nyomozó hatóság is köteles a kirendeléskor a kijelölést kizáró okokat figyelembe venni.

Emellett az Ügyvédi tv.-ben szereplő azon rendelkezéseket, melyek a kirendeléskor figyelembe veendő bizonyos objektív és szubjektív jellegű kizáró okokat - így azt, hogy kirendelni csak a kirendelt ügyvédi jegyzékben szereplő ügyvédet lehet, illetve szubjektív kizáró okként az érdekellentétet -, illetve azon elvet rögzítették, mely szerint új ügyvéd kirendelésének engedélyezésekor arra kell törekedni, hogy az ügyben kirendelt védő személye változatlan legyen a törvényben nem indokolt szerepeltetni. Azok ugyanis jellegükből adódóan a kirendelést szabályozó büntetőeljárási törvényben, vagy annak végrehajtási rendeleteiben elhelyezendő szabályok.

Az előzőeknek megfelelően a törvény a kirendelt védő kijelölésére vonatkozó szabályokat tartalmazza. Az eljáró ügyvédet a kirendelhető ügyvédek jegyzékéből elektronikus, véletlenszerű kiválasztás segítésével, kamarai szabályzatban meghatározott eljárási szabályokban rögzített módon kell a területi ügyvédi kamarának kiválasztania, mely során biztosítani kell az ügyvédek arányos munkaterhelését és figyelembe kell venni a kijelölésre kerülő ügyvéd és a kirendelő hatóság földrajzi elhelyezkedését.

A 38. §-hoz

A törvény a korábbiakkal egyezően kimondja, hogy a területi kamara a kirendelt védőként kirendelhető ügyvédekről jegyzéket vezet, amelyet a hatóságok rendelkezésére bocsát. A kirendelt ügyvédi jegyzéket a területi kamara úgy köteles összeállítani, hogy azon a kirendelést igénylő feladatok ellátásához, valamint az igazságszolgáltatás működőképességéhez szükséges számú ügyvéd szerepeljen. A kirendelt ügyvédi jegyzék összeállításánál az önkéntesség és az egyenlőség elvét alkalmazni kell és lehetőség szerint minden ügyvédnek biztosítani kell a lehetőséget a jegyzékbe való felvételre. A kijelölést érintő automatizálással kapcsolatos új rendelkezés, hogy a jegyzéket érintő változásoknak megfelelően a területi kamarának a névjegyzéket folyamatosan frissítenie kell és a frissített névjegyzéket a honlapján közzé kell tennie.

A 39. §-hoz

Az ügyvédi tevékenységet gyakorló személy klasszikus feladatai közé tartozik a jogi képviselet ellátása. Minden jogterület biztosítja annak a lehetőségét, hogy mindazon nyilatkozatokat, amelyeknek nem érvényességi kelléke, hogy az ügyfél személyesen tegye meg, képviselője útján is előadhatja. Továbbá az egyes jogszabályok meghatározzák, hogy a bíróságok, illetve hatóságok előtt a jogi képviselet mikor kötelező. Így például a polgári perrendtartásról szóló törvény - a korábbi szabályozástól eltérően - főszabállyá kívánja tenni a perben a fél számára a kötelező jogi képviseletet azzal, hogy a jogalkotó törvényi rendelkezéssel kivételeket állapíthat meg a főszabály alól. Kötelező a jogi képviselet többek között a cégbejegyzési és változásbejegyzési eljárásokban vagy azokban a kérelemre induló ingatlan-nyilvántartási eljárásokban is, amelyekben a jogváltozás bejegyzésének alapjául közjegyző által készített okirat vagy ügyvéd által ellenjegyzett magánokirat szolgál.

Azokban az ügyekben, amelyekben a jogi képviselet kötelező, meghatalmazott csak jogi képviselő lehet, más személy nem. De a jogi képviselet nem jelent feltétlenül ügyvédi képviseletet. Jogi képviselői tevékenységet láthat el többek között az ügyvédi tevékenység gyakorlói közül az ügyvéd, a kamarai jogtanácsos és az európai közösségi jogász. De a fent említett ingatlan-nyilvántartási eljárásban jogi képviselőként járhat el - a törvény hatálya alá nem tartozó - az okiratot szerkesztő közjegyző is.

Az ügyvédi jogviszony megbízási jellegéből következik, hogy az ügyvédi tevékenység gyakorlója az ügyfél érdekeinek elsődlegessége alapján, illetve az ügyfél utasításai alapján kell eljárjon. Az ügyvédi tevékenység gyakorlójának megbízója érdekeinek érvényesítéséhez minden törvényes eszközt igénybe kell vennie. Az ügyvéd eljárásának természetesen gátját képezik a jogszabályok betartása, vagyis a jogi képviselet ellátása során az ügyvédi tevékenység gyakorlója köteles megtagadni az ügyfél utasításának végrehajtását, ha az jogszabályba ütközik vagy jogszabály megkerülésére irányul. A Ptk. 6:273. §-ával összhangban a jogi képviselet ellátása kapcsán is rögzíti a törvény, hogy ha az ügyfél utasítása az ügyfél érdekeire nézve célszerűtlen, annak végrehajtása előtt az ügyvédi tevékenység gyakorlója az ügyfél figyelmét erre a körülményre köteles felhívni.

A 40. §-hoz

A rendelkezés az ügyvéd büntetőeljárásban érvényesülő mozgásterét hivatott rögzíteni azzal, hogy rögzíti, a terhelt védekezéshez való joga gyakorlásának keretei között a terhelt érdekeinek elsődlegessége alapján köteles az ügyvéd eljárni. Ez természetesen nem érvényesülhet a terhelt rendelkezési joga ellenében.

A 41. §-hoz

Klasszikus ügyvédi tevékenység a jogi tanácsadás. Az ügyvéd jogi tudása miatt a hozzáforduló ügyfél számára véleményt adhat, illetve javaslatokat fogalmazhat meg. Az ügyvéd nyilvánvalóan a jogszabályok ismeretében ad jogi véleményt, erre utal a törvény azzal, hogy nyomatékosítja, hogy az ügyvéd a jogi tanácsadás során az Alaptörvény, a jogszabályok, az Európai Unió kötelező erővel bíró jogi aktusai alapján alakítja ki a véleményét, illetve fogalmazza meg a javaslatait. Természetesen a felsoroltakon túl az ügyvédnek az is feladata, hogy kövesse a bírói gyakorlatot és álláspontját ennek megfelelően közölje az ügyféllel.

A 42. §-hoz

A törvény 2. §-a felsorolja az ügyvédi tevékenységeket. Klasszikus ügyvédi tevékenység az okiratszerkesztés. Ügyvédi okiratnak az ügyvéd vagy irodája által szerkesztett adatot, tényközlést vagy más jognyilatkozatot tartalmazó irat minősülhet, amely a megbízó személy céljait szolgálva más személy, bíróság, hatóság, közjegyző stb. előtt kerül felhasználásra annak érdekében, hogy bizonyító erejénél fogva adatot, tényt, megtett jognyilatkozatot igazoljon. Nyilvánvaló, hogy az okiratszerkesztés során is az ügyvédi tevékenység gyakorlójának a jogszabályi keretek között úgy kell eljárnia, hogy az ügyfél kinyilvánított akarata az ügyfél érdekeinek megfelelő, továbbá joghatás kiváltására alkalmas legyen.

A 43-45. §-hoz

A tárgybeli §-ok részletesebben ismertetik az Ügyvédi tv.-ben foglaltaknál az okirati ellenjegyzés szabályait. A törvény egyértelművé teszi, hogy az okirat ellenjegyzését, mint ügyvédi tevékenységet ügyvéd, illetve kamarai jogtanácsos végezhet. Az ügyvéd olyan okiratot láthat el ellenjegyzéssel, amely saját vagy az irodája, valamint helyettese közreműködésével jött létre. A kamarai jogtanácsos pedig a saját, illetve munkáltatójának a kamarai szabályzatban meghatározott követelményeknek megfelelő munkavállalója által szerkesztett okiratot ellenjegyezheti. Az ügyvéd és a kamarai jogtanácsos (a továbbiakban a 43-45. §-hoz fűzött indokolás kapcsán: ügyvéd) az okirat ellenjegyzésével tulajdonképpen azt bizonyítják, hogy az okirat a jogszabályoknak megfelel, a felek nyilatkoztak arról, hogy az okiratban foglaltak összhangban állnak az akaratukkal, az ügyvéd az okiratban megjelölt felek, illetve az eljáró képviselőik azonosítását elvégezte, az okiratot a felek előtte írták alá vagy az okiraton szereplő aláírást előtte sajátjukként ismerték el.

A törvény a papíralapú okirat és az elektronikus okirat ellenjegyzésének feltételeiről egyaránt rendelkezik. Az ellenjegyző ügyvéd a papíralapú okiraton az aláírása oldalán a szárazbélyegzőjének a lenyomatát kell elhelyezze, az elektronikus okiratot pedig elektronikus aláírásával és időbélyegzővel kell ellássa.

A törvény többek között azt is rendezi, hogy külföldön készült okirat esetén mikor tekinthet el az ügyvéd az utóbbi feltételtől. Ha a fél aláírását az aláírás helye szerint illetékes magyar külképviseleti hatóság hitelesítette vagy felülhitelesítette, vagy azt Apostille tanúsítvánnyal látták el, vagy azt közjegyző hitelesítette, illetve ha a fél az okiratot a minősített elektronikus aláírásával és időbélyegzővel látta el, akkor az ügyvédi ellenjegyzéshez nem szükséges, hogy a felek az okiratot az ügyvéd előtt írják alá.

A törvény azt is egyértelművé teszi, hogy az ügyvéd által ellenjegyzett, de a felek által külföldön aláírt okirat teljes bizonyító erejéhez diplomáciai hitelesítés vagy felülhitelesítés, illetve Apostille tanúsítvány nem szükséges.

A 46. §-hoz

Az elektronikus közszolgáltatások elterjedésével lehetővé vált, hogy az ügyvédi tevékenységet végző személy elektronikus úton kommunikáljon a különböző hatóságokkal. Kiemelt jelentősége van ezért annak, hogy a kommunikáció keretében továbbított elektronikus aláírással ellátott okiratok, nyilatkozatok az aláíró személyét és szakmai minőségét tekintve egységesen ugyanazt a biztonságot szolgálják.

Az ügyvéd és a kamarai jogtanácsos papíralapú okiratot - utalvány, értékpapír vagy más vagyoni értékű jogot megtestesítő okirat kivételével - elektronikus okirati formába alakíthat. Az elektronikus okirati formába való alakítás során az Eüsztv.-t és a végrehajtási rendeleteit - a törvényben meghatározott kivételekkel - kell alkalmazni. Hangsúlyozandó, hogy az ügyvéd és a kamarai jogtanácsos az elektronikus másolaton csak minősített elektronikus aláírást használhat és kizárólag oldalhű elektronikus másolatot készíthet. A minősített elektronikus aláírás elhelyezése - az ellenkező bizonyításáig - teljes bizonyító erővel tanúsítja azt, hogy az elektronikus okirat a papíralapú okirattal az időbélyegzőben megjelölt időpontban mindenben megegyezett. Az okiratátalakítás kapcsán további követelményként írja elő a törvény, hogy az ügyvédi tevékenységet végző személynek az elektronikus okiratot is ellen kell jegyeznie úgy, hogy azt elektronikus aláírásával és időbélyegzővel kell ellássa. A törvény mind az átalakított papíralapú okirat, mind az elektronikus okirat tekintetében őrzési kötelezettséget ír elő.

A 47-51. §-hoz

A törvény az Ügyvédi tv. rendelkezéseihez képest részletesebben szabályozza az ügyvédi letétet. Ez azért szükséges, mert az ügyvéd az ügyfelek pénzét kezeli, így ügyfélvédelmi szempontból a részletes, törvényi szintű szabályozás indokolt.

A letétnek három típusa van. Teljesítési letét esetében az ügyvéd a megbízás teljesítéseként azzal a rendeltetéssel fogadja el a letétet, hogy azt a letét átvételére jogosult részére a letéti szerződés szerint fizesse ki vagy adja át (pl. adásvételi szerződés eladójának a vételárat), illetve bizonyos feltételek bekövetkezte vagy elmaradása esetén a letevőnek fizesse vagy adja vissza. Költségletét esetében az ügyvéd a megbízáshoz kapcsolódó eljárási cselekmények költségének fedezeteként és azok teljesítésére szolgáló letétet a rendeltetése szerinti célra (pl. szakértői díj, illeték stb.) fordítja. Őrzési letét esetében az ügyvéd a megbízáshoz kapcsolódóan megőrzésre szolgáltatott letétet a letéti szerződés rendelkezései szerint a letevőnek adja vissza.

Letétként az ügyvéd pénzt, készpénz-helyettesítő fizetési eszközt, utalványt, értékpapírt vagy más okiratot vehet át, őrizhet és kezelhet. A letéti szerződést írásba kell foglalni.

Fontos garanciális szabály, hogy a teljesítési letéti szerződést a letevő akkor mondhatja fel, ha arra a letéti szerződés kifejezetten feljogosítja. E nélkül a teljesítési letét nem tudná betölteni a biztosítéki funkcióját az ügylet során.

A törvény meghatározza az ügyvédnek a letéttel kapcsolatos jogait és kötelezettségeit. Az ügyvéd a letétet a letéti szerződés feltételei szerint, biztonságosan, a jogosulatlan hozzáférést megakadályozó módon köteles őrizni. Az ügyvéd a pénzt, illetve a dematerializált értékpapírt minden más pénzeszközétől és értékpapírjától elkülönítve, letéti számláján, illetve értékpapírszámláján kezeli. Az ügyvéd a letétet a letét céljától eltérően nem használhatja, azt nem hasznosíthatja, továbbá azt más személy birtokába vagy őrizetébe e törvény eltérő rendelkezése hiányában nem adhatja. Az ügyvéd a letett pénzt lekötheti. Semmis a letéti szerződésnek az a rendelkezése, amely az ügyvéd felelősségét a letétkezelési tevékenységgel összefüggésben kizárja vagy korlátozza.

A letevő ellenőrzési jogát biztosítja az a rendelkezés, mely szerint az ügyvéd a letevő erre irányuló kérelme esetén a letevő költéségre a pénzt, illetve a dematerializált értékpapírt elkülönített alszámlán kezeli, valamint biztosítja, hogy a letevő az alszámla egyenlegéről a számlavezetőtől közvetlenül tájékoztatást kapjon.

Az ügyvéd a letétkezelés céljából átvett pénzt egy - külföldön átvett pénz esetében három - munkanapon belül az ügyvédi letéti számláján helyezi el. Ez a szabály azonban aránytalan adminisztratív terhet okozna kis összegű letétek esetén (pl. 3 ezer forint átvétele eljárási illeték megfizetése céljából), ezért rendelkezik úgy a törvény, hogy a kötelező legkisebb munkabér havi összegének kétszeresét meg nem haladó pénz letétje esetében a felek a letéti szerződésben megállapodhatnak abban, hogy a pénzt nem kell letéti számlán elhelyezni.

A letét lehet visszterhes, illetve ingyenes. Ezért mondja ki a törvény, hogy a letéti szerződésben meg kell határozni a letéteményes díjazását, vagy rögzíteni kell a letét ingyenességét. Ha a felek eltérően nem állapodnak meg, a letéti számlán elhelyezett pénz utáni kamat a letevőt illeti meg, a számlavezetéssel, illetve a széfszolgáltatással kapcsolatos költségek pedig az ügyvédet terhelik.

Az ügyvéd az ügyvédi letéti számla számlavezetőjének, illetve a széfszolgáltatás nyújtójának tevékenységéért nem felelős, ha kiválasztásával kapcsolatosan felróhatóság nem terheli.

Az ügyfelek letett értékeinek biztonságát szolgálja a letéti nyilvántartás vezetésére kötelező rendelkezés. E szerint az ügyvéd az általa kezelt, a kötelező legkisebb munkabér havi összegének kétszeresét elérő letétek adatait és azok változását a letétkezelés biztonsága és a letétkezelésre vonatkozó szabályok hatékony ellenőrizhetősége érdekében a területi ügyvédi kamarák által működtetett elektronikus letéti nyilvántartásban rögzíti. Az elektronikus letéti nyilvántartásból az ügyvédi kamara a letevő számára elektronikus úton a letét adatairól adatot szolgáltat.

Az 52. §-hoz

A törvény az Ügyvédi tv. rendelkezéseivel lényegileg egyező módon, de egy alcím alatt szabályozza a pénz, dolog, iratok átvételével és kiadásával összefüggő kérdéseket azzal, hogy azok alkalmazását az ügyvédeken túl - a kamarai jogtanácsosok és jogi előadók kivételével - valamennyi ügyvédi tevékenység gyakorlója számára előírja. A pénz, dolog, iratok átvételével és kiadásával összefüggő kérdések tekintetében a kamarai jogtanácsosok és jogi előadók számára a munka törvénykönyvéről szóló 2012. évi I. törvény rendelkezései az irányadók.

Az 53. §-hoz

Az ügynyilvántartással és az iratkezeléssel kapcsolatban a legjelentősebb újdonság az, hogy az ügyvéd, európai közösségi jogász, külföldi jogi tanácsadó, illetve ügyvédi iroda által az ellátott ügyekről vezetett nyilvántartásra vonatkozó legfontosabb szabályok törvényi szinten kerülnek meghatározásra. A szabályozási célt maga az (1) bekezdés is tartalmazza, ugyanis a nyilvántartásra vonatkozó rendelkezések hivatottak biztosítani az ügyvédi tevékenységre vonatkozó szabályok megtartásának ellenőrzését és az ügyfelek jogainak megfelelő védelmét.

A célok elérése érdekében a törvény rögzíti a nyilvántartandó adatok körét, azt, hogy az adatokat mennyi ideig lehet kezelni, valamint azt, hogy ki és milyen célból jogosult adatot igényelni az ügynyilvántartásból.

Az adatok kezelésének időbeli tekintetben tagolt szabályozását az indokolja, hogy a különböző ügytípussal kapcsolatban a nyilvántartásba került adatokat attól függően kell differenciált időtartamban kezelni, hogy az adott ügyben mennyi idő múlva lehet megalapozottan számítani arra, hogy az adatokra már nem lesz szükség, tekintettel az elbirtoklási vagy az elévülési határidőkre.

Az (5) bekezdés pedig többletszabályként az okiratok ellenjegyzése esetében az iratok megőrzésére ad 10 éves határidőt.

Ha az ügyvéd kamarai tagsága megszűnik, az ügyvéd által kezelt, nem selejtezhető iratokat ki kell adni a jogosultak részére, az ügyekről vezetett nyilvántartást pedig meg kell őrizni. A kamarai jogtanácsos esetében e kötelezettség a munkáltatóját terheli.

Az 54-56. §-hoz

Az ügyvédi tevékenység szüneteltetése a korábbiaknál részletesebben kerül szabályozásra a törvényben. Változás, hogy az ügyvédi tevékenység szüneteltetését a területi kamara határozott időtartamra engedélyezi, amely időtartam nem lehet rövidebb három hónapnál és öt évenként meghosszabbítandó. Ennek indoka, hogy az ügyvédi tevékenység gyakorlójáról (így életbenlétéről, az adataiban bekövetkezett változásokról) tevékenységének szüneteltetetése alatt is legyen a kamarának információja. Az ügyvédi tevékenység szüneteltetését a területi kamara akkor engedélyezi, ha az ügyvédi tevékenység gyakorlója megfelelően gondoskodott a saját, illetve az olyan ügyvédi iroda megbízásainak átadásáról vagy megszüntetéséről, amelynek nem marad ügyvédi tevékenységet folytató tagja, ha gondoskodott az alkalmazásában, illetve az olyan ügyvédi iroda alkalmazásában álló alkalmazott ügyvéd, illetve ügyvédjelölt, alkalmazott európai közösségi jogász, illetve ügyvédasszisztens munkaviszonyának a megszüntetéséről, amelynek nem marad ügyvédi tevékenységet folytató tagja, valamint ha arcképes igazolványát a területi kamarában a szüneteltetés időtartamára leadja. Ügyvédi iroda tagja esetében az ügyvédi tevékenység szüneteltetésének feltétele továbbá az ügyvédi iroda előzetes hozzájárulása is.

A törvény szerint az egyszemélyes ügyvédi iroda képviseletével járó, jogszabályból fakadó kötelezettségeit az ügyvédi tevékenységet gyakorló személy a szünetelés időtartama alatt is ellátja, így például jogosult az adóbevallás elkészítésére, a számlákkal kapcsolatos ügyintézésre.

A szüneteltetés időszaka alatt az ügyvédi tevékenység gyakorlója nem gyakorolhatja a kamarai tagságból vagy a kamarai nyilvántartásból eredő jogait és a tagdíj fizetése valamint az adatváltozás bejelentése kivételével nem terhelik az abból fakaró kötelezettségek sem.

A szüneteltetést követően a tevékenység folytatását a területi kamara a nyilvántartásba hivatalból bejegyzi.

Az 57. §-hoz

A koncepcionális változásokhoz igazodóan, a szabályozás tevékenység-központú megközelítésével összhangban a törvény szerkezetileg kettéválasztja az ügyvédi tevékenységet gyakorló természetes személyek és szervezetek körét. A törvény a Negyedik Részben tételesen meghatározza, ezzel egyértelművé teszi kik az ügyvédi tevékenységet gyakorló természetes személyek.

A törvény az ügyvédi tevékenységet gyakorló természetes személyek között elsőként nevesíti az ügyvédet. Az ügyvéd az ügyvédi tevékenységet üzletszerűen, saját gazdasági kockázatvállalása mellett egyéni ügyvédként vagy ügyvédi iroda tagjaként folytathatja. A törvény koncepcionális szinten nem változtat azon, hogy az ügyvéd főszabályként a megbízó megbízása alapján jár el, ugyanakkor eljárhat a bíróság, illetve a hatóság kirendelése vagy a jogi segítségnyújtó szolgálattal külön jogszabály szerinti jogi segítői tevékenység ellátására kötött szolgáltatási szerződés alapján is.

A korábbi szabályozással egyezően az ügyvéd területi kamarai tag.

A törvény kiemeli, hogy az ügyvéd egyidejűleg egyéni ügyvéd és ügyvédi iroda tagja kizárólag egy meghatározott esetben, átmeneti jelleggel lehet: Ha az egyszemélyes ügyvédi iroda a jogutód nélküli megszüntetéséről szóló döntésében az ügyvédi tevékenységre vonatkozó valamennyi megbízásából fakadó jogait és kötelezettségeit tagjára átruházza. A bejegyzéssel az egyszemélyes ügyvédi iroda megszűnik és a volt tag egyéni ügyvédként működik tovább. Addig, amíg a bejegyzés nem válik hatályossá, az ügyvéd egyszerre működhet egyéni ügyvédként és egyszemélyes ügyvédi iroda tagjaként. Az átruházáshoz az ügyfél hozzájárulása nem szükséges.

A kamarai jogtanácsosokhoz hasonlóan indokolt, hogy az ügyvédek is folytathassanak ügyvédi tevékenységet közérdekű önkéntes jogviszony keretében.

Az 58. §-hoz

Az ügyvéd területi kamarába való felvételének feltételei az Ügyvédi tv.-hez képest több ponton is módosulnak. Az (1) bekezdés d) pontja a kérelem előterjesztését megelőző tíz évben legalább egy évig folytatott ügyvédi joggyakorlat meglétét követeli meg. A tíz éves időkorlát bevezetése az ügyvédi hivatás megfelelő színvonalon történő gyakorlását kívánja elősegíteni, megkövetelve az ügyvéd szakmai tudásának a változó jogszabályi környezethet alkalmazkodását. A törvény az ügyvédi joggyakorlat egységes fogalmát az ügyvédi tevékenység gyakorlásának általános feltételei között határozza meg. Annak biztosítása érdekében, hogy a jogtanácsosként folytatott joggyakorlat ügyvédi joggyakorlatként figyelembe vehető legyen, a törvény az átmeneti rendelkezések között egy kisegítő szabályt hoz létre. Az (1) bekezdés g) pontja az elektronikus ügyintézéshez szükséges feltételek megteremtését írja elő.

Ez a rendelkezés biztosítja a törvény egészével, valamint az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvénnyel, illetve annak végrehajtási rendeleteivel való teljes összhangot. Azt, hogy az ügyvédi tevékenység gyakorlásához milyen elektronikus ügyintézési feltételek biztosítása szükséges, a küldöttgyűlés szabályzatban állapítja meg. Az ügyvédi tevékenység gyakorlásában való akadályoztatása esetére az ügyvédi irodai tagsággal nem rendelkező ügyvéd, valamint az egyszemélyes ügyvédi iroda helyettes ügyvédet bíz meg. A helyettes ügyvéd megjelölése a törvény nóvumaként az ügyvédi tevékenység gyakorlásának általános és meghatározott esetekben kötelező feltétele, erre tekintettel ez a szabály az (1) bekezdés h) pontjaként kerül bevezetésre. Annak elkerülése érdekében, hogy a helyettesítésre kötött megállapodás bármely okból történő megszűnése ne eredményezze azonnal a területi kamarai tagság megszűnését, a törvény a kamarai tagság megszűnésének szabályai között három hónapos „türelmi időt” biztosít. Ez idő alatt az ügyvédnek lehetősége van az előírt kötelező feltételnek eleget tenni és újabb helyettesítési megállapodást kötni.

A törvény az Ügyvédi tv. szerkezetétől eltérően az európai közösségi jogász ügyvédként való felvételére vonatkozó szabályokat a szerkezetbeli következetesség érdekében helyezi át. A törvény az európai közösségi jogász ügyvédként való felvételének követelményeit az ügyvédekre vonatkozó szabályokkal egyezően állapítja meg, figyelembe véve az európai közösségi jogász sajátos jogállásából fakadó eltéréseket. Speciális feltétel a Magyarországon megszakítás nélkül legalább három éven át folytatott ügyvédi tevékenység a magyar joggal vagy az Európai Unió jogának hazai alkalmazásával kapcsolatban, továbbá az ügyvédi tevékenység gyakorlásához szükséges szintű magyar nyelvtudás. Ezeknek a feltételeknek a fennállását az ellátott ügyek számára és jellegére vonatkozó iratokkal, nyelvvizsgával, illetve a területi kamara előtti személyes meghallgatáson kell igazolnia. Az egyéb felvételi feltételekre az ügyvédekre vonatkozó szabályoknál ismertetett indokok irányadók.

A törvény fenntartja az Ügyvédi tv. azon szabályát, amely lehetővé teszi az európai közösségi jogász ügyvédként való területi kamarai felvételét abban az esetben is, ha a megszakítás nélküli Magyarországon végzett ügyvédi tevékenysége a három éves időtartamot eléri, de a magyar joggal vagy az Európai Unió jogának magyarországi alkalmazásával kapcsolatos ügyvédi tevékenysége három évnél rövidebb időtartamú, egyebekben pedig megfelel az európai közösségi jogász ügyvédként való felvételi követelményeinek.

A korábbi szabályokkal egyező módon a törvény változatlanul a területi kamara teljes jogú tagjának ismeri el a területi kamarába ügyvédként felvett európai közösségi jogászt, aki a felvételt követően - a teljes jogú tagságából fakadóan - jogosulttá válik az „ügyvéd” megjelölés használatára, ugyanakkor emellett továbbra is jogosult az európai közösségi jogászok szakmai megnevezéseiről szóló miniszteri rendelet szerinti szakmai megnevezését használni.

Az 59. §-hoz

A törvény az ügyvédi tevékenységet gyakorló természetes személyek között nevesíti az alkalmazott ügyvédet, aki az Ügyvédi tv.-nyel ellentétben a területi kamara tagjaként folytathat ügyvédi tevékenységet. Az alkalmazott ügyvéd ügyvéddel, ügyvédi irodával vagy - a korábbi szabályozástól eltérően - a munkáltatójával egy ügyvédi társulásba vagy irodaközösségbe tartozó ügyvéddel, ügyvédi irodával állhat munkaviszonyban. A munkáltatók valamely szabályozott együttműködési formájának előírása egyszerre teszi lehetővé a munkaszervezés megkönnyítését, a munkaviszony hatékonyságának növelését és átláthatóságának biztosítását, miközben az alkalmazott ügyvéd védelmét is szolgálja.

A 60. §-hoz

Tekintettel arra, hogy az alkalmazott ügyvéd területi kamarai tagként folytathat ügyvédi tevékenységet, a törvény az alkalmazott ügyvédként való kamarai felvételi szabályokat tartalmazza. Az egyes feltételek az alkalmazott ügyvéd szerepéhez és funkciójához igazodóan kerülnek rögzítésre. Az Ügyvédi tv. névjegyzékbe való felvételi szabályaihoz képest az (1) bekezdés e) pontja egyértelművé teszi, hogy az alkalmazott ügyvédnek olyan, a kamara működési területén irodával rendelkező ügyvéddel vagy ügyvédi irodával kell munkaviszonyban állnia aki, vagy amely az alkalmazott ügyvédi tevékenység folyamatos gyakorlására is alkalmas irodahelyiséggel rendelkezik. Az ügyvédi tevékenység folyamatos gyakorlására alkalmas irodahelyiségre vonatkozó követelményekről, továbbá az alkalmazott ügyvédek foglalkoztatásának feltételeiről a küldöttgyűlés kamarai szabályzatban rendelkezik. Tekintettel arra, hogy az alkalmazott ügyvéd munkaviszonyban áll és kizárólag a munkáltatója felelősségi körén belül járhat el, felelősségbiztosítást a munkáltatója köt rá. A munkáltató által megkötött felelősségbiztosítás meglététét a felvételi kérelem előterjesztésekor az alkalmazott ügyvédnek igazolnia kell.

A korábbi szabályozással egyezően az európai közösségi jogász alkalmazott ügyvédi tevékenység végzésére is jogosult, így a törvény lehetőséget biztosít arra, hogy az európai közösségi jogász alkalmazott ügyvédként kérje a kamarai felvételét és ilyen minőségben területi kamarai taggá váljon. A törvény szerkezeti logikáját követve az európai közösségi jogász alkalmazott ügyvédként történő felvételének követelményei az alkalmazott ügyvédről szóló fejezetben kerülnek elhelyezésre.

A 61. §-hoz

A törvény egységesen rendezi az alkalmazott ügyvéd munkaviszonyára vonatkozó szabályokat. A korábbi szabályozással ellentétben, alkalmazkodva a gyakorlati szükségletekhez a törvény lehetővé teszi, hogy az alkalmazott ügyvéd több ügyvéddel, illetve ügyvédi irodával is munkaviszonyban álljon, feltéve, ha két feltétel teljesül: valamennyi munkáltató ugyanannak az ügyvédi társulásnak vagy irodaközösségnek a tagja, és ezt a területi kamarának bejelentették. Ahhoz, hogy a többes foglalkoztatási jogviszony effektíven működjön, egyúttal kontrollálható is legyen, szükséges a munkáltatók szabályozott együttműködési formában való működés és ennek bejelentése.

A törvény rendelkezései kifejezésre juttatják, hogy alkalmazott ügyvéd tevékenysége, felelőssége, működésének létjogosultsága minden tekintetben a munkáltatójához igazodik.

Ha a munkáltató működése megszűnik, az alkalmazott ügyvéd munkaviszonya is - a munkáltató jogutód nélküli megszűnésére vonatkozó szabályok szerint - megszűnik.

Az alkalmazott ügyvéd önállóan sem ügyvédi, sem kiegészítő tevékenységet nem folytathat, működése során a munkáltató utasításainak megfelelően és felelősségi körén belül járhat el. Az alkalmazott ügyvéd tevékenységét a munkáltatója részére adott megbízás és kirendelés keretei között, annak ügyfelei számára gyakorolja. Munkáltatója egyetértése esetén helyettesíthet más ügyvédet, európai közösségi jogászt vagy ügyvédi irodát.

Az alkalmazott ügyvéd jogosult továbbképzésben való részvételre, ez idő alatt őt a munkavégzés alól mentesíteni kell.

Az alkalmazott ügyvéd felett munkáltatói jogköréket csak ügyvéd gyakorolhat, munkaviszonyára egyebekben a Munka Törvénykönyvére vonatkozó szabályokat kell alkalmazni. A törvény utaló szabálya értelmében az ügyvédekre vonatkozó rendelkezések az alkalmazott ügyvédekre is irányadók.

A 62-63. §-hoz

Az ügyvédi tevékenységet gyakorló természetes személyként nevesített ügyvédjelölt tevékenységét munkaviszonyban végzi, mely ügyvéddel, európai közösségi jogásszal, ügyvédi irodával, illetve európai közösségi jogászi irodával állhat fenn. A korábbi szabályozástól eltérően az ügyvédjelölt munkáltatójával egy ügyvédi társulásba vagy irodaközösségbe tartozó ügyvéddel, európai közösségi jogásszal, ügyvédi irodával, illetve európai közösségi jogászi irodával állhat munkaviszonyban. Ahogyan az alkalmazott ügyvéd vonatkozásában is, a munkáltatók valamely szabályozott együttműködési formájának előírása egyszerre teszi lehetővé a munkaszervezés megkönnyítését, a munkaviszony hatékonyságának növelését és átláthatóságának biztosítását, egyúttal az ügyvédjelölt munkakörülményeinek védelmét is szolgálja.

Az alkalmazott ügyvéd munkaviszonyához képest az ügyvédjelölt munkaviszonyának van egy speciális rendeltetése: a jogi szakvizsga letételéhez szükséges joggyakorlat megszerzése. A joggyakorlat célja, hogy a munkavégzése során az ügyvédjelölt behatóan elsajátítsa az elméleti és gyakorlati jogi ismereteket, az ügyvédi hivatás írott és íratlan szakmai szabályait, valamint a későbbi önálló, hatékony munkavégzéshez szükséges ügyvédi készségeket és képességeket egyaránt. Az ügyvédjelölt munkáltatója helyetteseként jár el, tevékenységét azok ügyfelei számára gyakorolja.

Az ügyvédjelölt nem kamarai tag, azonban működésének feltétele az ügyvédi kamarai nyilvántartásba vétel.

A törvény az ügyvédjelölt nyilvántartásba vételének követelményeit a korábbi szabályokkal egyezően tartalmazza, pontosítva azzal, hogy a munkaviszony olyan munkáltatóval állhat fenn aki, vagy amely az ügyvédjelölti tevékenység folyamatos gyakorlására is alkalmas irodahelyiséget tart fenn. Az irodahelyiségre vonatkozó követelményeket a kamara szabályzatban állapítja meg.

A 64. §-hoz

Az Ügyvédi tv. szabályaihoz képest a törvény pontosítja, egyértelművé teszi a szabályokat, egyúttal támogatni igyekszik mind a munkáltatói, mind a munkavállalói oldalt.

Az ügyvédjelölt három együttes feltétel fennállása esetén foglalkoztatható. A törvény elhagyja azt a korábbi szabályt, amely az ügyvédjelölt foglalkoztatására való jogosultság feltételeként legalább kétéves, megszakítás nélküli ügyvédi tevékenységet írt elő, mivel ennek megkövetelése az elmúlt két évtized gyakorlati tapasztalatai alapján indokolatlan korlátozásnak bizonyult. Az Ügyvédi tv.-nek az általános fegyelmi büntetésre vonatkozó szabálya helyett az (1) bekezdés a) pontja a törvény által újonnan bevezetett: ügyvédjelölt foglalkoztatásától való eltiltás fegyelmi büntetést nevesíti. A törvény az önálló fegyelmi büntetés létrehozásával amellett, hogy a munkavállalói oldal védelmét segíti elő, preventív jelleggel a munkáltatót is rászorítja a megfelelő munkakörülmények biztosítására. Az (1) bekezdés b) pontja az Ügyvédi tv.-nek a foglalkoztatás feltételeire vonatkozó szabályát helyesbíti azzal, hogy a „tárgyi” jelző használatát mellőzi. A küldöttgyűlés kamarai szabályzatban határozza meg azokat a feltételeket, melyeket a munkáltatónak az ügyvédjelölt foglalkoztatása során feltétlenül biztosítania kell. Az ügyvédjelölt foglalkoztatásához e jognak az ügyvédi kamarai nyilvántartásba történő bejegyzése is szükséges.

A területi kamara az ügyvédjelölt foglalkoztatására való jogosultságot az ügyvédi kamarai nyilvántartásból törli, ha a munkáltató nem felel meg a követelményeknek.

A 65. §-hoz

Az ügyvédjelölt foglalkoztatásának célja a jogi szakvizsga letételéhez szükséges joggyakorlat megszerzése. Ez a cél kötelezettséget teremt a munkáltató oldalán arra, hogy az ügyvédjelöltet olyan munkával lássa el, amely segítségével az ügyvédi működéshez szükséges komplex ismeretek birtokába juthat.

Ugyanígy a területi kamara oldalán is kötelezettséget teremt arra, hogy megfelelő szinten gondoskodjon az ügyvédjelöltek képzéséről, egyúttal ellenőrizze is azt.

Az ügyvédjelölt több munkaviszonyban kizárólag akkor foglalkoztatható, ha valamennyi munkáltató ugyanannak az ügyvédi társulásnak vagy irodaközösségnek a tagja, és ezt a területi kamarának bejelentették. A szabály megalkotásának indoka az alkalmazott ügyvéd többes foglalkoztatására vonatkozó, azonos tartalmú szabály indokával megegyezik.

A munkáltatónak az ügyvédjelöltet annak érdekében, hogy az ügyvédjelölt a kötelező képzésben részt vehessen, a képzési időre mentesítenie kell a munkavégzés alól.

Az ügyvédjelölt munkaviszonyának fennállása a munkáltató működésétől függ: ha a munkáltató megszűnik, a munkáltató jogutód nélküli megszűnésére vonatkozó szabályok szerint az ügyvédjelölt munkaviszonya is megszűnik.

Az ügyvédjelölt munkaviszonyára egyebekben a Munka Törvénykönyvére vonatkozó szabályokat kell alkalmazni. A törvény utaló szabálya értelmében az ügyvédekre vonatkozó rendelkezések az ügyvédjelöltekre is irányadók.

A törvény változatlanul megtartja az ügyvédjelöltek kamarai közéletben való részvételi lehetőségét: az ügyvédjelöltek bizottságot hozhatnak létre, melynek véleményét a rájuk vonatkozó döntéseknél és szabályzatoknál kötelező kikérni.

A 66. §-hoz

A törvény megújítja a jogtanácsosi tevékenység szabályozását. A jogtanácsosi tevékenységről szóló 1983. évi 3. törvényerejű rendelet (a továbbiakban: Jogtanácsosi tvr.), valamint a jogtanácsosi tevékenységről szóló 1983. évi 3. törvényerejű rendelet végrehajtásáról szóló 7/1983. (VIII. 25.) IM rendelet hatályon kívül helyezése mellett, az ügyvédi tevékenység gyakorlásának egységes szabályozása érdekében személyi hatálya alá vonja a törvényben meghatározott keretek között, de ügyvédi tevékenység minősülő jogtanácsosi tevékenység ellátását. A törvény alapján ügyvédi tevékenységnek minősülő tevékenységek csak kamarai tagsággal, kamarai felügyelet, a törvényben meghatározott szakmai és továbbképzési követelmények, valamint kamarai fegyelmi és etikai felelősség mellett végezhetőek. Az ügyvédi kamara a feltételeknek megfelelő jogtanácsost kamarai jogtanácsosként tagjai közé felveszi. A kamarai tagság önkéntes abban az értelemben, hogy a jogtanácsos és munkáltatója döntheti el, hogy jogtanácsos feladatkörébe tartozik-e olyan tevékenység is, amely csak az ügyvédi kamara tagjaként végezhető.

Az ügyvédi tevékenységek meghatározása körében rendezi a törvény, hogy a munkavállaló munkáltatója számára ellátott jogi tanácsadás és okiratszerkesztés nem minősül ügyvédi tevékenységnek. E tevékenységek a munkaviszonyra vonatkozó jogszabályokon túl többlet jogi szabályozást nem igényelnek. Minden más a törvény által ügyvédi tevékenységnek minősített tevékenység munkaviszonyban csak területi kamara tagjaként, vagy kamarai nyilvántartásba vétel mellett gyakorolható.

A törvény meghatározza azokat a jogviszonyokat melyek kamarai jogtanácsos foglalkoztatására irányulhatnak, elhagyja a szabályozás azonban azon szervezetek tételes felsorolását, amelyekkel kamarai jogtanácsos ügyvédi tevékenység gyakorlására irányuló jogviszonyban állhat. Az ügyvédi tevékenység munkaviszony, kormányzati szolgálati, közszolgálati, állami szolgálati, közalkalmazotti, rendvédelmi szolgálati jogviszony, valamint a közérdekű önkéntes tevékenységről szóló törvényben meghatározott önkéntes jogviszony alapján és annak keretei között gyakorolható. A Jogtanácsosi tvr. szabályaival ellentétben tagsági jogviszony alapján ügyvédi tevékenység nem gyakorolható. A kamarai jogtanácsos ügyvédi tevékenységet az ügyvédi kamarába bejelentett munkáltatója, vagy e munkáltatónak a társasági adóról szóló törvényben meghatározott kapcsolt vállalkozása számára gyakorolja. Az állami vagy önkormányzati szférában ugyanezen lehetőség a bejelentett munkáltatóval irányítási vagy fenntartói viszonyban álló szervekre terjed ki. A törvény a munkáltatót a kamarai jogtanácsos ügyfelévé minősíti, ezzel kiterjesztve jogviszonyukra az ügyvéd és ügyfele között fennálló a törvény által biztosított jogok és kötelezettségek összességét.

E törvény és a Magyarország helyi önkormányzatairól szóló 2011. évi CLXXXIX. törvény, valamint a nemzetiségek jogairól szóló 2011. évi CLXXIX. törvény közötti összhang megteremtését szolgálja, amikor úgy rendelkezik, hogy a helyi önkormányzat polgármesteri hivatalának, a közös önkormányzati hivatalnak, a megyei önkormányzat hivatalának, a képviselő-testület szervének, valamint a nemzetiségi önkormányzat hivatalának, illetve szervének kamarai jogtanácsosa, az adott helyi önkormányzat, annak képviselő-testülete, közgyűlése, szerve, továbbá az adott nemzetiségi önkormányzat, annak szerve, valamint a helyi önkormányzattal, illetve a nemzetiségi önkormányzattal fenntartói viszonyban álló szerv számára, a munkaviszonya keretei között ügyvédi tevékenységet folytathat. A gyakorlat alapján a helyi önkormányzatok, valamint a nemzetiségi önkormányzatok maguk nem minősülnének a kamarai jogtanácsos vagy jogi előadó munkáltatójának, így ebben a körben kivétel megteremése indokolt.

A kamarai jogtanácsos nem láthatja el az ügyvédi tevékenységek teljes körét. A törvény meghatározása szerint a kamara tagjaként jogi képviselet ellátását, jogi tanácsadást, okiratszerkesztést, okirat ellenjegyzését, valamint ezekkel összefüggésben a szerkesztett okiratok és mellékleteik elektronikus okirati formába alakítását végezheti. Az ügyvédekkel ellentétben nem jogosult a kamarai jogtanácsos letét átvételére és kezelésére. Büntetőügyben védőként, csak ügyvéd vagy ügyvédi iroda járhat el, a kamarai jogtanácsos is jogosult azonban büntetőügyben jogi személy képviseletének ellátására. E felhatalmazás a kamarai jogtanácsos jogállását meghatározó rendelkezésre tekintettel a bejelentett munkáltató, a munkáltató kapcsolt vállalkozása, illetve a munkáltatóval irányítási vagy fenntartói viszonyban álló szerv részére a munkaviszony keretei között ellátott ügyvédi tevékenységet teszi lehetővé. A Jogtanácsosi tvr. szabályaihoz képest a törvény alapján a kamarai jogtanácsosnak sem lesz lehetősége arra, hogy munkáltatójának dolgozóját képviselje olyan, a munkaviszonnyal összefüggő ügyekben, amelyekben a kamarai jogtanácsos munkáltatója és a dolgozó között nincs érdekellentét.

Az ügyvédi tevékenység mellett a kamarai jogtanácsos értelemszerűen azokat a kiegészítő ügyvédi tevékenységeket gyakorolhatja, amelyek a munkaviszonya jellegével nem ellentétesek, és amelyek jogszabályban meghatározott többletkövetelményeinek egyébként megfelel. Ugyanezen elv érvényesül az ügyvédi tevékenységgel a törvény alapján nem összeférhetetlen egyéb tevékenységek esetében is.

A 67. §-hoz

A kamarai jogtanácsost a területi kamara az ügyvéddel azonos állampolgársági és képesítési feltételek szerint veszi fel tagjai közé. Az értelemszerű eltérések a kamarai jogtanácsos foglalkoztatásra irányuló jogviszonyára tekintettel kerülnek meghatározásra. Kamarai jogtanácsos esetében követelmény ügyvédi tevékenység folytatására irányuló munkaviszony vagy egyéb a törvényben meghatározott jogviszony fennállása. A szabályozás további szűkítésként meghatározza, hogy kamarai jogtanácsost ügyvédi tevékenység folytatására jogosult személy vagy ügyvédi iroda nem foglalkoztathat. Az ügyvéddel ellentétben a kamarai jogtanácsos esetében nem feltétel az ügyvédi tevékenységhez kapcsolódó felelősségbiztosítás. A törvény szabályozási koncepciója szerint a kamarai jogtanácsos, mint munkavállaló tevékenységéért a Ptk. szabályai szerint a munkáltató köteles helytállni, a kártérítési és sérelemdíj iránti igények a munkáltatóval szemben érvényesíthetőek. A kamarai jogtanácsos munkáltatójával szemben a munkaviszonyára vonatkozó jogszabályok szerint tartozik felelősséggel.

A kamarai jogtanácsos annak a területi kamarának lehet tagja, amelynek a működési területén található valamely munkáltatójának székhelye vagy az a telephelye, ahol a kamarai jogtanácsost foglalkoztatja. Tekintettel arra, hogy a kamarai jogtanácsos ügyvédi tevékenység ellátása során köteles a vonatkozó jogszabályokban, továbbá az ügyvédi kamara szabályzataiban meghatározott többletkövetelményeknek is megfelelni a kamarai tagság feltétele, hogy valamennyi az ügyvédi kamarába bejelentett munkáltató kifejezetten vállalja az ügyvédi tevékenység gyakorlásának elsősorban infrastrukturális és munkaszervezési, de például a továbbképzési kötelezettséghez is kapcsolódó feltételei biztosítását. A törvény nem határoz meg ezzel kapcsolatban sajátos szabályrendszert, a kamarai jogtanácsos számára az általa ellátható ügyvédi tevékenységek gyakorlásnak feltételeit teljes körűen kell biztosítani. Az ügyvédi tevékenység ellátásához a kamarai jogtanácsosnak is rendelkeznie kell az elektronikus ügyintézéshez szükséges feltételekkel. A törvényben meghatározott kizáró ok fennállása esetén a kamarai jogtanácsos sem vehető fel a területi kamara tagjai közé.

Az ügyvéd felvételéhez hasonlóan különös felvételi szabályokat állapít meg a törvény az európai közösségi jogász kamarai jogtanácsosi felvételével kapcsolatban is.

A 68. §-hoz

A törvény a Jogtanácsosi tvr. szabályaihoz képest főszabály szerint meghatározza, hogy a kamarai jogtanácsos legfeljebb két nem természetes személy jogalannyal állhat ügyvédi tevékenység folytatására irányuló munkaviszonyban vagy egyéb a törvényben meghatározott jogviszony. Ez alól csak a kapcsolt vállalkozások képeznek kivételt, melyek esetében a kamarai jogtanácsos több vállalkozással is munkaviszonyban állhat. További eltérés a Jogtanácsosi tvr.-től, hogy a kamarai jogtanácsos munkáltatóját, munkáltatója kapcsolt vállalkozását, valamint a munkáltatójával irányítási vagy fenntartói viszonyban álló szervet külön meghatalmazással képviselheti. A meghatalmazásra az ügyvédi meghatalmazás szabályait kell alkalmazni. A kapcsolt vállalkozások, illetve irányítási vagy fenntartói viszonyban álló szervek közötti, munkaviszony nélküli képviselet indokolja, hogy a képviseletre a kamarai jogtanácsos általános vagy külön meghatalmazással rendelkezzen, tekintettel arra, hogy a képviseleti jog igazolására ez esetben a munkáltató adatait tartalmazó arcképes igazolvány nem is lehetne alkalmas.

Ügyvédi tevékenység folytatására a kamarai jogtanácsos nem fogadhat el megbízást. A jogtanácsosi működés ismérve, hogy a tevékenységet foglalkoztatásra irányuló jogviszonyban a foglalkoztató szervezetébe integráltan végzi, melyek nem valósulhatnak meg megbízási jogviszony ellátása esetében. A szigorítások célja, annak a szabályozási hézagnak a kitöltése, amely alapján a jogtanácsosok több egymástól független szervezettel állhattak jogi tevékenység folytatására irányuló munkaviszonyban, ezen felül ilyen tevékenységre a Jogtanácsosi tvr. alapján magánszemélyek kivételével, más személyekkel megbízás jogviszonyt is létesíthettek. Az ügyvédi tevékenység gyakorlásának törvény szerinti egységes szabályozása megköveteli, hogy egyértelmű és éles határvonal húzódjon az ügyvédek és a munkaviszony alapján ügyvédi tevékenységet folytató más személyek által ellátható tevékenységek és e tevékenységek gyakorlásának jogszabályi feltételei között.

A 69. §-hoz

A kamarai jogtanácsos és a munkáltató jogviszonyával kapcsolatban a törvény rögzíti, hogy arra a - legalább részben ügyvédi tevékenység ellátására létrejött - munkaviszonyra vonatkozó törvény rendelkezéseit az e törvényben foglalt eltérésekkel kell alkalmazni. A kamarai jogtanácsos által folytatott ügyvédi tevékenységre olyan többletkövetelmények vonatkoznak, amelyek elsőbbséget élveznek a munkajogi szabályokkal szemben és a kamarai jogtanácsos jogviszonyának tartalmát képezik. Az ügyvédi tevékenység gyakorlása körében a kamarai jogtanácsos esetében is vonatkozik etikai és fegyelmi felelősség, amely biztosítja a törvény szerinti garanciális és szakmai követelmények betartását.

A munkáltató köteles biztosítani, hogy a kamarai jogtanácsos az ügyvédi tevékenység gyakorlásához kapcsolódó kötelezettségeinek eleget tudjon tenni. Ezzel kapcsolatban rendezi a törvény, hogy a kamarai jogtanácsos köteles megtagadni a munkáltatói utasítás teljesítését, ha annak végrehajtása fegyelmi vétség elkövetését eredményezné. Mindezt azzal is megerősíti a törvény, hogy - a munkaviszonyt szabályozó törvényektől eltérve - semmissé nyilvánítja azt a megállapodást, amely a kamarai jogtanácsos utasítás megtagadási jogához hátrányos jogkövetkezményt fűz.

A kamarai jogtanácsos köteles a fegyelmi biztosnak bejelenteni, ha munkaviszonyát a munkáltató a foglalkoztatás elősegítéséről és a munkanélküliek ellátásáról szóló törvény szerinti, a munkaviszonynak a munkáltató részéről történő azonnali hatályú felmondással szüntette meg. Erre azért van szükség, hogy az ügyvédi kamara értesüljön arról, ha a kamarai jogtanácsos munkaviszonya olyan súlyú kötelezettségszegés miatt, szankciós jelleggel kerül a munkáltató által egyoldalú és a kamarai jogtanácsos vétkes kötelezettségszegése miatti azonnali hatályú megszüntetésre, amely felvetheti a kamarai jogtanácsos e törvény szerinti felelősségét. A fegyelmi biztos ebben a körben a fegyelmi eljárás általános szabályi szerint dönt az előzetes vizsgálat lefolytatásáról, illetve, ha ez indokolt a fegyelmi eljárás kezdeményezéséről. A törvény az adózási követelményekre is tekintettel rendelkezik arról, hogy a kamarai jogtanácsosnak az ügyvédi kamara felé teljesítendő fizetési kötelezettségét munkáltatója átvállalhatja.

Az jogtanácsos jogosult továbbképzésben való részvételre, ez idő alatt őt a munkavégzés alól mentesíteni kell.

A 70-72. §-hoz

A törvény kamarai jogtanácsosokra vonatkozó szabályozásával összefüggésben, a kamarai jogtanácsosok, mint principálisok irányítása és ellenőrzése alatt dolgozó jogi előadókra vonatkozó szabályok is megalkotásra kerülnek. A törvény a jogtanácsosi tevékenységről szóló 1983. évi 3. törvényerejű rendelet, valamint a jogtanácsosi tevékenységről szóló 1983. évi 3. törvényerejű rendelet végrehajtásáról szóló 7/1983. (VIII. 25.) IM rendelet jogi előadókra vonatkozó szabályait a törvény szabályozási logikájához és tartalmához igazítva veszi át. A törvény jogi előadókra vonatkozó szabályozása - tekintettel tevékenységük céljára - az ügyvédjelöltek mintájára kerül kialakításra.

A jogi előadó ügyvédi tevékenységet gyakorló természetes személy, aki e tevékenységét meghatározott célból: a jogi szakvizsga letételéhez szükséges joggyakorlat megszerzése és a kamarai jogtanácsosi feladatok ellátásához szükséges szakmai ismeretek elsajátítása érdekében végzi. A jogi előadó munkaviszonyban áll, amely fogalmilag azonos a kamarai jogtanácsos munkaviszonyára vonatkozó szabállyal.

E törvény és a Magyarország helyi önkormányzatairól szóló 2011. évi CLXXXIX. törvény, valamint a nemzetiségek jogairól szóló 2011. évi CLXXIX. törvény közötti összhang megteremtését szolgálja, amikor úgy rendelkezik, hogy a helyi önkormányzat polgármesteri hivatalának, a közös önkormányzati hivatalnak, a megyei önkormányzat hivatalának, a képviselő-testület szervének, valamint a nemzetiségi önkormányzat hivatalának, illetve szervének jogi előadója, az adott helyi önkormányzat, annak képviselő-testülete, közgyűlése, szerve, továbbá az adott nemzetiségi önkormányzat, annak szerve, valamint a helyi önkormányzattal, illetve a nemzetiségi önkormányzattal fenntartói viszonyban álló szerv számára, a munkaviszonya keretei között ügyvédi tevékenységet folytathat. A gyakorlat alapján a helyi önkormányzatok, valamint a nemzetiségi önkormányzatok maguk nem minősülnének a kamarai jogtanácsos vagy jogi előadó munkáltatójának, így ebben a körben kivétel megteremése indokolt.

A jogi előadó önállóan ügyvédi tevékenységet nem végezhet, azt kizárólag a kamarai jogtanácsos helyettesként és utasításainak megfelelően, a munkáltatója, munkáltatójának kapcsolt vállalkozása, vagy a munkáltatójával irányítási vagy fenntartói jogviszonyban álló szerv számára folytathatja. A jogi előadó számára az ügyvédi kamarai nyilvántartásba való felvétel nem kötelező, ugyanakkor a törvény alapján - a kamarai jogtanácsosokhoz hasonlóan - kizárólag az ügyvédi kamarai nyilvántartásba vett jogi előadók jogosultak ügyvédi tevékenység ellátásban közreműködni, tekintettel arra, hogy ügyvédi tevékenységet csak a kamarai nyilvántartásba jogi előadóként felvett természetes személy folytathat. A kamarai jogtanácsos munkaviszonyára vonatkozó speciális rendelkezéseket a törvény alkalmazni rendeli a jogi előadóra is, azzal az eltéréssel, hogy a jogi előadó - kapcsolt vállalkozások kivételével - csak egy ügyvédi tevékenység gyakorlására irányuló munkaviszonyban állhat. A jogi előadó sem fogadhat el megbízást ügyvédi tevékenység folytatására, jogosult megtagadni az olyan munkáltatói utasítást, amely fegyelmi vétség elkövetését eredményezné, valamint köteles bejelenteni a munkaviszonya munkáltató részéről történő egyoldalú, azonnali hatályú, szankciós jellegű megszüntetését.

A nyilvántartásba vételi kötelezettség elősegíti a jogi előadók tevékenységének nyomon követését, biztosítja eljárásuk jogszerűségének külső kontrollját, ugyanakkor a kamarai közéletben részvételi jogot is biztosít számukra: lehetővé teszi a jogi előadók bizottságának létrehozását, amelynek véleményét a rájuk vonatkozó döntések, szabályzatok meghozatala során nem lehet figyelmen kívül hagyni. A törvény a nyilvántartásba való felvételi feltételeket a jogtanácsosi tevékenységről szóló 1983. évi 3. törvényerejű rendelet szabályainak megtartásával, illetve az ügyvédjelölt képesítési követelményeinek mintájára, a jogi előadó munkaviszonyának sajátosságaira figyelemmel határozza meg. A jogi előadó munkáltatójának a munkaszerződés megkötésekor kötelezettséget vállalnia arra, hogy a foglalkoztatási jogviszony fennállásának teljes ideje alatt biztosítja a jogi előadó ügyvédi tevékenysége gyakorlásához szükséges feltételeket.

A törvény fenntartja a jogtanácsosi tevékenységről szóló 1983. évi 3. törvényerejű rendelet végrehajtásáról szóló 7/1983. (VIII. 25.) IM rendelet jogi előadók tevékenységére vonatkozó szabályait: a jogi előadót olyan munkával kell ellátni, amely elősegíti a kamarai jogtanácsosi működéshez, valamint a jogi szakvizsga letételéhez szükséges gyakorlati ismeretek elsajátítását. Tekintettel arra, hogy a jogi előadókra vonatkozó szabályozás az ügyvédjelöltek mintájára kerül létrehozásra, a jogi előadókra az ügyvédjelöltekkel azonos kötelező továbbképzési szabályok vonatkoznak.

A 73. §-hoz

Az Ügyvédi tv. európai közösségi jogásszal kapcsolatos szabályai a 77/249/EGK tanácsi irányelv, valamint a 98/5/EK európai parlamenti és tanácsi irányelv, és a 2004/38/EK európai parlamenti és tanácsi irányelv átültetése eredményeként kerültek bevezetésre. A törvény a korábbi szabályoknak az európai közösségi jogászokra vonatkozó rendelkezéseit tartalmilag változatlanul fenntartja, azokat a koncepcionális és szerkezetbeli változásokhoz igazítja.

Az európai közösségi jogász egy olyan ügyvédi tevékenységet gyakorló természetes személy, aki valamely EGT-államban az ügyvédi tevékenység folytatására való jogosultságát már megszerezte, és az európai közösségi jogászok szakmai megnevezéséről szóló miniszteri rendeletben meghatározott valamely szakmai megnevezés alatt Magyarország területén végez eseti vagy állandó jelleggel, üzletszerűen, saját gazdasági kockázatvállalása mellett ügyvédi tevékenységet. Az európai közösségi jogász fogalmából következik, hogy európai közösségi jogász csak az Európai Unió állampolgára lehet (szabad mozgás és tartózkodás jogával rendelkező személy). A megszorító fogalomból adódóan az a személy nem minősülhet európai közösségi jogásznak, aki valamely EGT-államban szerezte meg a szakmai képesítését, azonban nem Európai Uniós állampolgár.

Az EGT-állam és az európai közösségi jogász saját EGT-államának fogalmak az Ügyvédi tv. szabályaival egyező módon kerülnek meghatározásra.

A 74-75. §-hoz

A letelepedni kívánó európai közösségi jogászok számára, akik állandó jelleggel kívánják Magyarország területén az ügyvédi tevékenységet folytatni, értelemszerűen kötelező az európai közösségi jogászként való nyilvántartásba vétel. Aki eseti jelleggel, alkalomszerűen kíván Magyarország területén ügyvédi tevékenységet folytatni - választása szerint - európai közösségi jogászként való nyilvántartásba vételt kérhet, vagy a Magyar Ügyvédi Kamarához bejelentést intézhet.

A törvény az európai közösségi jogász ügyvédi kamarai nyilvántartásba vételi feltételeit is tartalmazza. Annak elkerülése érdekében, hogy a helyettesítésre kötött megállapodás bármely okból történő megszűnése ne eredményezze azonnal az ügyvédi kamarai nyilvántartásból való törlést, a törvény a Hetedik Részben a kamarai tagság megszűnésének szabályai között három hónapos „türelmi időt” biztosít. Ez idő alatt az európai közösségi jogásznak lehetősége van a kötelező feltételnek eleget tenni és újabb helyettesítési megállapodást kötni. A törvény szerkezeti felépítését követve, az európai közösségi jogász nyilvántartásba való felvételének további speciális szabályairól a kamarai hatósági ügyek között találunk rendelkezéseket. A korábbi szabályokkal egyezően az európai közösségi jogásznak a nyilvántartásba történő felvételi kérelmet, ha az ügyvédi tevékenységet Magyarországon állandó jelleggel - kötelező nyilvántartásba vétel mellett - folytatja, az ügyvédi tevékenység folytatása céljából létrehozott irodájának helye, míg ha eseti jelleggel kívánja az ügyvédi tevékenységet folytatni, az együttműködési szerződést megkötő ügyvéd vagy ügyvédi irodája székhelye, ilyen szerződés hiányában a szolgáltatás nyújtás helye szerint illetékes területi kamaránál kell előterjesztenie.

Az európai közösségi jogásznak az ügyvédként való területi kamarai felvételére vonatkozó szabályok a törvény szerkezeti felépítéséhez igazodva az ügyvédre vonatkozó fejezetben kerülnek elhelyezésre.

A 76. §-hoz

A törvény arra tekintettel határozza meg az európai közösségi jogász működésére vonatkozó szabályokat, hogy milyen módon - eseti vagy állandó jelleggel - folytatja az ügyvédi tevékenységét. Az európai közösségi jogász akkor folytat eseti jelleggel ügyvédi tevékenységet, ha e tevékenysége megfelel a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény határon átnyúló szolgáltatásnyújtás fogalmának: szolgáltatási tevékenység folytatása letelepedés nélkül, átmeneti vagy alkalmi jelleggel.

Ügyfélvédelmi célból a rendelkezés egy törvényi vélelmet állít fel: állandó jelleggel folytatott ügyvédi tevékenységnek kell tekinteni, ha az európai közösségi jogász folyamatosan vagy alkalmanként, legfeljebb hat hónapos megszakítással végzi a tevékenységét és ennek időtartama a három évet meghaladja. Állandó jelleggel folytatott ügyvédi tevékenység esetén az európai közösségi jogász köteles az ügyvédi kamarai nyilvántartásba való felvételét kérni.

Tekintettel arra, hogy a törvény az európai közösségi jogásznak az eseti jelleggel végzett ügyvédi tevékenység folytatása esetén nem teszi kötelezővé az ügyvédi kamarai nyilvántartásba vételt, az első alkalommal történő eljárása esetén a tevékenység megkezdésének szándékát köteles a Magyar Ügyvédi Kamarának írásban bejelenteni. Annak érdekében, hogy ez a bejelentési kötelezettség ne akadályozza az európai közösségi jogász ügyvédi tevékenysége maradéktalan ellátását, lehetőség van a bejelentést egy későbbi időpontban - legkésőbb az eljárási cselekményt követő munkanapon - megtenni, feltéve, ha ezzel az ügyfél lényeges érdekének védelmét szolgálja.

A törvény a korábbi szabályokkal egyezően határozza meg a bejelentéshez szükséges adatok körét, valamint az egy évet meghaladó, eseti jelleggel folytatott ügyvédi tevékenységhez változatlanul egy ismételt bejelentési kötelezettséget kapcsol.

A 77. §-hoz

Az európai közösségi jogász névhasználatára előírt szabályok az ügyvédi szolgáltatást igénybe vevők védelmét szolgálják. Ha az európai közösségi jogász a területi kamarába ügyvédként való felvétellel a kamarai teljes jogú tagjává válik, a saját szakmai neve mellett az „ügyvéd” megnevezést is jogosult szerepeltetni. Ezzel szemben az ügyvédi kamarai nyilvántartásba vett európai közösségi jogász kizárólag a külön jogszabályban meghatározott szakmai megnevezése szerinti nevet jogosult használni, továbbá köteles feltüntetni a saját EGT-állama hivatalos nyelvén azon szakmai szervezet megjelölését, amelynek tagja. Szükséges esetén az egyértelműség kedvéért, amennyiben az ügyfelek védelme az összetéveszthetőség elkerülése érdekében indokolja, a szakmai megnevezést magyar nyelvű kiegészítő magyarázattal is el kell látni. A névhasználatra vonatkozó szabály célja, hogy az ügyfelek számára egyértelműen kiderüljön, az ügyvédi kamarai nyilvántartásba vett európai közösségi jogász a tevékenységét nem magyar ügyvédként folytatja.

Azokban az ügyekben, ahol külön jogszabály a jogi képviseletet kötelezően előírja, az európai közösségi jogász csak magyar ügyvéddel vagy ügyvédi irodával kötött együttműködési megállapodás alapján járhat el. A kötelező jogi képviseletre vonatkozó szabály valójában korlátozza az európai közösségi jogász által önállóan ellátható ügyvédi tevékenységet, azonban az ügyfelek védelme és a megfelelő szakmai szintű ügyvitel biztosítása igazolja e szabály létjogosultságát.

A közbizalom erősítése érdekében a törvény újdonságként vezeti be az ügyvédi ellenjegyzésre vonatkozó korlátozó szabályt a kötelező jogi képviseletre vonatkozó rendelkezés mintájára. Eszerint olyan ügyekben, ahol külön jogszabály ügyvédi ellenjegyzést ír elő, az európai közösségi jogász csak magyar ügyvéddel vagy ügyvédi irodával kötött együttműködési megállapodás alapján járhat el, továbbá az okiratot csak az együttműködő ügyvéd vagy ügyvédi iroda ellenjegyezheti.

Az európai közösségi jogász az együttműködési szerződést, ha az nem magyar nyelvű, annak hiteles magyar fordítását is, a hatóság vagy bíróság előtt történő első eljárása alkalmával köteles bemutatni. Ugyanígy az együttműködési szerződés megszűnésének tényét haladéktalanul köteles mindazon szervek előtt írásban bejelenteni, ahol az együttműködési szerződést bemutatta.

A küldöttgyűlés szabályzatban határozza meg az európai közösségi jogász által kötött együttműködési szerződés főbb tartalmi elemeit.

Az európai közösségi jogászok társas együttműködésének az Ügyvédi tv. rendelkezéseivel tartalmilag azonos szabályai a törvénynek az ügyvédi irodáról szóló rendelkezései között, az európai közösségi jogászi iroda nevesítése mellett kerülnek rendezésre.

A 78. §-hoz

A törvény az Ügyvédi tv. rendelkezéseivel egyezően részletesen szabályozza, hogy az európai közösségi jogász az ügyvédi tevékenysége jellegétől függően milyen mértékig köteles megfelelni a magyar, illetve a saját EGT-állama szerinti szakmai szabályoknak. Abban az esetben, ha állandó jelleggel végez ügyvédi tevékenységet - összhangban az európai közösségi jogászra vonatkozó fejezet rendelkezéseivel - mind a törvény, mind a kamarai szabályzatokban foglaltakat köteles megtartani.

A törvény az eseti szolgáltatás nyújtása esetén is meghatározza, hogy az európai közösségi jogásznak milyen szabályokat kell megtartania, ennek megállapítása során a jogi képviselet ellátása és az egyéb tevékenységek között kell különbséget tenni.

Amennyiben az eseti jelleggel folytatott ügyvédi tevékenységet az európai közösségi jogász az ügyvédi kamarai nyilvántartásba vétel nélkül végzi, az ügyfelek védelme érdekében a szakmai követelmények betartását a szolgáltatás nyújtásának helye szerint illetékes kamara ellenőrizheti.

A törvény az egyéni európai közösségi jogász működésére az egyéni ügyvédre vonatkozó szabályokat rendeli értelemszerűen alkalmazni.

A 79-81. §-hoz

Az Ügyvédi tv. - a 98/5/EK irányelv 8. cikkével összhangban - az európai közösségi jogászra vonatkozó rendelkezések között lehetőséget biztosított arra, hogy az európai közösségi jogász alkalmazottként is végezhessen ügyvédi tevékenységet, az alkalmazott európai közösségi jogászok névjegyzékébe való felvételt követően. Ezt a lehetőséget a törvény azzal a változtatással tartja fenn, hogy a koncepcionális újításokra tekintettel az alkalmazott európai közösségi jogászt, mint ügyvédi tevékenységet gyakorló természetes személyt külön nevesíti, továbbá az alkalmazott európai közösségi jogásznak az ügyvédi kamarai nyilvántartásba való felvételéről rendelkezik.

A törvény az európai közösségi jogászra vonatkozó szabályok mintájára meghatározza az alkalmazott európai közösségi jogász fogalmát, tevékenységének formáit, az ügyvédi kamarai nyilvántartásba való felvételének követelményeit, valamint egyértelművé teszi a munkáltatói jogkör letéteményesét is. Tekintettel arra, hogy az alkalmazott európai közösségi jogász munkaviszonyban áll és kizárólag munkáltatója helyetteseként járhat el , felelősségbiztosítást a munkáltató köt rá. A munkáltató által megkötött, Magyarországon is érvényesíthető felelősségbiztosítás meglététét a felvételi kérelem előterjesztésekor az alkalmazott európai közösségi jogásznak igazolnia kell.

Az utaló szabály értelmében az alkalmazott európai közösségi jogászra az alkalmazott ügyvédre vonatkozó rendelkezések irányadók.

Az ügyvédi nyilvántartásba felvett alkalmazott európai közösségi jogász és az alkalmazott ügyvédként területi kamarába felvett európai közösségi jogász által végzett ügyvédi tevékenység között nincsen jelentős eltérés, azonban a közösségi jognak való megfelelés érdekében szükséges a két személyi kör önálló nevesítése. Különbség egyrészt a területi kamarai tagság és az ügyvédi kamarai nyilvántartásba vétel, másrészt ezek felvételi követelményei között fedezhető fel.

A 82-84. §-hoz

A törvény az Ügyvédi tv.-nek a külföldi jogi tanácsadóra vonatkozó rendelkezéseit tartalmi változtatás nélkül átveszi, a külföldi jogi tanácsadót az ügyvédi tevékenységet gyakorló természetes személyek között önállóan nevesíti. A külföldi jogi tanácsadó a külföldi ügyvédi bejegyzésének helye szerinti hazai jogáról, a nemzetközi jogról és az ezekkel összefüggő joggyakorlatról adhat jogi tanácsot. E korlátozott jogi tanácsadáson kívül semmilyen más ügyvédi tevékenységet nem végezhet. Tevékenységét kizárólag magyar ügyvéddel, illetve ügyvédi irodával kötött együttműködési szerződés alapján láthatja el.

A külföldi jogi tanácsadó működésének feltétele az ügyvédi kamarai nyilvántartásba vétel, továbbá a magyarországi munkavállalásra vonatkozó szabályok szerinti engedély megszerzése.

A külföldi jogi tanácsadó ügyvédi kamarai nyilvántartásba vételének szempontjai az Ügyvédi tv.-nek a külföldi jogi tanácsadó névjegyzékbe történő felvételi feltételeivel azonosak. A kereskedelmi képviseleti tevékenység a korábbi szabályokkal egyezően továbbra is összeférhetetlen a külföldi jogi tanácsadói tevékenységgel.

A külföldi jogi tanácsadó tevékenysége annak az ügyvédnek vagy ügyvédi irodának adott megbízáshoz igazodik, amellyel az együttműködési szerződést megkötötte. A küldöttgyűlés szabályzatban határozza meg a külföldi jogi tanácsadó által kötött együttműködési szerződés főbb tartalmi elemeit.

A törvény a korábbi szabályozással egyezően - a magyar és a külföldi irodák közötti kapcsolatok további erősödése és elterjedése érdekében - lehetővé teszi, hogy az együttműködési szerződés külföldi ügyvédi irodával is megköthető legyen.

Tekintettel arra, hogy a külföldi jogi tanácsadó nem területi kamarai tag, az ügyfelek védelme érdekében - hasonlóan az ügyvédi kamarai nyilvántartásba vett európai közösségi jogászhoz - félreérthetetlenné kell tennie, hogy tevékenységét nem magyar ügyvédként végzi.

A 85. §-hoz

Az irodagondnok ügyvédi tevékenységet gyakorló természetes személy. Kijelölésére olyan esetekben kerül sor, amikor magasabb szintű ügyvédi szakértelmet igénylő feladatok teljesítése szükséges ahhoz, hogy az ügyvédi iroda, az ügyvéd vagy az európai közösségi jogász ügyvédi tevékenységének folyamatos, zavartalan és megfelelő színvonalú ellátása biztosítva legyen. Az irodagondnokot a területi kamara jelöli ki az ügyvédi kamarai nyilvántartásba irodagondnoki tevékenység folytatására jogosultként bejegyzett ügyvédek közül. Az irodagondnok kijelölésének eseteit a törvény az Ügyvédi tv. feltételeivel tartalmilag azonosan határozza meg azzal, hogy az európai közösségi jogászt és európai közösségi jogászi irodát is a szabályozási körbe vonja.

Irodagondnok kijelölése szükséges az elhunyt ügyvéd és európai közösségi jogász ügyvédi irodája részére, ha az irodának nem marad ügyvédi tevékenységet gyakorolni jogosult tagja. További kijelölési ok, ha az egyéni ügyvéd és európai közösségi jogász az ügyvédi tevékenysége folyamatos gyakorlásában akadályoztatva van és nincsen helyettese. Ez abban az esetben fordulhat elő, ha az akadályozó körülmény megvalósulásával egyidejűleg a helyettesítésére kötött megállapodás valamely okból megszűnt és a három hónapos „türelmi idő” még nem telt el, vagy a helyettes ügyvéd bármely okból nem tud eljárni. Akkor is irodagondnokot kell jelölni, ha az ügyvéd kamarai tagsága megszűnt és nem gondoskodott megfelelően a folyamatban lévő ügyeinek ellátásáról, iratainak, nyilvántartásainak elhelyezéséről továbbá, ha a jogutód nélkül megszűnő ügyvédi iroda nem teljesíti a megszűnéssel összefüggő kötelezettségeit, valamint a felszámolási eljárás alatt álló ügyvédi iroda részére.

Az irodagondnok a feladatainak teljesítése során az ügyfelek jogainak és jogos érdekeinek szem előtt tartásával, károsodástól való megóvása érdekében jár el. A korábbi szabályozással azonosan, feladatkörében továbbra is ellátja a halaszthatatlan jogi cselekményeket, rendelkezési jogot nyer az ügyvédi letéti számla, fizetési számla és átvett vagyontárgyak felett, valamint megkísérli beszedni az ügyvédi díjakat. Eljárása során jogosult az ügyvéd, európai közösségi jogász, ügyvédi iroda irataiba betekinteni. A törvény újítása, hogy a jogutód nélkül megszűnő ügyvédi iroda vagyoni helyzetét is rendezi: meghatározza azokat az irodagondnok által ellátandó feladatokat, melyeket az irodavezető mulasztása esetén meg kell tenni. Ennek keretében az irodagondnok felméri az ügyvédi iroda vagyoni helyzetét, rendezi a tartozásait, ha a hitelezők kielégítése céljából szükséges értékesíti vagyoni eszközeit, továbbá kielégíti a hitelezői igényeket, felosztja a vagyont, végső soron pedig megszünteti a működést.

A törvény az irodagondnok meghatározott feladatköréhez igazodó, a korábbi szabályokhoz épest szélesebb körű, általános képviseleti jogot is biztosít. Az irodagondnok által ellátható feladatok köre és terjedelme attól függően alakul, hogy milyen okból került sor a kijelölésére. Az általa végzett cselekmények tartalmi korlátját minden esetben az ügyfelek érdeke, feltehető akarata adja és az, hogy az ügyfelet károsodástól óvja meg.

Az irodagondnok jogköréről, feladatairól, valamint eljárásának és díjazásának további részletszabályairól a Magyar Ügyvédi Kamara küldöttgyűlése szabályzatban rendelkezik.

Az irodagondnok e minőségében ellátott feladatainak teljesítéséért kamarai szabályzatban meghatározott mértékű díjazásra jogosult. A törvény tisztázza az irodagondnok díjazásának viselésére kötelezettek körét: elsődlegesen az, illetve annak a jogutódja köteles, akinek számára az irodagondnokot kijelölték, ha a díj behajthatatlan, a területi kamara.

A 86. §-hoz

Az irodagondnoki tevékenység folytatására való jogosultságot a területi kamara, a legalább öt éves ügyvédi joggyakorlattal rendelkező, területi kamarai tagsággal rendelkező ügyvéd számára - erre irányuló kérelem esetén - jegyzi be. A törvény alsó határként legalább öt éves szakmai tapasztalatot követel meg, ami a magasabb szintű ügyvédi szakértelmet igénylő feladatok ellátására tekintettel mindenképpen szükséges. A bejegyzés elutasításának okai a korábbi rendelkezésekhez képest változatlanok.

Ha az irodagondnoki tevékenység folytatásának feltételei már nem állnak fenn, vagy azt az irodagondnok kéri, jogosultságát az ügyvédi kamarai nyilvántartásból törölni kell.

A 87-88. §-hoz

Az ügyvédi tevékenység végzésének önálló formája az ügyvédi iroda. Az ügyvédi iroda jogi személy, azaz jogalanyisága elkülönül a tag ügyvédekétől. Az irodát egy vagy több ügyvéd, illetve európai közösségi jogász tag üzletszerű közös ügyvédi tevékenység folytatására alapítja. A tag kötelezettsége az ügyvédi irodával szemben az alapító okiratban meghatározott vagyon szolgáltatására és egyéb, az alapító okiratban meghatározott vagyoni értékű szolgáltatásra (alapvetően: ügyvédi tevékenység ellátására) terjed ki. Egy ügyvéd csak egy ügyvédi iroda tagja lehet.

Ha a törvény eltérően nem rendelkezik, az ügyvédi irodára is alkalmazandók a Ptk.-nak a jogi személy általános szabályait meghatározó rendelkezései (Harmadik Könyv, Első Rész).

Az ügyvédi irodának nincs kötelező tőke-minimuma. Ez azért lehetséges, mert az ügyvédeket mögöttes felelősség terheli az ügyvédi tevékenységük vonatkozásában, a következők szerint: ha az ügyvédi iroda vagyona a követelést nem fedezi, az ügyvédi iroda tagja az általa ügyvédi tevékenysége körében okozott kár megtérítéséért, illetve sérelemdíj megfizetéséért a saját vagyonával korlátlanul felel, továbbá a kárt okozó tag az ügyvédi irodával együtt is perelhető. Ha az ügyvédi iroda jegyzett tőkéje eléri a hárommillió forintot, az előbb említett eseten kívül az ügyvédi iroda kötelezettségeiért a tag nem köteles helytállni. Ha az ügyvédi iroda jegyzett tőkéje nem éri el a hárommillió forintot, az ügyvédi irodának a vagyonával nem fedezett kötelezettségeiért az ügyvédi iroda tagjai korlátlanul és egyetemlegesen felelnek.

A törvény korlátozottan lehetővé teszi az irodában a vagyoni tagságot is: az alapító okirat úgy rendelkezhet, hogy a tagsági viszony megszűnése után a tagot megillető vagyonrész, ha a tag kéri, az irodánál marad. A vagyoni tag nem végezhet ügyvédi tevékenységet.

Az ügyvédi iroda volt tagja akkor is jogosult vagyoni tagként az irodánál hagyni hozzájárulását, ha az irodai tagság kamarai formaváltás miatt szűnt meg, így például ügyvédből kamarai jogtanácsossá vált. A kamarai formaváltási eljárás szabályaival való összhang megteremtése érdekében a rendelkezés egyértelműsíti, hogy ügyvédi iroda vagyoni tagja ügyvédi iroda keretében nem folytathat ügyvédi tevékenységet, azonban például kamarai jogtanácsosként működhet. Az egyszemélyes ügyvédi iroda esetében az 54. § (3) bekezdésének mintájára indokolt, hogy az egyszemélyes ügyvédi iroda képviseletével járó, jogszabályból fakadó kötelezettségeit vagyoni tagja láthassa el.

A 89-91. §-hoz

Az ügyvédi iroda létrehozására a jogi személy létrehozására vonatkozó szabályok azzal alkalmazandók, hogy ügyvédi iroda az ügyvédi irodák nyilvántartásába való felvétellel jön létre.

A törvény nem szabályozza részletesen az ügyvédi iroda belső viszonyait, ezt inkább a tagokra bízza, mivel az ügyvédek jogi jártasságuk miatt ki tudják alakítani a számukra legmegfelelőbb belső szabályokat.

Az ügyvédi iroda létrehozásáról a tagok alapító okiratban rendelkeznek. Az alapító okiratban a tagok - többek között - szabályozzák az iroda tagjait megillető szavazati jogot, az iroda képviseletének, a megbízás elfogadásának szabályait, az irodavezető megbízatásának hatályát, több irodavezető esetén az irodavezetés szabályait, a taggyűlés működésének szabályait, a tagok közötti elszámolás szabályait, az irodából való kizárás, rendkívüli felmondás, a tagsági viszony megszűnésének szabályait, az iroda megszűnésének szabályait, a számviteli törvény szerinti beszámoló elfogadásának szabályait. Az ügyvédi iroda döntéshozó szerve az ügyvédi iroda tagjaiból álló taggyűlés. Az ügyvédi iroda ügyvezetését a tagok közül választott egy vagy több irodavezető látja el.

Az ügyvédi iroda székhelye az iroda. Iroda csak olyan területi kamara működési területén létesíthető, ahol az ügyvédi iroda bejegyzett, illetve nyilvántartásba vett taggal rendelkezik. Társas ügyvédi irodának valamennyi olyan területi kamara működési területén irodával, illetve fiókirodával kell rendelkeznie, ahol az ügyvédi iroda bejegyzett, illetve nyilvántartásba vett taggal rendelkezik.

A 92-94. §-hoz

A törvény részletesen szabályozza az ügyvédi irodai tagság megszűnését. A tagsági viszony megszűnésekor az ügyvédi iroda a volt taggal vagy örökösével köteles elszámolni. A megszűnési okok közül kiemelésre érdemes a felmondás és a kizárás.

A tagsági viszony rendes megszüntetési formája a felmondás. A tagsági viszonyt mind a tag, mind az iroda felmondhatja. A felmondási idő - az alapító okirat eltérő rendelkezése hiányában - 3 hónap. Ha a tag felmondása alkalmatlan időre esik, az ügyvédi iroda a felmondási időt legfeljebb 3 hónappal meghosszabbíthatja. Ha az iroda mond fel, egyidejűleg közölnie kell a tagot megillető vagyonrészt, amelyet a tagság megszűnésének napján az iroda köteles kiadni. Ha a tag a számára megállapított vagyonrészt vitatja, azt a felmondás közlését követő tizenöt napon belül köteles az irodának bejelenteni. Többségi szavazati joggal rendelkező tag tagsági jogviszonya nem mondható fel.

A tagság szankciós megszüntetési formája a rendkívüli felmondás és a kizárás. Az ügyvédi iroda tagja a tagsági viszonyát azonnali hatállyal felmondhatja, ha az iroda másik tagja az alapító okiratban foglaltakat súlyosan megszegte, vagy olyan magatartást tanúsított, amely a vele való együttműködést, illetve az iroda tevékenységét súlyosan veszélyezteti. Legalább három tagú ügyvédi iroda taggyűlése a tagot kizárhatja, ha magatartásával az iroda tevékenységét súlyosan veszélyezteti.

A 95. §-hoz

A törvény szabályozza az ügyvédi iroda átalakulását is. Az ügyvédi iroda más típusú jogi személlyé nem alakulhat át. Ügyvédi iroda csak ügyvédi irodával egyesülhet és csak ügyvédi irodákra válhat szét. Az átalakulásáról a taggyűlés dönt. Az ügyvédi irodák egyesülésére és szétválására a Polgári Törvénykönyvnek a jogi személyek egyesülésére és szétválására vonatkozó rendelkezéseit a törvényben meghatározott eltérésekkel kell alkalmazni. Az átalakuló, az átalakulással létrejövő iroda vagyonmérleg-készítési, vagyonértékelési, vagyonmegállapítási kötelezettségére, az átalakulás eljárási szabályaira a Polgári Törvénykönyvnek a gazdasági társaságok átalakulására, egyesülésére és szétválására vonatkozó előírásait kell alkalmazni.

A 96-99. §-hoz

Az ügyvédi iroda az ügyvédi irodák nyilvántartásából való törléssel szűnik meg. A törlési okok közül kiemelésre érdemes, hogy a területi kamara az ügyvédi irodák nyilvántartásából törli az irodát, ha az ügyvédi iroda a létesítésére előírt feltételeknek felhívás ellenére nem felel meg, az ügyvédi iroda adószámát jogerősen törlik, vagy az ügyvédi iroda számára irodagondnokot jelöltek ki, és a kijelölés megszüntetésére vagy az ügyvédi iroda jogutód nélküli megszűnésére a kijelöléstől számított három éven belül nem került sor.

Az ügyvédi iroda taggyűlése akkor dönthet az ügyvédi iroda jogutód nélküli megszüntetéséről, ha gondoskodott megbízásainak átadásáról vagy megszüntetéséről, gondoskodott az ügyvédi iroda alkalmazásában álló alkalmazott ügyvéd és ügyvédjelölt munkaviszonyának a megszüntetéséről, valamint gondoskodott az ügyvédi iroda iratanyagának olyan módon való elhelyezéséről, amely biztosítja az ügyvédi titok megőrzését és az iratok utólagos visszakereshetőségét.

Az ügyvédi iroda jogutód nélküli megszűnése esetén a tartozások kiegyenlítése után fennmaradó vagyon - az alapító okirat eltérő rendelkezése vagy megegyezés hiányában - vagyoni hozzájárulásuk arányában az ügyvédi iroda tagjait illeti meg.

A törvény részletes kiegészítő szabályokat ad az ügyvédi irodát érintő csődeljárásra és felszámolási eljárásra.

A törvény rögzíti, hogy az ügyvédi irodának adott megbízás megszűnik a megbízott ügyvédi iroda jogutód nélküli megszűnésével. Ha az ügyvédi iroda tagjának tagsági viszonya úgy szűnik meg, hogy ügyvédi tevékenységét tovább folytatja, az ügyvéd - az ügyfél hozzájárulása esetén - az elszámolásban részére kiadott megbízási szerződésben megbízottá válik.

A 100. §-hoz

A törvény külön névviselési szabályt ad az európai közösségi jogászi irodára, melyre e speciális névviselési szabályon kívül az ügyvédi irodára vonatkozó szabályokat kell alkalmazni.

A 101-103. §-hoz

A rendelkezés törvényi szinten állapítja meg az ügyvédi társulásra vonatkozó szabályokat. Az ügyvédi társulás olyan szerződéses jogviszony, amely az ügyvédi tevékenység tartós ellátása céljából jön létre, és amely nem hoz létre új jogalanyt. Az ügyvédi társulásban ügyvéd, európai közösségi jogász, külföldi jogi tanácsadó vagy ügyvédi iroda vehetnek részt. Ha a törvény 20. §-ában fennálló, az ügyvédi tevékenység folytatását korlátozó ok az ügyvédi társulás valamely tagja vonatkozásában áll fenn, akkor a korlátozás a teljes ügyvédi társulásra vonatkozik. Egyéb fél a társulás tagja nem lehet, és a társulás más célból nem hozható létre. Az ügyvédi társulás nevét, létrejöttét, megszűnését, az ügyvédi társulást vezető, képviselő ügyvéd nevét, az ügyvédi társulásban résztvevő ügyvédek nevét, az ügyvédi társulásban résztvevők névhasználatának módját, illetve a résztvevők személyében történt változást írásba kell foglalni, valamint a területi kamarának be kell jelenteni. Az ügyvédi társulásra vonatkozó további részletes szabályokat kamarai szabályzat állapítja meg.

A törvény az ügyvédi társulás mellett új lehetőségként létrehozza az irodaközösséget, amely a működéssel összefüggő infrastrukturális költségek optimalizálását hivatott elősegíteni. Az irodaközösség létrehozása az ügyvédi tevékenység ellátását tehát nem érinti. A törvény értelmében az irodaközösség önálló jogalanyisággal nem rendelkezik, saját név alatt nem működtethető. Az irodaközösség létrehozásához írásbeli megállapodás szükséges. Az ügyvédi irodaközösségben ügyvéd, európai közösségi jogász, külföldi jogi tanácsadó vagy ügyvédi iroda vehetnek részt. Az ügyvédi irodaközösség létrejöttét, megszűnését, az együttműködésben résztvevőket, illetve a résztvevők személyében történt változást a területi kamarának be kell jelenteni. Ha a törvény 20. §-ában fennálló, az ügyvédi tevékenység folytatását korlátozó ok az irodaközösség valamely tagja vonatkozásában áll fenn, akkor a korlátozás a teljes irodaközösségre vonatkozik. Az irodaközösségre vonatkozó további részletes szabályokat kamarai szabályzat állapítja meg.

A 104. §-hoz

A törvény az ügyvédi tevékenységet gyakorló szervezetek között újdonságként nevesíti az ügyvédasszisztenst, aki a munkáltató képviselőjeként funkcionál. Ügyvéd, európai közösségi jogász, ügyvédi iroda saját maga vagy ügyvédi társulás, irodaközösség munkájának támogatása céljából, munkaviszony keretében egy vagy több ügyvédasszisztenst is foglalkoztathat. Az ügyvédasszisztens képviseleti jogosultságára vonatkozó szabályokból következik (törvény 105. §), hogy tevékenységének célja a munkáltató tehermentesítése elsősorban adminisztratív jellegű ügyekben és nyilatkozatok megtételében. Az adminisztratív feladatok gyorsabb és hatékonyabb ellátása érdekében az ügyvédasszisztens általános képviseleti joggal is felruházható, ugyanakkor ez a szélesebb körű képviseleti jogosultsága - a Polgári Törvénykönyv szerinti vélelmezett képviselet kivételével - nem jelent általános eljárási jogosultságot.

Az ügyvédasszisztens a képviseleti jogát kizárólag a törvényben meghatározott korlátokkal és minden esetben az ügyvéd, európai közösségi jogász, vagy ügyvédi iroda vezetőjének irányítása mellett gyakorolhatja.

Az ügyvédasszisztensi tevékenység csak ügyvédi kamarai nyilvántartásba vételt követően folytatható. A nyilvántartási kötelezettség előírása azt is biztosítja, hogy az ügyvéd, európai közösségi jogász, vagy ügyvédi iroda képviseletére jogosult egy vagy több ügyvédasszisztens személye egyértelműen beazonosítható legyen.

A 105. §-hoz

Az ügyvédasszisztens alapvetően az ügyvéd, európai közösségi jogász, vagy ügyvédi iroda nem ügyvédi tevékenység keretében történő képviseletét látja el (például megköti a bérleti szerződést az irodára, fizeti a számlákat, megbízza a könyvelőt stb.). Erre figyelemmel a törvény tételesen meghatározza azokat az eseteket, amelyekben kizárt az ügyvédasszisztens képviseleti jogának gyakorlása. Ilyennek minősül az ügyvédi tevékenység gyakorlásában való képviselet, az ügyvédi tevékenység gyakorlására adott megbízással kapcsolatos feladatok, valamint az ügyvédi tevékenység gyakorlásához szükséges meghatalmazás elfogadása. Szintén kizárt az ügyvédasszisztens képviseleti joga a személyes megjelenést és személyes cselekményeket igénylő fegyelmi és etikai eljárásban, illetve az ügyvédi kamara szerveiben való részvétel során. Az ügyvédasszisztens nem képviselheti munkáltatóját az ügyvédi iroda taggyűlése által hozott határozata elleni bírósági eljárásban, valamint az ügyvédi tevékenységgel összefüggésben végzett letétkezelési feladatok ellátása során sem.

A törvény lehetővé teszi, hogy az ügyvédasszisztens meghatározott esetekben az ügyvédi tevékenységhez kapcsolódóan, főként adminisztrációs, ügyviteli, jogi szaktudást nem igénylő feladatokat is munkáltatója képviseletében elláthasson, de ezekben az esetekben csak ügyvéd vagy európai közösségi jogász irányítása mellett járhat el. Ilyen típusú feladatok a személyazonosság ellenőrzése, bármilyen eljárásban az ingatlan adatainak megtekintése és ellenőrzése, az iratok átvétele és kiadása, a fegyelmi és etikai eljárás kivételével az ügyvédi kamara előtti eljárás, a papíralapú okiratról oldalhű elektronikus másolat készítése, az ügyvédi tevékenység gyakorlója által elektronikusan aláírt dokumentum elektronikus úton történő továbbítása, valamint adatkérés a pénzletétekről vezetett elektronikus nyilvántartásból.

Mindezeken kívül képviseleti jogot gyakorolhat a munkáltató nem ügyvédi tevékenységével összefüggésben, a munkáltatójától kapott egyedi meghatalmazás alapján ügyleti képviselőként, valamint a kötelező jogi képviselet kivételével eljárhat a munkáltatóját érintő bírósági, hatósági eljárásban egyaránt.

Az ügyvédasszisztens az ügyvédi iroda tagjának képviseletére is jogosult, feltéve, ha a jogi képviselet nem kötelező és a jogvita nem egy másik ügyvédi irodával áll fenn.

A 106. §-hoz

Az ügyvédasszisztensi tevékenység végzése nincs kötve felsőfokú vagy szakirányú (jogi asszisztens) végzettséghez, tekintettel arra, hogy az ellátandó feladatok jelentős része az ügyvédi tevékenység körébe nem tartozó adminisztratív jellegű feladat. Ügyvédasszisztensi tevékenység az ügyvédi kamarai nyilvántartásba való felvételt követően folytatható, ha a kérelmező nagykorú, cselekvőképessége e tevékenysége ellátásához szükséges körben nincs korlátozva, és nem tartozik valamely kizáró ok alá. Tekintettel arra, hogy az ügyvédi iroda alapító okiratának tartalmazni kell az ügyvédi iroda képviseletének szabályait, mely körülmény az ügyvédasszisztens foglalkoztatása esetén változik, a felvételi kérelemhez csatolni kell az ügyvédi iroda alapító okiratát is. A munkaviszony létesítéséhez szükséges az ügyvédasszisztens elfogadó nyilatkozatának beszerzése.

Az ügyvédasszisztens nem vehető fel az ügyvédi kamarai nyilvántartásba, ha bűncselekmény elkövetése miatt jogerősen szabadságvesztésre ítélték és a büntetett előélethez fűződő hátrányos jogkövetkezmények alól még nem mentesült. Kizáró ok, ha az ügyvédasszisztensi foglalkozástól vagy az ügyvédi tevékenység gyakorlásától jogerősen eltiltották, vagy vele szemben a kamarából való kizárás fegyelmi büntetést alkalmaztak. Ezekben az esetekben addig nem vehető fel, amíg az eltiltás hatálya alatt áll. Ha jogerősen megállapították, hogy jogosulatlanul folytatott rendszeresen és ellenérték fejében ügyvédi tevékenységet, az erről szóló határozat jogerőre emelkedését követő három évig nem lehet ügyvédasszisztens.

Ha az ügyvédasszisztens egyidejűleg több munkaviszonyt kíván létesíteni, ezt csak valamennyi érintett munkáltató (ügyvéd, európai közösségi jogász, ügyvédi iroda) hozzájárulása esetén, valamennyi munkáltatóval egyszerre fennálló munkaviszony keretében teheti meg. Ez a szabály mind a munkáltatók oldalán, mind az ügyvédasszisztens oldalán tiszta helyzetet teremt, egyúttal elősegíti a hatékony munkaszervezést.

Az ügyvédi kamarai nyilvántartásból törölni kell az ügyvédasszisztenst, ha a felvételre vonatkozó szabályoknak már nem felel meg, továbbá ha valamely kizáró ok megvalósult vele szemben. Törölni kell akkor is, ha a munkaviszonya megszűnt, ha elhunyt, vagy ha a munkáltatója azt kéri. A munkáltató autonóm döntése, hogy ügyvédasszisztenst kíván-e foglalkoztatni, illetve számára kíván-e képviseleti jogot biztosítani, erre tekintettel a nyilvántartásból való törléséhez az ügyvédasszisztens hozzájárulása nem szükséges.

Abban az esetben, ha az ügyvédasszisztens egyidejűleg több munkáltatóval áll munkaviszonyban és valamely törlési ok kizárólag egy meghatározott munkáltató tekintetében valósul meg, az ügyvédasszisztenst csak e munkáltató vonatkozásában kell törölni az ügyvédi kamarai nyilvántartásból. Indokolatlan és méltánytalan lenne a felekre nézve, ha az egyik munkáltató tekintetében bekövetkező törlési feltétel kiterjedne az összes munkáltatóval fennálló jogviszonyra.

Az ügyvédi kamarai nyilvántartásba vételi kérelem elutasítása, valamint a nyilvántartásból való törlés - tekintettel arra, hogy az ügyvédi kamarai nyilvántartásba vétel az ügyvédasszisztensi tevékenység megkezdésének és folytatásának a feltétele - az ügyvédasszisztens munkaviszonyának automatikus megszűnését nem eredményezi.

A 107. §-hoz

A törvény Hatodik Része tartalmazza a fegyelmi felelősségre vonatkozó megújult rendelkezéseket. Továbbra is törvény állapítja meg tehát a fegyelmi felelősségre vonatkozó alapvető szabályokat, de nem szűnik meg a kamara, mint autonóm szerv szabályzatalkotási joga a részletszabályokat illetően. A törvény a fegyelmi szabályzat megalkotásának jogkörét a Magyar Ügyvédi Kamarára telepíti, így országos szinten egységesen alakulhat a fegyelmi joggyakorlat. A fegyelmi eljárás megőrzi speciális eljárási jellegét, ezáltal a gyakorlati igényeknek megfelelő, hatékony lehetőséget biztosít a jogellenes vagy az ügyvédi hivatással össze nem egyeztethető magatartások szankcionálására.

A fegyelmi felelősség megállapításának alapja a fegyelmi vétség, amelynek az anyagi jogi tartalmát a törvény két irányból közelíti meg. Egyrészt fegyelmi vétséget követ el az ügyvédi tevékenységet gyakorló természetes személy, ha az ügyvédi tevékenység gyakorlása során az e tevékenység gyakorlásából eredő, jogszabályban, vagy kamarai szabályzatban meghatározott kötelességét szándékosan vagy gondatlanságból megszegi, másrészt, ha az ügyvédi tevékenységen kívüli szándékos vagy gondatlan magatartásával az ügyvédi hivatás tekintélyét súlyosan veszélyezteti.

A fegyelmi felelősség alanya - a tevékenységközpontú szabályozásra figyelemmel - az ügyvédi tevékenység gyakorlója, valamint az, akinek az ügyvédi tevékenysége szünetel vagy az ügyvédi tevékenysége felfüggesztésre került. Ezek ugyanis olyan átmeneti időszakok, amelyek során a hivatásrendre irányadó előírások és magatartási szabályok alól az érintett személy még nem mentesülhet. Az a természetes személy, akinek az ügyvédi tevékenysége szünetel vagy az ügyvédi tevékenysége felfüggesztésre került - tekintettel arra, hogy az ügyvédi tevékenység gyakorlására ilyenkor nincsen mód -, az ügyvédi tevékenységen kívüli szándékos vagy gondolatlan magatartásával az ügyvédi hivatás tekintélyének súlyos veszélyeztetésével valósíthat meg fegyelmi vétséget.

A rendelkezés első fordulata szerinti, a tevékenység gyakorlásából eredő kötelességszegés jogszabály, az alapszabály, vagy az etikai szabályzatban foglalt normák megsértésén alapulhat.. A törvény az ügyvédi tevékenységen kívüli életben is megköveteli az ügyvédi hivatás tekintélyének a tiszteletben tartását, egy magasabb magatartási mércének való megfelelést, ami különös súllyal esik a latba napjaink információs társadalmának viszonyai között. Így az ügyvédi tevékenység körén kívül eső, ám más jogágak által szankcionált szándékos vagy gondatlan magatartás is maga után vonhatja az eljárás alá vont személy fegyelmi felelősségét.

A fegyelmi felelősség megállapításához - összhangban az eddigi vétkességen alapuló szabályozással - a törvény a szándékosság vagy gondatlanság fennállását kívánja meg, melynek bizonyítása azt terheli, aki ezt állítja.

A 108. §-hoz

A fegyelmi eljárásra vonatkozó szabályok egyik jelentős újítása a fegyelmi eljárásban kiszabható fegyelmi büntetések körének bővülése. A jövőben lehetőség nyílik tehát a fegyelmi vétségeknek azok súlyára és körülményeire tekintettel lévő differenciált szankcionálása.

A törvény egyértelművé teszi, hogy a megrovás írásban történik, amely - bár a legenyhébb fegyelmi büntetésnek tekinthető - presztízsveszteséget okozhat az ügyvédi tevékenység gyakorlója számára. A fegyelmi büntetések között megjelenik - a kamara köztestületi feladataiban való részvételhez kapcsolódó speciális szankcióként - a kamarai közügyektől való eltiltás, amely lehetővé teszi, hogy a közbizalmat sértő magatartás vagy mulasztás helytelenítése e fegyelmi büntetés alkalmazása során is kifejezésre jusson. Úgyszintén visszatartó ereje lehet az ügyvédjelölt foglalkoztatásától való eltiltásnak azokkal a cselekményekkel szemben, amelyek az ügyvédjelöltek foglalkoztatása során tapasztalt visszásságokban tükröződnek.

A legsúlyosabb fegyelmi büntetés továbbra is a kamarából való kizárás, illetve - a kamarai tagsággal nem rendelkező, de ügyvédi tevékenységet folytató természetes személyekkel szemben - az ügyvédi kamarai nyilvántartásból való törlés, mely két esetkörre a törvény kizárásként utal. Nem kamarai tag, de kamarai nyilvántartásban szerepel az európai közösségi jogász, az alkalmazott európai közösségi jogász, a külföldi jogi tanácsadó, az ügyvédjelölt és a jogi előadó.

A 109. §-hoz

A törvény meghatározza fegyelmi büntetések alkalmazásának mérlegelési szempontjait, miszerint a fegyelmi tanács a fegyelmi büntetést a fegyelmi vétség súlyára és ismétlődésére, valamint a fegyelmi vétséggel érintett ügy érdemére való kihatására tekintettel, az elkövetésre irányuló szándék vagy gondatlanság fokának megfelelően, az általa feltárt összes súlyosító és enyhítő körülmény figyelembevételével - ide értve azt is, ha az eljárás alá vont személy az általa okozott jogsérelmet elhárította, illetve a fegyelmi eljárás tárgyává tett cselekmény miatt vele szemben más jogkövetkezményt alkalmaztak - mérlegelési jogkörében szabja ki.

Az eljárás alá vont személy által okozott jogsérelem elhárítása történhet közvetítői eljárás során vagy azon kívül, annak - mint a büntetést enyhítő körülménynek - az értékelése a fegyelmi jogkör gyakorlójának a feladata.

Változik a pénzbírság felső határa, egyidejűleg a törvény elszakítja a pénzbírság megállapítását a szabálysértési pénzbírság mindenkori összegétől. A törvény legmagasabb bírságtételként ügyvéd, kamarai jogtanácsos és európai közösségi jogász esetén egymillió forint, más ügyvédi tevékenységet gyakorló személy esetén ötszázezer forint pénzbírság megállapítását teszi lehetővé. A pénzbírság első sorban azt a területi kamarát illeti, amely a fegyelmi vétség elkövetésének időpontjában ügyvédi tevékenységet gyakorló személyt nyilvántartja, ilyen hiányában - például európai közösségi jogász esetén - a Magyar Ügyvédi Kamara részére kell a pénzbírságot megfizetni. A Magyar Ügyvédi Kamara továbbra is szabályzatban rendelkezhet a pénzbírság felhasználásának a rendjéről.

A két új fegyelmi büntetés - a kamarai közügyektől való eltiltás és az ügyvédjelölt foglalkoztatásától való eltiltás - egyaránt határozott időre szól. A kamarai közügyektől való eltiltás esetén annak legrövidebb időtartama egy év, leghosszabb időtartama öt év lehet. Tartalmilag ezen időszakban a fegyelmi vétség elkövetője nem viselhet kamarai tisztséget, szünetel a kamarai tagságból eredő szavazati és választójoga, valamint nem lehet irodagondnok. Az ügyvédjelölt foglalkoztatásától való eltiltás határozott időtartama a fegyelmi határozat jogerőre emelkedésétől számított legalább egy, legfeljebb öt év.

A törvény a kizárás fegyelmi büntetés kapcsán is rögzíti annak legrövidebb és leghosszabb időtartamát, melynek értelmében a kizárást legalább három évig, legfeljebb tíz évig tart. A legsúlyosabb fegyelmi büntetés hatálya alatt ügyvédi tevékenység nem folytatható.

A törvény rendezi a fegyelmi büntetések egymáshoz való viszonyát is, hiszen a fegyelmi vétség körülményeire - és a fegyelmi büntetés alkalmazásával elérni kívánt célra - tekintettel egyidejűleg egynél több fegyelmi büntetés alkalmazását is lehetővé teszi. Főszabályként tehát a fegyelmi büntetések egymás mellett is alkalmazhatók. Kivétel ez alól, hogy az írásbeli megrovás mellett más fegyelmi büntetés nem alkalmazható, mivel súlyosabb szankciót érdemlő fegyelmi vétség mellett a megrovás funkcióját veszti. Másrészt nincs alapja kizárás mellett a kamarai ügyektől való eltiltásnak, mivel kamarai közügyeket csak kamarai tag láthat el, valamint az ügyvédjelölt foglalkoztatásától való eltiltásnak, mivel ügyvédjelöltet is csak kamarai tag ügyvéd vagy nyilvántartásba vett európai közösségi jogász foglalkoztathat.

A 110. §-hoz

A törvény e helyen a pénzmosás és a terrorizmus finanszírozása megelőzésének és megakadályozásának ellenőrzése nyomán indult fegyelmi eljárás különös szabályait állapítja meg.

A pénzügyi rendszerek pénzmosás és terrorizmusfinanszírozás céljára való felhasználásnak megelőzéséről, a 648/2012/EU európai parlamenti és tanácsi rendelet módosításáról, valamint a 2005/60/EK európai parlamenti és tanácsi irányelv és a 2006/70/EK bizottsági irányelv hatályon kívül helyezéséről szóló, 2015. május 20-i európai parlamenti és tanácsi (EU) 2015/849 irányelv (ún. 4. pénzmosás elleni irányelv) átültetése a pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény és az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedések végrehajtásáról szóló 2017. évi LII. törvény keretei között megtörtént. Mindkét törvény vonatkozásában felmerült a hatályos Ügyvédi tv. rendelkezéseinek a módosítása a fegyelmi eljárást - és a hatósági eljárás egyes aspektusait - illetően, ezeket a módosításokat a törvény is fenntartja.

A pénzmosás és terrorizmus finanszírozása elleni fellépés részeként a területi elnökség az ügyvédi tevékenység gyakorlójának ügyvitele, hivatali működése és magatartása feletti felügyelet gyakorlása keretében rendszeresen ellenőrzést végez. Amennyiben az ellenőrzés során a pénzmosás és terrorizmus finanszírozás megelőzésére vonatkozó rendelkezésekkel kapcsolatban a területi elnökség kötelességszegést állapít meg, felhívja az ügyvédi tevékenység gyakorlóját a szabályszerű eljárásra, az elmulasztott intézkedések megtételére; fegyelmi vétség elkövetésének alapos gyanúja esetén pedig előzetes vizsgálatot kezdeményez a fegyelmi biztosnál. A törvény előzetes vizsgálatra vonatkozó szabályai alapján a fegyelmi biztos megszünteti az előzetes vizsgálatot, vagy az előzetes vizsgálat megszüntetése mellett kisebb súlyú fegyelmi vétség esetén írásban megrovást alkalmaz, vagy kezdeményezi a fegyelmi eljárást. E fegyelmi eljárásban kiszabható speciális fegyelmi büntetések az írásbeli figyelmeztetés, kötelezés a jogsértés megszüntetésére és az annak megismétlésétől való tartózkodásra, valamint legfeljebb 400.000.000 Ft-ig terjedő pénzbírság.

A jogerős vagy a jogorvoslatra tekintet nélkül végrehajthatóvá nyilvánított fegyelmi határozatot a területi elnökség a honlapján közzé teszi oly módon, hogy legalább a szabály megsértésének vagy a hiányosságnak a jellegére, illetve a jogsértő személyére vonatkozó adatok, információk megismerhetőek legyenek. A területi elnökség elhalaszthatja, illetve mentesülhet e közzétételi kötelezettség alól, amennyiben a jogsértő személyére vonatkozó adatok, információk nyilvánosságra kerülése aránytalan hátrányt okozna az érintett számára; vagy a szabály megsértésének vagy a hiányosságnak a súlyára tekintettel az aránytalan lenne; vagy hatósági eljárás megindítását vagy a már megindított eljárás lefolytatását veszélyeztetné.

A 111. §-hoz

Változtat a törvény a fegyelmi büntetések végrehajtása felfüggesztésének szabályain, és az írásbeli megrovás kivételével valamennyi fegyelmi büntetés esetén lehetővé teszi a végrehajtás felfüggesztését, melynek időtartama legalább egy, legfeljebb három év lehet. Az eljáró fegyelmi tanács számára így lehetővé válik arányos, és a fokozatosság elvével összhangban álló fegyelmi büntetés alkalmazása.

A törvény rendezi azt a helyzetet is, ha a fegyelmi büntetés végrehajtása felfüggesztésének ideje alatt követ el az eljárás alá vont személy újabb fegyelmi büntetést, vagy ezen időtartamot megelőzően elkövetett fegyelmi vétség miatt kerül sor a fegyelmi büntetés végrehajtása felfüggesztésének ideje alatt fegyelmi büntetés alkalmazására.

Így a kizárás fegyelmi büntetés végrehajtása felfüggesztésének ideje alatt elkövetett újabb fegyelmi vétség miatt nincs helye felfüggesztett fegyelmi büntetés alkalmazásának, azonban a fegyelmi tanács a kizárás végrehajtását elrendelheti. Más fegyelmi büntetés végrehajtása felfüggesztésének ideje alatt elkövetett újabb fegyelmi vétség miatt jogerősen kiszabott újabb fegyelmi büntetés esetén a felfüggesztett büntetést végre kell hajtani.

A kizárás fegyelmi büntetés végrehajtása felfüggesztésének ideje alatt a felfüggesztést megelőzően elkövetett fegyelmi vétség miatt nincs helye felfüggesztett fegyelmi büntetés alkalmazásának. Más fegyelmi büntetés végrehajtása felfüggesztésének ideje alatt a felfüggesztést megelőzően elkövetett fegyelmi vétség miatt kiszabott újabb fegyelmi büntetés esetén a fegyelmi tanács a felfüggesztett büntetés végrehajtását elrendelheti.

A 112. §-hoz

Nem változtat a törvény a fegyelmi eljárás megindításának szubjektív és objektív határidején, azonban a fegyelmi eljárás megindítására nyitva álló hat hónapos határidőt az eljárásjogilag megerősített pozícióba kerülő fegyelmi biztos tudomásszerzésétől kell számítani, miután ő jogosult a fegyelmi eljárás kezdeményezésére. Az elévülés objektív határideje három év, attól a naptól számítva, hogy a határidőhöz kötött kötelezettségnek még eleget lehetett volna tenni, jogellenes állapot fenntartásában megnyilvánuló fegyelmi vétség esetén a jogellenes állapot megszűnt, vagy egyéb esetben a fegyelmi vétség megvalósult.

Az a fegyelmi vétség, amely bűncselekmény törvényi tényállását valósítja meg, a bűncselekmény büntethetőségének elévülésével egyidejűleg évül el.

A törvény az elévülés szabályai körében is megteremti a kapcsolatot a törvény alapján lefolytatható közvetítői eljárás szabályaival, és nevesíti annak kezdeményezését, valamint az eljárás időtartamát az elévülés nyugvásának okai között. A fegyelmi eljárás megindításához szükséges tények felderítésére szolgáló előzetes vizsgálat időtartama úgyszintén nem számít be az elévülésbe. Tekintettel arra, hogy kamarai jogtanácsos vagy jogi előadó esetén a foglalkoztatási jogviszonyára vonatkozó külön törvény is tartalmazhat fegyelmi felelősségre vonásra irányadó szabályokat, a munkáltató által a kamarai jogtanácsos vagy a jogi előadó ellen megindított ilyen eljárás tartama alatt a törvény szerinti fegyelmi felelősség elévülése nyugszik.

A 113. §-hoz

Annak érdekében, hogy a fegyelmi felelősség alól az ügyvédi tevékenység gyakorlója a kamarai tagsági viszony - akár önkéntes - megszüntetése vagy a nyilvántartásból való törlés, illetve az ügyvédi tevékenység szüneteltetése által ne mentesülhessen, a törvény rögzíti, hogy ez az előzetes vizsgálat és a fegyelmi eljárás kezdeményezésének, lefolytatásának, a fegyelmi felelősség megállapításának, valamint a fegyelmi büntetés alkalmazásának nem akadálya.

Nincs helye fegyelmi felelősségre vonásnak - annak személyhez kötöttsége miatt - ha az érintett személy elhunyt.

A törvény figyelemmel van arra a körülményre is, hogy a kamarai jogtanácsos és a jogi előadó a jogállását szabályozó több jogszabály alapján is fegyelmi felelősségre vonható lehet. A fegyelmi felelősség megkettőződésének elkerülése érdekében a törvény főszabályként kimondja, hogy nincs helye a kamarai jogtanácsos és a jogi előadó fegyelmi felelősségre vonásának a kizárólag a munkáltatója vagy kapcsolt vállalkozása, vagy a munkáltatójával irányítási vagy fenntartói viszonyban álló szerv sérelmére elkövetett fegyelmi vétség miatt.

Ha azonban a munkáltató a kamarai jogtanácsos, illetve jogi előadó jogviszonyát részben vagy egészben a kizárólag a sérelmére elkövetett fegyelmi vétség miatt vétkes kötelezettségszegés miatti azonnali hatályú felmondással szüntette meg, e fegyelmi vétség miatt - a törvény szerinti fegyelmi eljárásban - kizárólag írásbeli megrovás vagy kizárás fegyelmi büntetés alkalmazható.

Ilyen esetben a fegyelmi eljárás az azonnali hatályú felmondásnak a fegyelmi biztos tudomására jutásától számított hat hónapon belül kezdeményezhető.

A 114. §-hoz

Megváltoznak a fegyelmi eljárás alapjául szolgáló szervezeti szabályok. Így a fegyelmi bizottságok a törvény alapján nem területi, hanem regionális és országos szinten szerveződnek, és ennek megfelelő illetékességi területtel alakulnak meg a fegyelmi tanácsok is. A fegyelmi eljárások lefolytatásának regionális szintre emelése várhatóan a költséghatékonyságot és az egységes gyakorlat felé történő elmozdulást is szolgálja.

Fentiek alapján az ügyvédi tevékenységet gyakorló személy fegyelmi ügyében elsőfokon a regionális fegyelmi bizottságból, másodfokon az országos fegyelmi bizottságból alakított fegyelmi tanács jár el. A bizottságra vonatkozó szervezeti szabályokat a törvény 168. §-a tartalmazza.

Főszabályként az eljárás lefolytatására az a regionális fegyelmi tanács illetékes, amelynek a működési területén működő területi kamara nyilvántartásában az eljárás alá vont személy szerepel. Ennek hiányában - így ha az ügyvédi tevékenységet folytató személy nem kamarai tag, de nyilvántartásba vették - az országos fegyelmi bizottság elnöke által kijelölt regionális fegyelmi bizottságból alakított fegyelmi tanács jár el.

Speciális szabályozást igényel az is, ha a kamara tisztségviselője - így a kamara elnöke, elnökhelyettese, elnökségi tagja, főtitkára, titkára, a regionális fegyelmi bizottság elnöke és tagja, a fegyelmi biztos, valamint az országos fegyelmi főbiztos - a fegyelmi ügyben eljárás alá vont személy. Ilyen esetben az országos fegyelmi bizottság elnöke által kijelölt regionális fegyelmi bizottságból alakított fegyelmi tanács jár el.

Az országos fegyelmi bizottság elnökének vagy tagjának fegyelmi ügyében a Magyar Ügyvédi Kamara elnöke által kijelölt regionális fegyelmi bizottságból alakított fegyelmi tanács jár el.

Tekintettel arra, hogy a fegyelmi tanácsok regionális illetékességétől eltérően a korábbi fegyelmi megbízott helyébe lépő fegyelmi biztos továbbra is területi illetékességgel bír, a törvény kimondja, hogy az előzetes vizsgálat - mint a fegyelmi biztos hatáskörébe tartozó eljárás - lefolytatására az a fegyelmi biztos illetékes, amelyik az eljárás alá vont személyt a fegyelmi vétség elkövetésének időpontjában nyilvántartó területi kamarának az illetékességi területén működik. Abban az esetben, ha az eljárás alá vont személyt a fegyelmi vétség elkövetésének időpontjában országos nyilvántartásban tartják nyilván, a törvény a Magyar Ügyvédi Kamara elnökét jogosítja fel az illetékes fegyelmi biztos kijelölésére.

A 115. §-hoz

Az elsőfokú és a másodfokú fegyelmi tanács - főszabály szerint - három tagból áll. A másodfokú fegyelmi tanács öt tagból áll, ha az elsőfokú fegyelmi tanács kizárás fegyelmi büntetést alkalmazott, vagy a fegyelmi biztos fellebbezése kizárás fegyelmi büntetés alkalmazására irányul.

Speciális összetételű fegyelmi tanács megalakulását írja elő a törvény arra az esetre, ha a fegyelmi eljárás kamarai jogtanácsos vagy jogi előadó, illetve alkalmazott ügyvéd ellen indult. A saját tagozatok létrehozására irányuló jogosultsággal összhangban ilyen esetben az elsőfokú és a másodfokú fegyelmi tanács egy tagja az adott személyi kör képviselője.

Előfordulhat azonban, hogy a fenti előírásoknak megfelelő fegyelmi tanács a regionális fegyelmi bizottságból szabályszerűen nem alakítható meg, ilyenkor az országos fegyelmi bizottság elnöke intézkedik a fegyelmi tanács tagjának más regionális fegyelmi bizottságból történő kijelölése iránt.

Ha a fegyelmi tanács bármely okból - akár akadályoztatás, akár kizáró ok felmerülése esetén - határozatképtelenné válik, a fegyelmi bizottság elnöke új fegyelmi tanácsot jelöl ki. Ez a szabály mind a regionális, mind az országos fegyelmi tanács határozatképtelensége esetén irányadó.

A 116. §-hoz

A fegyelmi biztos a területi kamara, az országos fegyelmi főbiztos a Magyar Ügyvédi Kamara választott tisztségviselőjeként jár el. A törvény mind szervezeti, mind eljárásjogi szempontból megerősíti a korábban is „kamarai ügyészi” pozíciót, annak érdekében, hogy a fegyelmi eljárás során a szakmaiság és függetlenség szempontjainak elsődlegessége mellett a fegyelmi felelősség megállapításának valódi igénye juthasson érvényre. Tekintettel arra, hogy a korábbi szabályozás szerinti fegyelmi megbízott, illetve fegyelmi főmegbízott sem egy személyben látta el a rá ruházott feladatokat, a törvény is megteremti annak alapját, hogy a hatékony működéshez szükséges számú tisztségviselő megválasztására legyen mód.

A 117-118. §-hoz

A törvény garanciális jelleggel rendezi, hogy a fegyelmi tanács tagja, a fegyelmi biztos és az országos fegyelmi főbiztos eljárásának milyen kizáró okai vannak, ezáltal biztosítja a pártatlanság és a tárgyilagos elbírálás követelményének érvényesülését. Így nem járhat el, aki ellen fegyelmi vagy közvádra üldözendő bűncselekmény miatt büntetőeljárás van folyamatban, ennek jogerős befejezéséig, aki a bejelentő vagy az eljárás alá vont személy Polgári Törvénykönyv szerinti hozzátartozója, akinek a tanúkénti meghallgatása az eljárásban szükségessé válhat, - az egyes, választáson alapuló tisztségekkel járó funkciók elkülönítése érdekében - aki kamarai elnöki, elnökhelyettesi, elnökségi tagi, főtitkári, titkári tisztséget tölt be, a másodfokú eljárásban az, aki az elsőfokú eljárásban eljárt, továbbá az, akitől az ügy elfogulatlan elbírálása egyéb okból nem várható.

Annak érdekében, hogy a rezsiközösség, az ügyvédi társulás és az ügyvédi tevékenység gyakorlói közötti egyéb együttműködés az elfogultság körében értékelést nyerhessen, a Magyar Ügyvédi Kamara fegyelmi szabályzata meghatározhatja azokat az eseteket, amikor az elfogultságot vélelmezni kell. E körben értékelhető az az eset is, ha kamarai jogtanácsos ellen folyó fegyelmi eljárásban a fegyelmi biztosként vagy a fegyelmi tanács tagjaként olyan kamarai jogtanácsos vesz részt, akinek a munkáltatója az eljárás alá vont személy munkáltatójának versenytársa vagy egyébként gazdasági érdekeik révén állhatnak egymással kapcsolatban.

A kizáró ok bejelentése elsősorban az eljáró személy feladata, így a fegyelmi tanácsba jelölt tag, a fegyelmi biztos, illetve az országos fegyelmi főbiztos haladéktalanul köteles bejelenteni, ha vele szemben kizáró ok áll fenn. Abban az esetben, ha az eljáró személy elfogultsága válik kétségessé, az eljárás alá vont személy elfogultsági kifogást terjeszthet elő.

A kizárás tárgyában a fegyelmi bizottság elnöke, a fegyelmi tanács tagjaként eljáró regionális fegyelmi bizottság elnöke kizárása tárgyában az országos fegyelmi bizottság elnöke határoz.

A 119-120. §-hoz

A törvény jelentős változást hoz a fegyelmi hatáskörök gyakorlása tekintetében. Míg korábban a területi kamara elnöke ebben jelentős szerepet játszott, a törvény alapján a jövőben a területi kamara elnökétől független személy, a fegyelmi biztos folytatja le a fegyelmi eljárást megelőző, tényfeltárásra irányuló eljárási szakaszt, az előzetes vizsgálatot. A fegyelmi biztos az előzetes vizsgálatot hivatalból folytatja le. A területi kamara elnökét szignalizációs jogkör illeti meg, azaz a hozzá beérkező bejelentés alapján javaslatot tehet az előzetes vizsgálat elrendelésére, ilyen esetben a fegyelmi biztos az előzetes vizsgálatot köteles elrendelni. Ha a fegyelmi biztoshoz érkezik bejelentés vagy jut hivatalos tudomására olyan magatartás vagy mulasztás, amely előzetes vizsgálat lefolytatására adhat alapot, mérlegelési jogkörében dönt az előzetes vizsgálat elrendeléséről. Az előzetes vizsgálat elrendeléséről a fegyelmi biztos határozattal dönt.

Azokban az esetekben azonban, amikor a fegyelmi biztos szerint az előzetes vizsgálat elrendelésének nincs helye, alakszerű határozat hozatalára sincs szükség. Így ha a fegyelmi biztos tudomására jutott adatok alapján a fegyelmi vétség elkövetésének a gyanúja nem állapítható meg, a tudomására jutott magatartásnak vagy mulasztásnak - az e törvény szerinti - fegyelmi eljárásban történő jogerős elbírálása már megtörtént, vagy a kamarai jogtanácsos és a jogi előadó két irányú fegyelmi felelősségére tekintettel, ha a külön törvényben szabályozott fegyelmi eljárás folyamatban van, végül, ha a fegyelmi felelősségre vonhatóság megszűnt, a fegyelmi biztos az előzetes vizsgálatot nem rendeli el. Ilyen esetben a fegyelmi biztos tájékoztatja erről a területi kamara elnökét. Ha a tudomásszerzésre ugyanis bejelentés alapján került sor, akkor a területi kamara elnökének a feladata a bejelentő tájékoztatása arról, hogy az előzetes vizsgálat elrendelésére nem került sor. Erre a törvény a bejelentés érkezésétől számított hatvan napos határidőt szab. Végső soron az országos fegyelmi főbiztos utasítása alapján van mód az előzetes vizsgálat elrendelésére, ha adott esetben ismételt bejelentés történik.

A 121-122. §-hoz

Az előzetes vizsgálat elrendelésének akkor van helye, ha az előzetes vizsgálat szükségességének feltételei fennállnak, azaz a törvény 119. § (2) bekezdésében foglalt eseteken túlmutató tényállás esetén. A fegyelmi biztos az előzetes vizsgálat elrendeléséről azzal egyidejűleg, a határozat megküldésével tájékoztatja az eljárás alá vont személyt, és közli vele az eljárás okát. Az előzetes vizsgálat elrendeléséről a fegyelmi biztos értesíti a területi kamara elnökét, aki tájékoztatja a bejelentőt az előzetes vizsgálat kimeneteléről.

Az előzetes vizsgálat során a fegyelmi biztos feladata a tényállás megállapításához szükséges körülmények tisztázása. Ennek érdekében nyilatkoztatnia kell az eljárás alá vont személyt, meghallgathatja a tanúkat, szakértő közreműködését veheti igénybe, az ügy iratait az ügyvédi tevékenységet gyakorló személytől bekérheti, és egyéb bizonyítást végezhet. Az eljárási cselekményről jegyzőkönyvet kell készíteni.

A fegyelmi biztos vizsgálatának nem akadálya, ha az eljárás alá vont személy a meghallgatáson nem jelent meg vagy nem nyilatkozik. Erről az eljárás alá vont személyt tájékoztatni kell.

A törvény nem változtat az előzetes vizsgálatra rendelkezésre álló időkereten, így azt az elrendelésétől számított három hónap alatt be kell fejezni. E határidő indokolt esetben egy alkalommal meghosszabbítható. A határozatot az eljárás alá vont személy és a képviselője részére kell kézbesíteni, annak jogszerűségét vitatni a fegyelmi eljárásban hozott határozat elleni jogorvoslatban lehet.

A 123. §-hoz

Az előzetes vizsgálat lezárásával és a fegyelmi eljárás kezdeményezésével kapcsolatos jogkörök korábban a területi kamara elnökét illették meg, azonban a kamara elnökének szerepét illetően a törvény jelentős szemléletváltást képvisel.

Így a fegyelmi biztos szűk körben fegyelmi jogkört gyakorol, hiszen az előzetes vizsgálat eredményétől függően, kisebb súlyú fegyelmi vétség esetén az előzetes vizsgálat megszüntetése mellett írásban figyelmeztetést alkalmazhat. Az írásbeli figyelmeztetés ugyanakkor nem minősül fegyelmi büntetésnek. A törvény ezáltal lehetőséget biztosít arra, hogy ha a fegyelmi biztos a fegyelmi vétség elkövetéséről az előzetes vizsgálat eredménye alapján meggyőződött, azonban a fegyelmi vétség - a mérlegelési szempontokra tekintettel - enyhe súlyú, a fegyelmi eljárás kezdeményezése nélkül alkalmazhat a fegyelmi vétség súlyához igazodó jogkövetkezményt.

Mindazon esetekben, ha ennek nincs helye, de a fegyelmi vétség alapos gyanúja fennáll, a fegyelmi biztos határozattal fegyelmi eljárást kezdeményez, alapos gyanú hiányában pedig megszünteti az előzetes vizsgálatot. Az előzetes vizsgálat a törvény 123. § (1) bekezdés c) pontja szerinti megszüntetésének akkor van helye, ha a fegyelmi vétség elkövetésének gyanúja nem állapítható meg, az előzetes vizsgálat alapjául szolgáló magatartásnak vagy mulasztásnak - az e törvény szerinti - fegyelmi eljárásban történő jogerős elbírálása már megtörtént, vagy a kamarai jogtanácsos és jogi előadó két irányú fegyelmi felelősségére tekintettel, ha a külön törvényben szabályozott fegyelmi eljárás azonnali hatályú felmondás nélkül, jogerősen befejeződött, végül, ha az eljárás alá vont személy fegyelmi felelősségre vonhatósága megszűnt. Ezek a megszüntetési okok összhangban állnak azokkal az esetekkel, amelyekben a fegyelmi biztos az előzetes vizsgálatot mellőzheti.

Az előzetes vizsgálatra nyitva álló határidőn belül intézkedni kell a határozatnak az eljárás alá vont személy, valamint a képviselője részére történő kézbesítése - postára adása - iránt.

Ha a fegyelmi biztos az előzetes vizsgálat megszüntetése mellett írásban figyelmeztetést alkalmazott, a határozat kézhezvételétől számított tizenöt napon belül az eljárás alá vont személy a fegyelmi biztosnál a fegyelmi eljárás lefolytatását kezdeményezheti. Ilyen esetben a fegyelmi eljárás kezdeményezésével egyidejűleg a határozat hatályát veszti. Önálló jogorvoslatnak az eljárást - írásbeli figyelmeztetés alkalmazása nélkül - megszüntető, valamint a fegyelmi eljárást kezdeményező határozat ellen nincs helye.

A 124. §-hoz

A fegyelmi biztos az előzetes vizsgálat eredményéről a határozat kiadmányának megküldésével értesíti a területi kamara elnökét. A törvény új jogintézményként vezeti be ugyanis a területi kamara elnökének és a Magyar Ügyvédi Kamara elnökének az eljárás egyes szakaszaiban érdemi beavatkozást jelentő pozitív utasítás-adási jogát, amely a fegyelmi eljárások lefolytatásával kapcsolatos felelősség kérdését hivatott új megközelítésbe helyezni. A területi kamara elnöke ezáltal az értesítés kézhezvételétől számított harminc napon belül a fegyelmi biztost a fegyelmi eljárás kezdeményezésére utasíthatja, melynek elmaradása esetén annak okáról szükség szerint a közvélemény felé számot kell adni.

Ha a területi kamara elnöke a fegyelmi biztost a fegyelmi eljárás kezdeményezésére utasítja, a fegyelmi biztos az eljárás megszüntetése tárgyában hozott határozatát visszavonja, és fegyelmi eljárást kezdeményez.

Ha a területi kamara elnöke a rá irányadó határidő alatt az utasítás-adási jogával nem élt, a fegyelmi biztos az előzetes vizsgálat eredményéről a határozat kivonatának megküldésével értesíti a bejelentőt. A határozat kivonata nem tartalmazhat ügyvédi titkot, illetve olyan adatot, amelynek megismerésére a bejelentő nem jogosult.

Végső soron az országos fegyelmi főbiztos utasítása alapján van mód az előzetes vizsgálat elrendelésére, ha adott esetben ismételt bejelentés történik.

A 125. §-hoz

A törvény rögzíti a fegyelmi biztosra eljárására vonatkozó határidőket, e körben előírja, hogy a fegyelmi biztos a fegyelmi eljárás kezdeményezéséről szóló határozatát és az ügy iratait nyolc napon belül megküldi a regionális fegyelmi bizottság elnöke részére.

A regionális fegyelmi bizottság elnöke az iratok érkezésétől számított nyolc napon belül kijelöli az eljáró elsőfokú fegyelmi tanácsot és annak elnökét, és a határozatot az ügy irataival együtt továbbítja a regionális fegyelmi tanács elnöke részére.

A 126. §-hoz

A fegyelmi eljárás a fegyelmi eljárás kezdeményezéséről szóló jogerős határozatnak és az ügy iratainak a fegyelmi tanács elnökéhez történő érkezése napján kezdődik. Az elsőfokú eljárás határideje - főszabály szerint - százhúsz nap, amelybe nem számít be a fegyelmi tanács elnökének intézkedésére nyitva álló tizenöt napos határidő, illetve az ügy tárgyaláson kívüli elbírálásának időtartama, valamint az előzetes vizsgálat kiegészítésének ideje, valamint az eljárás felfüggesztésének időtartama. A fegyelmi tanács elnöke a fegyelmi eljárás kezdetétől számított tizenöt napon belül ugyanis - az eljárás alá vont személy és a bejelentő egyidejű értesítése mellett - a vizsgálat kiegészítését rendelheti el, és az iratokat visszaküldi a fegyelmi biztosnak, az ügy tárgyaláson kívüli elbírálását kezdeményezheti, vagy kitűzi a tárgyalást.

Ha az elsőfokú fegyelmi tanács elnöke az előzetes vizsgálat kiegészítését rendeli el, az eljárás elhúzódásának megakadályozása érdekében a törvény előírja, hogy a fegyelmi biztos soron kívül jár el, és a vizsgálat eredményéről haladéktalanul tájékoztatja a fegyelmi tanács elnökét.

Annak érdekében, hogy az eljárási határidők betartása valós követelményként érvényesüljön, a törvény a százhúsz napos határidő kétszeresének túllépése esetére jogkövetkezményként állapítja meg, hogy ilyen esetben a fegyelmi tanács a fegyelmi vétség elkövetésén túl kizárólag írásbeli megrovás fegyelmi büntetést alkalmazhat, egyidejűleg ugyanazon fegyelmi vétség vonatkozásában kizárja új fegyelmi eljárás kezdeményezését. Ezen jogkövetkezmény alkalmazásának a pénzmosás és a terrorizmus finanszírozásának megelőzéséről és megakadályozásáról szóló rendelkezésekben foglalt kötelezettségeknek való maradéktalan megfelelése érdekében a 188. § (3) alapján megindított előzetes vizsgálat eredményeként elrendelt fegyelmi eljárásban nincs helye.

A 127. §-hoz

Egyszerű megítélésű ügyben a fegyelmi tanács a határozatát tárgyalás tartása nélkül hozza meg.

A törvény értelmében a jövőben az Ügyvédi tv. rendelkezéseitől eltérően a tárgyaláson kívül hozott határozatokban nem fegyelmi intézkedések alkalmazására, hanem a korábban ismertetett fegyelmi büntetések kiszabására van mód. Ennek keretet az szab, hogy kizárás fegyelmi büntetés tárgyaláson kívül nem alkalmazható. A tárgyaláson kívül hozott határozat ellen nincs helye fellebbezésnek, de az eljárás alá vont személy a határozat kézbesítésétől számított tizenöt napon belül tárgyalás tartását kérheti.

Ha az eljárás alá vont személy tárgyalás tartását kéri, a tárgyaláson kívül hozott határozat hatályát veszti, és az elsőfokú fegyelmi tanács elnöke tárgyalást tűz ki, ha pedig tárgyalás tartását nem kéri, a tárgyaláson kívül hozott határozat a fellebbezésre nyitva álló határidő elteltével jogerőre emelkedik.

A 128-129. §-hoz

A tárgyalásra vonatkozó rendelkezések azzal összefüggésben változnak, hogy a területi kamara elnökének az eljárásban való részvételi joga korlátozottabbá válik. Az eljárási részletszabályok érdemben nem változnak. A tárgyalásra az eljárás alá vont személyt, a képviselőjét és a fegyelmi biztost meg kell idézni Ha az eljárás alá vont személy szabályszerű idézés ellenére nem jelent meg a tárgyaláson, azt a távollétében is meg lehet tartani. Erről az ügyvédi tevékenységet gyakorló személyt az idézésben tájékoztatni kell.

Az eljárás alá vont személy, a képviselője és a fegyelmi biztos az eljárás bármely szakában az eljárásra, valamint a bizonyítékokra nyilatkozatot tehet, az iratokba betekinthet, a tanúhoz, a szakértőhöz kérdést intézhet, és további bizonyítási indítványt terjeszthet elő.

A tárgyalás nem nyilvános, mivel a fegyelmi eljárás során az ügyvédi titok, valamint személyes adatok védelme iránti igény általánosnak tekinthető.

A zárt tárgyalás főszabálya alól kivételt teremt azon fegyelmi vétségek tárgyában folytatott eljárások tekintetében, amelyek az ügyvédi hivatás tekintélyét súlyosan veszélyeztető, ügyvédi tevékenységen kívüli szándékos vagy gondatlan magatartás miatt kerülnek lefolytatásra. Biztosítva ezáltal a nyilvánosság elvének érvényesülését azokban az ügyekben, ahol tipikusan nem ügyvédi titkot érintő tényállás képezi a felelősségre vonás alapját. Ilyen esetben - a zárt tárgyalás elvi indokaira is tekintettel - a nyilvános tárgyalásról a fegyelmi tanács az eljárásban részt vevő személyek személyiségi jogai vagy az ügyvédi titok védelme érdekében kérelemre vagy hivatalból a nyilvánosságot kizárhatja.

A tárgyalásról jegyzőkönyvet kell készíteni, melyet a fegyelmi tanács elnöke és a jegyzőkönyvvezető ír alá. A jegyzőkönyvvezető kizárására a fegyelmi tanács tagjának kizárására vonatkozó szabályokat kell alkalmazni.

A 130. §-hoz

Az Ügyvédi tv. az ügyvédi tevékenység közbenső határozattal és érdemi határozattal történő felfüggesztésének esetköreit különbözteti meg egymástól.

Az ügyvédi tevékenység felfüggesztésének első esetköre - közbenső határozattal történő felfüggesztés - az, amikor a felfüggesztésre előzetesen, a marasztaló fegyelmi határozat meghozatala nélkül kerül sor. Ezen esetkör további két esetre bontható, attól függően, hogy a felfüggesztés elrendelése mérlegelést alapján történik-e, vagy sem. A törvény azt az esetet, amikor a felfüggesztés elrendelése nem enged mérlegelést, a fegyelmi felelősségtől függetleníti, és kamarai hatósági ügyként a törvény 180. §-ában szabályozza. A törvény a fegyelmi felelősséggel összefüggésben a jövőben az ügyvédi tevékenységnek mérlegelési jogkörben történő felfüggesztésére biztosít lehetőséget. Ennek megfelelően közbenső határozattal az elsőfokú fegyelmi tanács akkor függesztheti fel az ügyvédi tevékenység gyakorlását, ha az ügyvédi tevékenységet gyakorló személy szándékos bűncselekmény elkövetésének megalapozott gyanúja miatt büntetőeljárás - ide nem értve a magánvádas vagy pótmagánvádló vádindítványa alapján indult büntető eljárást - hatálya alatt áll, vagy az ügyvédi tevékenység folytatása az ügyfelek jogai, jogos érdekei vagy az ügyvédségbe vetett közbizalom olyan mértékű sérelmével vagy veszélyeztetésével járna, amely meghaladja az ügyvédi tevékenység gyakorlása felfüggesztéséből fakadó egyéni érdeksérelmet.

Ez utóbbi körben kerülhet értékelésre például az olyan magatartás, amely formálisan ugyan jogszerű, de eredményében a közérdeket sérti, ilyen módon az ügyvédségbe vetett közbizalmat veszélyezteti. Így például ha az ügyvéd, ügyvédi iroda nagy számban lát el jogi képviseletet olyan ügyletekkel összefüggésben, amelyek következménye az, hogy az ügylet lebonyolítását követően az érintett cég rövid időn belül ismeretlen székhelyű cégnek minősül, vagyis elérhetetlenné válik, illetve a cég rövid időn belül felszámolási, kényszertörlési eljárás alá kerül, e magatartás visszaszorítására, szankcionálására a jövőben - a fegyelmi eljárás keretei között is - kiemelt figyelmet kell fordítani.

A törvény biztosítja a jogorvoslat lehetőségét az eljárás alá volt személynek az elsőfokú fegyelmi tanács felfüggesztést kimondó határozatával szemben, aki a határozat kézbesítésétől számított 15 napon belül fellebbezhet a másodfokú fegyelmi tanácshoz. Tekintettel arra, hogy a felfüggesztés indokoltsága az elsőfokú fegyelmi tanács mérlegelési jogkörének függvénye, a másodfokú fegyelmi tanács számára valódi felülbírálati jog biztosított. A fellebbezésnek nincs halasztó hatálya, hiszen a jogalkotói cél abban esetben tud maradéktalanul érvényesülni, ha az minél előbb megvalósul, továbbá e jogorvoslati jog visszaélésszerű alkalmazásának is elejét veszi. A halasztó hatály kizárása mellett a törvény előírja, hogy a fellebbezésről a másodfokú fegyelmi tanács soron kívül határoz.

A felfüggesztés időtartama hat hónap, amely egy alkalommal, legfeljebb hat hónappal meghosszabbítható. E határidő alkalmas arra, hogy a felfüggesztés visszaélésszerű alkalmazását gátolja, valamint ösztönzi a fegyelmi tanácsot is az eljárás észszerű időn belüli befejezésére, közvetve pedig magát az eljárás alá vontat érdemi védekezésének előterjesztésére.

Az ügyvédi tevékenység felfüggesztésének második esetkörét, azaz az érdemi határozattal történő felfüggesztést a (2) bekezdés szabályozza. Eszerint, ha az elsőfokú fegyelmi tanács kizárást alkalmazott, és annak végrehajtását nem függesztette fel, a határozatban az ügyvédi tevékenységet a fegyelmi eljárás jogerős befejezéséig fel kell függeszteni. E rendelkezés ellen külön fellebbezésnek van helye, amelynek nincs halasztó hatálya. A legsúlyosabb fegyelmi büntetés alkalmazása esetén indokolt ugyanis annak biztosítása, hogy a jogi segítséget igénylőktől az ügyvédi tevékenységet gyakorló abban az esetben is el legyen zárva, ha a kizárást kimondó határozat még nem jogerős. Ezen kivételes esetben a jogalkotó a másodfokú elbírálásig biztosítja tehát azt, hogy a fegyelmi büntetéssel sújtott ügyvédi tevékenységet gyakorlónak ne legyen módja hivatásának gyakorlására.

A felfüggesztés tartama alatt az eljárás alá vont személlyel szemben folytatott eljárásbeli jogok és kötelezettségek kivételével az ügyvédi kamarai tagságból, illetve az ügyvédi kamarai nyilvántartásba vételből fakadó jogok és kötelezettségek szünetelnek. Ez azonban nem jelenti azt, hogy az ügyfél védelme, ügyeinek folyamatos ellátása ne lenne biztosított, hiszen a törvény 17. §-a értelmében ügyvédi irodai tagsággal nem rendelkező ügyvéd, az európai közösségi jogász, valamint az egyszemélyes ügyvédi iroda - azaz ahol a helyettesítés nem megoldható -, az ügyvédi tevékenység gyakorlásában való akadályoztatása esetére helyettes ügyvédet bíz meg.

A törvény az Ügyvédi tv. rendelkezéseivel megegyezően kimondja továbbá, hogy a felfüggesztésre egyebekben a szüneteltetés szabályait kell alkalmazni.

A 131. §-hoz

A törvény lényegében a korábbi szabályozással egyezően rendezi az elsőfokú határozat meghozatalának szabályait. Így továbbra is irányadó az, hogy a tanácskozás és a szavazás zárt ülésen történik, és határozatait a fegyelmi tanács szótöbbséggel hozza.

A fegyelmi tanács a határozatában érdemben kétféleképpen dönthet: az eljárás alá vont személy felelősségét megállapítja, és büntetést alkalmaz, vagy az eljárást megszünteti, mindkét esetben dönt továbbá az eljárási költség viseléséről. A határozatot a fegyelmi tanács elnöke és tagjai írják alá.

A határozatot és indokait szóban ki kell hirdetni, és harminc napon belül intézkedni kell az eljárás alá vont személy, a képviselője, valamint a fegyelmi biztos részére történő kézbesítés iránt. A fegyelmi tanács elnöke a határozat kiadmányának megküldésével értesíti a területi kamara elnökét. A fegyelmi tanács elnöke a fegyelmi eljárás eredményéről a jogerős határozat kivonatának megküldésével értesíti a bejelentőt. A határozat kivonata nem tartalmazhat ügyvédi titkot, illetve olyan adatot, amelynek megismerésére a bejelentő nem jogosult.

A határozatok anonimizálásának és nyilvánosságra hozatalának követelményét a bírósági határozatok nyilvánosságának mintájára írja elő. Így a jogerős érdemi határozatot a Magyar Ügyvédi Kamara honlapján bárki által hozzáférhető módon, digitális formában elérhetővé kell tenni, elősegítve egyrészt az egységes jogalkalmazási gyakorlat kialakítását, másrészt a fegyelmi felelősségre vonás visszatartó erejének hatékonyabb érvényesülését. A közzétett határozatban szereplő személyek azonosítását lehetővé tevő adatokat olyan módon kell törölni, hogy az ne akadályozza a megállapított tényállás megismerését.

A 132-134. §-hoz

Hiánypótló jelleggel a törvény rendezi a határozatok módosításának, visszavonásának, kijavításának és kiegészítésének szabályait, illetve a lehetséges jogorvoslatok körét.

A határozat módosításának és visszavonásának szabályai között a törvény figyelemmel van arra, hogy a határozatok saját hatáskörben történő felülvizsgálata nem célszerű azokban az esetekben, amikor az eljárás a határozat alapján egy következő szakaszba lépett, így az előzetes vizsgálatot elrendelő vagy a fegyelmi eljárást kezdeményező határozat esetén. Más esetben, ha a fegyelmi biztos, az országos fegyelmi főbiztos vagy a fegyelmi tanács megállapítja, hogy a bíróság, a fegyelmi biztos határozata esetében az országos fegyelmi főbiztos, vagy az elsőfokú fegyelmi határozata esetében a másodfokú fegyelmi tanács által el nem bírált fegyelmi eljárás keretében hozott határozata jogszabályt, vagy kamarai szabályzatot sért, a határozatát módosítja vagy visszavonja. A határozatot annak kell kézbesíteni, akinek a módosított vagy visszavont határozatot kézbesítették.

A határozat módosítására vagy visszavonására - ha törvény eltérően nem rendelkezik - a fegyelmi biztos, az országos fegyelmi főbiztos vagy a fegyelmi tanács csak egy alkalommal, a határozat jogerőre emelkedésétől számított egy éven belül jogosult. Ha a határozat bírósági felülvizsgálata van folyamatban, a fegyelmi biztos, az országos fegyelmi főbiztos vagy a fegyelmi tanács a védirat előterjesztéséig módosíthatja vagy vonhatja vissza határozatát.

A fegyelmi biztos, az országos fegyelmi főbiztos vagy a fegyelmi tanács a fegyelmi eljárás keretében hozott határozatát név-, szám- vagy számítási hiba és más hasonló elírás esetén kijavítja.

A fegyelmi biztos, az országos fegyelmi főbiztos vagy a fegyelmi tanács a fegyelmi eljárás keretében hozott határozatát kiegészítheti, ha az ügy érdeméhez tartozó kérdésben nem határozott. A kiegészítés a határozat egyéb részeit nem érintheti. A határozat kiegészítését legkésőbb a határozat kézbesítésétől számított tizenöt napon belül kérhetik azok, akiknek az kézbesítésre került.

A fegyelmi biztos, az országos fegyelmi főbiztos vagy a fegyelmi tanács a kijavításról és a kiegészítésről hivatalból vagy kérelemre - a szükséghez képest az érintettek meghallgatása után - hoz határozatot. A határozatot annak kell kézbesíteni, akinek a kijavított vagy kiegészített határozatot kézbesítették.

A kijavítás ellen jogorvoslatnak nincs helye. A határozat módosítása és kiegészítése ellen olyan jogorvoslatnak van helye, mint amilyennek az eredeti határozat ellen volt.

A 135. §-hoz

Az elsőfokú fegyelmi tanács határozata ellen az eljárás alá vont személy és a fegyelmi biztos a másodfokú fegyelmi tanácshoz fellebbezhet. A törvény által bevezetett pozitív utasítás-adási jog egyik részjogosítványaként a területi kamara elnöke a fegyelmi biztost a fellebbezés előterjesztésére utasíthatja.

A fellebbezést az elsőfokú határozat kézbesítésétől számított tizenöt napon belül az elsőfokú fegyelmi tanácsnál kell benyújtani, és elő kell terjeszteni a fellebbezés indokait is. Tekintettel arra, hogy a fellebbezési jog jogosultja jogi szakismerettel rendelkező személy, a fellebbezésben akkor lehet új tényre vagy bizonyítékra hivatkozni, ha a fellebbező az elsőfokú eljárásban arra önhibáján kívül nem hivatkozott.

A fellebbezés a határozat végrehajtására halasztó hatályú, kivéve a törvény által nevesített, a 130. § és (2) (4) bekezdései szerinti, az ügyvédi tevékenység felfüggesztését kimondó határozattal szembeni fellebbezés eseteit. Az elsőfokú fegyelmi tanács a fellebbezési határidő lejárta után a fellebbezést és az ügy iratait nyolc napon belül megküldi az országos fegyelmi bizottság elnöke részére.

A 136. §-hoz

Az országos fegyelmi bizottság elnöke kijelöli a másodfokon eljáró fegyelmi tanácsot és annak elnökét, és a fellebbezést az ügy irataival együtt továbbítja a másodfokú fegyelmi tanács elnöke részére.

A 137. §-hoz

A másodfokú eljárásra az elsőfokú eljárás szabályai irányadók a fellebbezési jog tartalmi korlátaira, a bizonyítás terjedelmére és a kötelező tárgyalás tartására vonatkozó kivételekkel, amelyeket a törvény tételesen rögzít. Így a másodfokú fegyelmi tanács - alaki okból - a fellebbezést elutasítja, ha az nem a jogosulttól származik, nem határidőben nyújtották be vagy nem tartalmaz indokolást. Utóbbi feltétellel az eljárás elhúzódásának kívánja a törvény elejét venni, hogy - az egyébként jogi szakismerettel rendelkező - fellebbező az indokolás későbbi benyújtására ne hivatkozhasson.

A fellebbezési jog tartalmi korlátaival összhangban a törvény kimondja, hogy másodfokú fegyelmi eljárásban akkor lehet új tényre vagy bizonyítékra hivatkozni, ha a fellebbező az elsőfokú eljárásban és a fellebbezésben arra önhibáján kívül nem hivatkozott.

A fellebbezés elutasítását kivéve a másodfokú fegyelmi tanács a fellebbezést tárgyaláson bírálja el. A fellebbezési tárgyalást a másodfokú fegyelmi tanács elnöke tűzi ki. A tárgyaláson ismertetni kell az elsőfokú eljárás iratait és a fellebbezésben foglaltakat. A tárgyaláson az eljárás alá vont személy, a képviselője és az országos fegyelmi főbiztos felszólalhat. Ha a bizonyítás kiegészítése szükséges, azt a másodfokú fegyelmi tanács az elsőfokú fegyelmi tanács útján is foganatosíthatja.

A 138. §-hoz

A korábbi szabályozással összhangban a törvény pontosan körülhatárolt esetben teszi lehetővé az elsőfokú határozat hatályon kívül helyezését és az elsőfokú fegyelmi tanács új eljárásra utasítását, így akkor, ha a határozat megalapozatlan vagy az ügy érdemére kiható eljárási szabálysértés mellett hozták meg, és a másodfokú eljárásban megalapozatlanság, illetve az eljárás szabálytalansága nem küszöbölhető ki.

Reformatórius jogkörében a másodfokú fegyelmi tanács az elsőfokú határozatot megváltoztatja, ha az elsőfokú fegyelmi tanács határozata megalapozatlan vagy az ügy érdemére kiható eljárási szabálysértés mellett hozták meg, és a másodfokú eljárásban a megalapozatlanság, illetve az eljárás szabálytalansága kiküszöbölhető.

Ha a határozat hatályon kívül helyezésének vagy megváltoztatásának a fentiek alapján nincs helye, a másodfokú fegyelmi tanács az elsőfokú határozatot helybenhagyja.

A keresetlevél benyújtásának a fegyelmi határozat hatályosulására halasztó hatálya van. Kivételesen súlyos esetben - így akkor, ha a határozat végrehajtásának elmaradása az ügyfelek jogai, jogos érdekei vagy az ügyvédségbe vetett közbizalom olyan mértékű sérelmével vagy veszélyeztetésével járna, amely meghaladja a határozat végrehajtásából fakadó egyéni érdeksérelmet - a másodfokú fegyelmi tanács a fegyelmi határozat azonnali végrehajtását rendeli el.

A másodfokú fegyelmi tanács a - fellebbezés keretei között hozott - határozatát és indokait szóban kihirdeti, és az eljárás alá vont személy, a képviselője, valamint az országos fegyelmi főbiztos részére harminc napon belül kézbesíti. A másodfokú fegyelmi tanács elnöke a határozat kiadmányának megküldésével értesíti a területi kamara elnökét, valamint a Magyar Ügyvédi Kamara elnökét. A másodfokú fegyelmi tanács elnöke a fegyelmi eljárás eredményéről a határozat kivonatának megküldésével értesíti a bejelentőt. A határozat kivonata nem tartalmazhat ügyvédi titkot, illetve olyan adatot, amelynek megismerésére a bejelentő nem jogosult.

A 139. §-hoz

A törvény a közigazgatási perrendtartásról szóló 2017. évi I. törvénnyel (a továbbiakban: Kp.) összhangban állapítja meg a jogerős határozattal szemben indítható közigazgatási per szabályait. A Kp. alapján a perre a Fővárosi Törvényszék rendelkezik hatáskörrel és illetékességgel. A perben felperesként az eljárás alá vont személy és az országos fegyelmi főbiztos léphet fel, míg alperesi pozícióban az országos fegyelmi bizottság áll. Az eljárás ezen szakaszában is érvényesül a Magyar Ügyvédi Kamara elnökének pozitív utasítás-adási joga, miután az országos fegyelmi főbiztost a határozat bíróság előtti megtámadására utasíthatja.

A fegyelmi eljárásnak, mint a kamarai autonómia egyik lényeges tartalmi elemének elismeréseként a törvény a felülvizsgálat során eljáró bíróság számára csak kasszációs jogkört biztosít. Ennek következtében a bíróság határozatában a jogsértő, illetve az ügy érdemére kiható eljárási jogszabálysértéssel meghozott fegyelmi határozat megsemmisítése mellett az elsőfokú fegyelmi tanácsot új eljárásra vagy az eljárás megszüntetésére utasítja, de dönthet úgy is, hogy az elsőfokú fegyelmi határozatot hatályában fenntartja.

A fegyelmi eljárás jogerős befejezéséről a bíróság a határozat kivonatának megküldésével értesíti a bejelentőt. A határozat kivonata nem tartalmazhat ügyvédi titkot, illetve olyan adatot, amelynek megismerésére a bejelentő nem jogosult.

A 140. §-hoz

Az eljárás alá vont személy elleni büntetőeljárás jogerős befejezéséig a fegyelmi eljárást fel lehet függeszteni, nem lenne indokolt ennek lefolytatása ugyanis addig, amíg a büntetőeljárás nem zárul le.

Pontosabban fogalmaz a törvény a büntetőeljárásról való tudomásszerzés feltételeit illetően. Így a büntetőeljárást folytató bíróságnak, ügyészségnek vagy nyomozó hatóságnak az ügyvédi tevékenységet gyakorló személy elleni büntetőeljárásról, a vádemelésről és a büntetőeljárás befejezéséről kell tájékoztatnia a területi kamara elnökét.

Ha a fegyelmi eljárás lefolytatása olyan előzetes kérdés elbírálásától függ, amelynek tárgyában az eljárás más hatóság hatáskörébe tartozik, a fegyelmi eljárást az eljáró fegyelmi tanács mérlegelési jogkörében függesztheti fel.

Az eljárás felfüggesztésének van helye továbbá abban az esetben is, ha a 113. § (4) bekezdése alapján fegyelmi eljárás alá vont kamarai jogtanácsos, illetve a jogi előadó jogviszonyának a 113. § (4) bekezdése szerint megszüntetése jogellenességének megállapítása miatt bírósághoz fordul.

A 141. §-hoz

A perújítás lehetőségét a fegyelmi eljárásban az új eljárás kezdeményezésének a jogintézménye biztosítja. Így a fegyelmi biztos vagy az ügyvédi tevékenységet gyakorló személy, az ügyvédi tevékenységet gyakorló személy halála esetén a Polgári Törvénykönyv szerinti hozzátartozója új eljárást kezdeményezhet, ha olyan tényre vagy bizonyítékra, illetve olyan jogerős hatósági határozatra hivatkozik, amelyet a fegyelmi tanács nem bírált el. Az új eljárás lefolytatásának feltétele, hogy a hivatkozott körülmény elbírálása esetén a fegyelmi határozatra lényeges kihatással lett volna, vagy az alapügyben a fegyelmi tanács tagja a kötelességét a Büntető Törvénykönyvbe ütköző módon megszegte.

Miután a fegyelmi vétség személyhez kötött, az új eljárás kezdeményezésére a törvény időbeli korlátot szab, így annak az ügyvédi tevékenységet gyakorló személy terhére csak az ügyvédi tevékenységet gyakorló személy életében, az elévülési időn belül van helye.

Új eljárás elrendeléséről az elsőfokú fegyelmi tanács - szükség szerint a kérelmező és az ügyvédi tevékenységet gyakorló személy meghallgatását követően - tárgyaláson kívül határoz. Az elutasító határozat ellen a kézbesítésétől számított tizenöt napon belül az új eljárást kezdeményező fellebbezhet a másodfokú fegyelmi tanácshoz, amely - szükség szerint a kérelmező és az ügyvédi tevékenységet gyakorló személy meghallgatását követően - tárgyaláson kívül határoz.

A 142. §-hoz

A törvény a fegyelmi eljárás során felmerült költségek előlegezésének és viselésének szabályait is rendezi.

A költségek előlegezése tekintetében a törvény eltér az Ügyvédi tv. rendelkezéseitől, amikor kimondja, hogy az eljárás alá vont személy saját költségét maga előlegezi. Az eljárás alá vont személy saját költségein felül egyéb költségek is felmerülnek, amelyeket az ügyvédi tevékenységet gyakorló személyt a fegyelmi vétség elkövetésének időpontjában nyilvántartó kamara, ennek hiányában a Magyar Ügyvédi Kamara előlegez. Ilyen egyéb költség lehet például a fegyelmi eljárást lebonyolító személyek személyi költségei, vagy akár a tárgyalás során a helyiség használatával összefüggő költségek.

Abban az esetben, ha a fegyelmi eljárás során megállapításra kerül az eljárás alá vont személy felelőssége, a fegyelmi tanács kötelezi az eljárás költségének egészben vagy részben való megtérítésére. A fegyelmi eljárás alá vont személyre terhelhető költség mértékét a Magyar Ügyvédi Kamara szabályzatban állapítja meg.

Ha az előzetes eljárást vagy a fegyelmi eljárást megszüntették, az eljárás alá vont személy a fegyelmi eljárással kapcsolatban felmerült igazolt költségeinek eljárási költségként való megtérítésére a Magyar Ügyvédi Kamara szabályzatában foglaltak szerint tarthat igényt, hiszen eljárási költség viselésére csak a fegyelmi felelősség megállapítása esetén kötelezhető az eljárás alá vont személy. E szabály alóli kivétel, ha az eljárás alá vont személy jogellenes vagy rosszhiszemű eljárással okozott eljárási költséget. A jogellenes vagy rosszhiszemű eljárással okozott eljárási költség ugyanis még abban az esetben is az eljárás alá vont személy miatt merült fel, ha e személlyel szemben a fegyelmi eljárást megszüntették.

A 143. §-hoz

A fegyelmi tanácsnak a törvény lehetőséget biztosít arra, hogy - az írásbeli megrovás kivételével - a fegyelmi büntetés hatálya alatt álló, arra érdemes személyt méltányosságból mentesítse a fegyelmi büntetés további joghatásai alól. Erre a kizárás, a kamarai közügyektől való eltiltás és az ügyvédjelölt foglalkoztatásától való eltiltás fegyelmi büntetés hatálya legalább felének elteltét követően, vagy a pénzbírság legalább felének megfizetését követően kerülhet sor.

Új jogintézményként vezeti be a törvény a pénzbírság tekintetében - egyszeri alkalommal - részletfizetés vagy halasztás engedélyezését.

E határozatok ellen jogorvoslatnak nincs helye.

A pénzmosás és a terrorizmus finanszírozásának megelőzéséről és megakadályozásáról szóló rendelkezésekben foglalt kötelezettségek megsértése esetén alkalmazható jogkövetkezmények tekintetében a törvény nem teszi lehetővé a mentesítés szabályainak alkalmazását.

A 144. §-hoz

Az ügyvédi kamara törvény által alapított köztestület. Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 8/A. § (1) bekezdése szerint a köztestületek jogi személyek. Az ügyvédi kamarát a törvényszék nem veszi nyilvántartásba, de ha jogszabály a jogi személy nyilvántartásba vételéhez jogkövetkezményt fűz, azt az ügyvédi kamarára is alkalmazni kell.

A kamara által ellátható közfeladatokat a (3) bekezdés sorolja fel.

Az ügyvédi kamara országos kamaraként (Magyar Ügyvédi Kamara) és területi kamaraként működik.

A 145. §-hoz

Az ügyvédi tevékenység gyakorlására jogosult csak egy területi kamarának lehet a tagja.

Fontos változás és a jelenleginél rugalmasabb a szabályozás annak következtében, hogy a törvény szerint az ügyvéd már nem csak annak a kamarának a területén tarthat fenn fiókirodát, amelynek a tagja.

A 146. §-hoz

A kamarai tagfelvétel iránti kérelem benyújtásával egyidejűleg a kérelmező nyilatkozik arról, hogy vele szemben összeférhetetlenségi ok nem áll fenn, igazolja az ügyvédi kamarai felvétel egyéb feltételeinek a fennállását, valamint az ügyvédi kamarai nyilvántartásban nyilvántartandó adatait közli a területi kamarával.

A kamara jogosult arra, hogy a kamarai tagfelvételre irányuló hatósági eljárásban a felvételi követelményeket a vonatkozó nyilvántartásokból való adatigénylés útján közvetlenül ellenőrizhesse.

A törvény a 145. § (2) bekezdéséből következő újítás, hogy ha a kérelmező más területi kamara működési területén kíván fiókirodát fenntartani, a területi kamara a fiókiroda címe szerint illetékes területi kamarát szakhatóságként keresi meg abban a kérdésben, hogy a fiókiroda megfelel-e az e törvényben, valamint a kamarai szabályzatban meghatározott feltételeknek.

A 147. §-hoz

Azokban az esetekben, amikor a kérelmező ellen közvádra üldözendő szándékos bűncselekmény elkövetése miatt eljárás indul, a kamara a felvétel iránti eljárást változatlanul felfüggeszti, ez a felfüggesztés addig tart amíg a büntetőeljárás.

A 148-151. §-hoz

A törvény különbséget tesz a kamarai tagság megszűnése és megszüntetése között. A különbségtételt az indokolja, hogy míg megszűnés esetén a területi kamara a kamarai tag tagságának megszűnését hivatalból állapítja meg, egyidejűleg rendelkezik a kamarai tagnak a nyilvántartásból való törléséről, valamint szükség szerint irodagondnok kijelöléséről, úgy a megszüntetésről minden esetben külön határozatot kell hozni, a kamarai tag tagságának megszüntetését a határozat véglegessé válását vagy jogerőre emelkedését követően az ügyvédi kamarai nyilvántartásba haladéktalanul be kell jegyezni.

Megszűnik az ügyvédi kamarai tagság, ha a kamarai tag a kamarai tagságáról lemondott, a kamarai tagot jogerősen kizárták, vagy az ügyvédi tevékenységtől jogerősen eltiltották, a kamarai tag átjegyzés folytán másik területi kamara tagjává vált vagy formaváltás folytán az ügyvédi kamarai nyilvántartásba felvételt nyert, valamint ha a kamarai tag meghalt.

A területi kamarai tagságot meg kell szüntetni, ha a kamarai tag az ügyvédi kamarai tagság felvételi követelményeinek nem felel meg, vagy ha a kamarai tag az ügyvédi kamarai tagdíjfizetési vagy végrehajtható fegyelmi határozatból fakadó fizetési kötelezettségét felszólítás ellenére nem teljesítette. Az utóbbi esetekben a kamarába történő ismételt felvételt a fizetési kötelezettség teljesítéséig, vagy a kamarai tagságot megszüntető határozat véglegessé válásától számított egy évig nem lehet kérni. A területi kamarai tagság megszüntetését eredményezi továbbá, ha a kamarai tag a vele szemben fennálló összeférhetetlenséget felszólítás ellenére nem szüntette meg, cselekvőképességet érintő gondnokság vagy támogatott döntéshozatal hatálya alatt áll, az ügyvédi esküt határidőben nem tette le, vagy adószámát véglegesen törölték. Végezetül a területi kamarai tagság megszüntetését eredményezi az is, ha a kamarai tag a kamarai szabályzatban előírt továbbképzési kötelezettségének nem tesz eleget, ez esetben a korábbi kamarai tag továbbképzési kötelezettsége teljesítéséig nem kérheti ismételt felvételét a kamarába.

Az ügyvédi kamara területi kamarába az 58. § (2) vagy (3) bekezdése alapján felvett ügyvéd kamarai tagságát akkor is megszünteti, ha az ügyvéd a saját EGT-államában az ügyvédi tevékenység folytatására való jogosultsága megszűnt és az ügyvédi kamarai tagság 58. § szerinti feltételei nem állnak fenn.

A területi kamara megszünteti annak az alkalmazott ügyvédnek vagy kamarai jogtanácsosnak a munkaviszonyát is, aki nem létesített a munkaviszonya megszűnésének napjától számított három hónapon belül alkalmazott ügyvéd esetén más ügyvéddel, ügyvédi irodával alkalmazott ügyvédi munkaviszonyt, kamarai jogtanácsos esetén pedig ügyvédi tevékenységre irányuló munkaviszonyt és ügyvédi tevékenységét nem szünetelteti.

A 152-154. §-hoz

A kamarai tisztségviselők választásának és megbízatásuk megszűnésének garanciális rendelkezéseit a törvény az önkormányzati autonómia elvének tiszteletben tartásával határozza meg.

A kamarai integrációból eredő változás, hogy a kamarai tisztségviselők választásán ügyvéd választhat és választható, a Magyar Ügyvédi Kamara választott testületeinek alkalmazott ügyvéd és kamarai jogtanácsos tagjait pedig területi tagozatuk delegálja. Újítás, hogy a területi kamara az ügyvédi nyilvántartásba felvett európai közösségi jogászok részére a közgyűlésen az elnökség választása során szavazati jogot biztosít.

A tisztségviselőket a Magyar Ügyvédi Kamara tisztségviselői, valamint a 153. § (3) bekezdésben foglalt kivétellel négyévente, titkos szavazással, közvetlenül választják. A Magyar Ügyvédi Kamara tisztségviselőit - elnökét, elnökségét, bizottságait és tagjait - annak küldöttgyűlése választja meg.

A jelölésre az Ügyvédi tv.-ban foglalt szabályokkal egyező rendelkezések vonatkoznak.

A tisztségviselők megbízatása megszűnésének esetei bővültek, így a tisztségviselő megbízatása az új tisztségviselők általános választásának a napján, a halála napján, lemondásának az ügyvédi kamara elnökségével való írásbeli közlésének a napján, visszahívásának a napján, kamarai tagságának megszűnése napján, az ügyvédi tevékenység szüneteltetésének kezdőnapján, valamint kamarai közügyektől való eltiltásával szűnik meg.

A tisztségviselő visszahívását változatlanul az őt megválasztó szerv tagjainak egyharmada kezdeményezheti.

A törvény újítása, hogy amennyiben a korábban megválasztott tisztségviselők megbízatása az új tisztségviselők általános választásával szűnik meg, valamint abban az esetben, ha az újonnan megválasztott tisztségviselő megválasztása érvényességével kapcsolatos okból nem tud eleget tenni a megbízatásának, ezen ok bekövetkezésétől az új tisztségviselők megbízatásának a kezdő napjáig, illetve ezen ok megszűnéséig ügyvezetőként gyakorolják hatáskörüket. Ennek során átadás-átvételre a hatáskörükbe tartozó ügyeket előkészítik, hatáskörüket kizárólag az új tisztségviselők megbízatásának az elnyeréséhez szükséges, valamint a jogszabályból vagy kamarai szabályzatból fakadó halaszthatatlan feladataik végrehajtása érdekében gyakorolhatják.

A 155. §-hoz

A Magyar Ügyvédi Kamara köztestület, az ügyvédi tevékenységet gyakorlók országos szervezete, amely országos illetékességgel látja el a (2) bekezdésben meghatározott feladatokat.

Az országos kamarán és a megyénként működő területi kamarákon alapuló jelenlegi kamarai szerkezet hátrányát képezik a fennálló párhuzamosságok, egyes megyékben az alacsony ügyvédi létszám miatt az erőforrások szűkössége és ebből következően a feladatellátás egyenetlen színvonala. Előnye ugyanakkor ennek a struktúrának, hogy biztosítja a problémák helyi szinten történő megoldását, elősegíti az ügyvédek kamarával való személyes kapcsolattartását és így azt, hogy a hátrányosabb helyzetben lévő megyékből ne kezdődjön meg az ügyvédek elvándorlása a regionális központok irányába. A fentiek figyelembevételével a törvény olyan strukturális változásokat vezet be, amelyek anélkül orvosolják a felmerült nehézségeket, hogy csorbítanák a jól működő gyakorlatokat. Mindezekre tekintettel módosul az országos kamara és a területi kamarák közötti feladatmegosztás. Így kizárólag a Magyar Ügyvédi Kamara hatáskörébe fog tartozni az ügyvédi tevékenységgel kapcsolatos kérdésekben való véleménynyilvánítás, az ügyvédi tevékenységre vonatkozó szakmai szabályok megalkotása, az ügyvédi kamarai nyilvántartás vezetése illetve az ehhez kapcsolódó műszaki-informatikai háttér feltételeinek biztosítása, a képzési helyek akkreditációja továbbá a szakmai képzések és továbbképzések tematikájának összeállítása, a fegyelmi bizottságok pedig nem területi, hanem regionális és országos szinten szerveződnek, és ennek megfelelő illetékességi területtel alakulnak meg a fegyelmi tanácsok is. Az ügyvédi kamarai struktúra alapegységei a jelenlegivel megegyezően a területi kamarák maradnak.

A Magyar Ügyvédi Kamara székhelye változatlanul Budapest.

A 156. §-hoz

A Magyar Ügyvédi Kamara szervei: a küldöttgyűlés, az elnökség, az összeférhetetlenségi bizottság, a választási bizottság valamint az országos fegyelmi bizottság.

A kamarai integrációból eredő változás, hogy a kamarai jogtanácsosi, illetve alkalmazott ügyvédi tagozatok delegálással létrehozzák az országos kamarai jogtanácsosi, illetve országos alkalmazott ügyvédi tagozatot. A Magyar Ügyvédi Kamara szervei hatáskörébe tartozó szabályzatnál és nem egyedi döntésnél az országos tagozatok véleményezési joggal rendelkeznek a rájuk vonatkozó szabályok, továbbá egyetértésük szükséges a kizárólag rájuk vonatkozó szabályok tekintetében. Az országos tagozatok tagjai egyúttal a Magyar Ügyvédi Kamara tisztségviselői.

A fenti szerveken kívül a Magyar Ügyvédi Kamara Alapszabályában meghatározott más bizottság is változatlanul választható.

A Magyar Ügyvédi Kamarai szervei ülésének nyilvánosságáról szóló (6) bekezdésben foglalt rendelkezés garanciális jellegű.

Újítás, hogy a kamarai tagdíj területi kamarák és a Magyar Ügyvédi Kamara közötti megosztásának legkisebb és legnagyobb mértékét a törvény szabályozza. A területi kamarák által beszedett kamarai tagdíj Magyar Ügyvédi Kamarát megillető része feladatainak teljesítéséhez szolgál fedezetül.

A 157. §-hoz

A Magyar Ügyvédi Kamara legfőbb döntést hozó testületének elnevezése a korábbi teljes ülésről küldöttgyűlésre változik. A küldöttgyűlés százötven tagból áll, ezek: a területi kamarák elnökei, a területi kamarák által küldött egy-egy tag, valamint a területi kamarák taglétszámának az ügyvédek összlétszámához viszonyított arányában a területi kamarák közgyűlése által választott küldöttek.

A (2) bekezdés a küldöttgyűlés feladatait és hatáskörét sorolja fel, a (3)-(5) bekezdés a küldöttgyűlés összehívásáról, valamint határozatképességéről rendelkezik.

A (6) bekezdés a küldöttgyűlés határozata elleni jogorvoslatra vonatkozó rendelkezést tartalmaz, amelynek értelmében a küldöttgyűlés határozatának a hatályon kívül helyezését a küldöttgyűlés tagja akkor kérheti a bíróságtól, ha az jogszabálysértő, az Alapszabályba vagy a Magyar Ügyvédi Kamara szabályzatába ütközik.

A 158. §-hoz

A küldöttgyűlés legfontosabb feladata, hogy az ügyvédi tevékenységre vonatkozóan szabályzatot ad ki. E szakasz (1) bekezdése felsorolja azokat a kérdéseket, amelyekről a küldöttgyűlésnek kötelező szabályzatot kiadnia.

Újítás, hogy a Magyar Ügyvédi Kamara Alapszabálya, továbbá a fegyelmi eljárás részletes szabályairól, a kamarai tisztségviselők választásáról és visszahívásáról, a letét- és pénzkezelés, valamint a letétnyilvántartás részletes szabályairól, valamint a pénzmosás és a terrorizmus finanszírozása megelőzéséről és megakadályozásáról szóló törvényben és az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedések végrehajtásáról szóló törvényben meghatározott kötelezettségek körébe tartozó feladatok teljesítéséről szóló szabályzatok a Magyar Ügyvédi Kamara kiemelt szabályzatainak minősülnek.

Kötelező jelleggel az Alapszabály bír, amely a Magyar Ügyvédi Kamara tagjaira, így áttételesen a területi kamarába felvett ügyvédi tevékenység gyakorlóira vonatkozik. A Magyar Ügyvédi Kamara szabályzata a területi kamarákra, a területi kamara tagjaira, és a területi kamara által az ügyvédi kamarai nyilvántartásba vett személyekre kötelező.

Az Alapszabály és a Magyar Ügyvédi Kamara szabályzatainak nyilvánosságáról szóló rendelkezés garanciális jellegű. Miután az Alapszabály és a Magyar Ügyvédi Kamara szabályzatai kötelező jellegűek, indokolt azok közzététele, amely azt a célt is szolgálja, hogy ne csak az ügyvédi tevékenységet gyakorlók, hanem az ügyfelek is megismerjék, milyen szabályok alapján járhatnak el az ügyvédi tevékenységet folytatók. Változás, hogy a korábbiakkal ellentétben elegendő a Magyar Ügyvédi Kamara honlapján való közzététel. A küldöttgyűlés által nem egyedi ügyben hozott határozatok nyilvánosságáról szóló rendelkezés garanciális jellegű.

A 159. §-hoz

Az (1) és (2) bekezdés az elnökség összetételére vonatkozó rendelkezéseket tartalmaz. Az elnökség az elnökből, az elnökhelyettesekből, a főtitkárból, illetve titkárból, a területi ügyvédi kamarák elnökeiből, továbbá a küldöttgyűlés által választott elnökségi tagokból áll. A választott ügyvéd tagok száma tíz fő, ha az Alapszabály másként nem állapítja meg. A kamarai integrációból fakadó változás, hogy az elnökség az általános választás kiírásának napján fennálló létszámarányuknak megfelelő számú legalább egy legfeljebb három tagja alkalmazott ügyvéd, valamint legalább egy legfeljebb három tagja kamarai jogtanácsos.

Az elnökség ülésén tanácskozási joggal vesz részt a Magyar Ügyvédi Kamara fegyelmi bizottságának az elnöke, valamint az országos fegyelmi főbiztos.

A törvény felsorolja az elnökség feladatait, amelyeknek egy része az ügyvédi kamara irányításával kapcsolatos feladatokat tartalmazza. A feladatok másik része jogorvoslati feladatokból áll, meghatározott esetekben az elnökség másodfokon bírálja el a hozzá érkezett ügyeket.

A törvény az elnökség határozata elleni jogorvoslatra vonatkozó szabályokat is tartalmazza.

Az elnökség által nem egyedi ügyben hozott határozatok nyilvánosságáról szóló rendelkezés garanciális jellegű.

A 160. §-hoz

A Magyar Ügyvédi Kamara elnökének feladatait sorolja fel. Jelentős változás a Magyar Ügyvédi Kamara elnökének fegyelmi jogköre tekintetében történt. A törvény értelmében az országos fegyelmi bizottság elnökének vagy tagjának fegyelmi ügyében a Magyar Ügyvédi Kamara elnöke által kijelölt regionális fegyelmi bizottságból alakított fegyelmi tanács jár el, a fegyelmi biztost a fegyelmi eljárás kezdeményezésére továbbá fellebbezés előterjesztésére utasíthatja, valamint az országos fegyelmi főbiztost a határozat bíróság előtti megtámadására utasíthatja.

A törvény a Magyar Ügyvédi Kamara elnökének határozata elleni jogorvoslatra vonatkozó rendelkezést is tartalmaz.

A Magyar Ügyvédi Kamara elnöke által nem egyedi ügyben hozott határozatok nyilvánosságáról szóló rendelkezés garanciális jellegű.

A 161. §-hoz

A XXIV. fejezet a területi kamarára vonatkozó rendelkezéseket foglalja össze. A területi kamara továbbra is önálló köztestületként működik, amely képviseleti, ügyintézői szervezettel, önálló költségvetéssel rendelkezik.

Újdonság, hogy az ügyvédi tevékenység gyakorlására jogosultak számára is kötelező lesz a rendszeres szakmai továbbképzés, melynek megszervezése, lebonyolítása, engedélyezése és ellenőrzése a területi kamara feladatkörét képezi. A területi kamarák feladatkörébe tartozik továbbá az ügyvédjelölteken túlmenően a jogi előadók képzésének megszervezése, lebonyolítása, engedélyezése és ellenőrzése. A területi kamarák az ügyvédjelöltek és a jogi előadók képzése és az ügyvédi tevékenység gyakorlására jogosultak továbbképzése kapcsán együttműködhetnek. Ugyancsak a területi kamara feladata a kamarai tisztviselők megválasztásának lebonyolítása, a kamarai tagdíj beszedése, továbbá a jogszabályban és az alapszabályában a hatáskörébe utalt feladatok ellátása. A területi kamarák szabályzatalkotási jogköre - az alapszabály kivételével - megszűnik.

Változatlanul marad fenn az a szabály, hogy a területi kamara működési területe a törvényszék illetékességi területével azonos. A területi kamarákat nem sorolja fel a törvény név szerint, mert a területi kamarák megyénként szerveződnek az előbbi szabályból következően. Kimondja azonban a törvény, hogy a területi kamara elnevezésében utalni kell az illetékességi területére vagy székhelyére.

A 162. §-hoz

A területi kamara szervei: a közgyűlés, illetve a küldöttgyűlés, a területi kamara elnöksége, az összeférhetetlenségi bizottság, a felügyelő bizottság valamint a regionális fegyelmi bizottság.

A kamarai integrációból eredő változás, hogy a (3) bekezdésben foglaltak értelmében a területi kamarák kamarai jogtanácsos, illetve alkalmazott ügyvéd tagjai e törvény erejénél fogva kamarai jogtanácsosi, illetve alkalmazott ügyvédi tagozatot alkotnak. A tagozatok véleményezési joggal rendelkeznek a rájuk vonatkozó, továbbá egyetértésük szükséges a kizárólag rájuk vonatkozó, a területi kamara szerveinek hatáskörébe tartozó nem egyedi döntéseknél.

A fentieken túlmenően az európai közösségi jogászok, az ügyvédjelöltek és a jogi előadók is létrehozhatják saját bizottságaikat, amelyek véleményezési joggal rendelkeznek a rájuk vonatkozó nem egyedi döntések és szabályzatok tekintetében. Ez a rendelkezés azért szükséges, mert az európai közösségi jogászok, az ügyvédjelöltek és a jogi előadók nem kamarai tagok, így képviseletük a kamara egyéb szerveiben nem jelenik meg.

A fenti szerveken kívül a területi kamara alapszabálya más bizottság választását is engedélyezheti.

Újítás továbbá, hogy az ezer főnél nagyobb taglétszámú területi kamara esetében a Magyar Ügyvédi Kamara szabályzata küldöttgyűlés választásáról rendelkezhet, amely a területi kamara választott tisztségviselőiből áll.

A 163. §-hoz

A területi kamarai szervek ülésének nyilvánosságáról szóló rendelkezés garanciális jellegű.

A 164. §-hoz

A közgyűlés a területi kamara tagjaiból áll. A (2) bekezdés a közgyűlés feladatait és hatáskörét rögzíti.

Változás, hogy a területi kamarának megszűnt a szabályzatalkotási joga, továbbá hogy a területi kamara alapszabálya kiemelt szabályzatnak minősül.

Az alapszabály nyilvánosságáról szóló rendelkezés garanciális jellegű. Miután az alapszabály kötelező jellegű, indokolt annak hozzáférhetővé tétele a tagok és mindenki más számára, akinek jogait érinti.

Azon területi kamarák tekintetében, ahol a Magyar Ügyvédi Kamara szabályzata alapján küldöttgyűlés választására kerül sor, a közgyűlés hatásköre a tisztségviselők - az elnök, az elnökség, a bizottságok és tagjai, valamint a küldöttek - megválasztására terjed ki, az e törvényben meghatározott más hatásköreit a küldöttgyűlés gyakorolja.

Ahol a Magyar Ügyvédi Kamara szabályzata alapján küldöttgyűlés választására kerül sor, ott a kamarai jogtanácsosok területi tagozata által a területi elnökségbe delegált tagok a területi kamara küldöttgyűlésének is tagjai.

A 165. §-hoz

A területi kamara alapszabályát tájékoztatásul megküldi a Magyar Ügyvédi Kamarának. Változás, hogy a területi kamara alapszabálya a területi kamara tagjain túlmenően a területi kamara által ügyvédi kamarai nyilvántartásba vett személyekre, valamint a területi kamara területén működő fiókirodákra is kötelező.

A 166. §-hoz

A törvény rendelkezik a közgyűlés összehívásáról, valamint a közgyűlés határozatképességének garanciális szabályait állapítja meg.

Az alapszabály nyilvánosságáról szóló rendelkezés garanciális jellegű. Miután az alapszabály kötelező jellegű, indokolt annak hozzáférhetővé tétele a tagok és mindenki más számára, akinek jogait érinti.

A közgyűlés által hozott határozatok nyilvánosságáról szóló rendelkezés úgyszintén garanciális jellegű.

A 167. §-hoz

Az (1) és (2) bekezdés a területi elnökség összetételére vonatkozó rendelkezéseket tartalmaz. A területi elnökség az elnökből, egy vagy több elnökhelyettesből, a főtitkárból, illetve titkárból, továbbá a tagokból áll. Az ügyvéd tagok száma tizenöt fő, ha a területi kamara alapszabálya másként nem állapítja meg. A kamarai integrációból fakadó változás, hogy ha a területi kamara tagjainak legalább öt százaléka kamarai jogtanácsos, illetve alkalmazott ügyvéd, a területi elnökségnek az általános választás kiírásának napján fennálló létszámarányuknak megfelelő számú legalább egy legfeljebb három tagja kamarai jogtanácsos, valamint legalább egy legfeljebb három tagja alkalmazott ügyvéd.

Az ezer főnél nagyobb taglétszámú területi kamara esetén, vagy ha a területi kamara tagjainak legalább húsz százaléka kamarai jogtanácsos, a területi elnökségbe delegált tagok közül a kamarai jogtanácsosok területi tagozatának az elnöke egyúttal a területi kamara egyik elnökhelyettese. A megoldás továbbra is tekintetbe veszi az egyes területi kamarákon és a Magyar Ügyvédi Kamarán belüli létszámarányokból eredő esetleges anomáliákat, amikor delegálási jogkörökkel biztosítja a kamarai jogtanácsosok részvételét a kamarai közéletben, ugyanakkor alkalmas arra is, hogy a kamarai jogtanácsosok képviselete valamennyi döntéshozó szervben teljes körűen biztosított legyen.

A területi elnökség ülésén tanácskozási joggal vesz részt a regionális fegyelmi bizottság elnöke.

A területi elnökség feladatai egyrészt eljárási jellegűek, a kamara működésével kapcsolatosak: pl. összehívja a területi kamara közgyűlését, javaslatot tesz a napirendjére. A kamarai hatósági ügyekben a döntések túlnyomórészt formálisak, a felmerülő technikai problémákra (pl. az ügyvéd elérhetetlenné válására) helyi szinten könnyebb megoldást találni, ezért a törvény a közigazgatási hatósági ügyekben történő döntést továbbra is a területi elnökség kamarák hatáskörében tartja. Jogorvoslati fórumként működik a területi elnökség a területi kamara elnökének határozata elleni fellebbezések elbírálásában.

A területi elnökség nem hatósági határozata elleni jogorvoslattal a jogszabály, alapszabály vagy szabályzat megsértésére való hivatkozással a területi kamara tagjai valamint azok élhetnek, akinek az jogát vagy jogos érdekét közvetlenül érinti. A jogorvoslati fórum ebben az esetben a Magyar Ügyvédi Kamara elnöksége. Fel kell hívni a figyelmet azonban arra, hogy ez a jog nem érinti az egyes ügyekre a törvényben külön meghatározott jogorvoslati lehetőséget.

A területi elnökség által nem egyedi ügyben hozott határozatok nyilvánosságáról szóló rendelkezés garanciális jellegű.

A 168. §-hoz

A törvény a területi kamara elnökének feladatait sorolja fel, amelyek egy része a területi kamara működésének irányításával kapcsolatos. Jelentős változás a területi kamara elnökének fegyelmi jogköre tekintetében történt. A törvény értelmében a területi kamara elnöke a fegyelmi eljárásban az e törvényben meghatározott feladatokat látja el, így bejelentés esetén tájékoztatást ad arról, ha az előzetes vizsgálat elrendelésére nem került sor, a fegyelmi biztost a fegyelmi eljárás kezdeményezésére továbbá fellebbezés előterjesztésére utasíthatja, valamint a jogerős határozat meghozatala után új eljárást kezdeményezhet.

A (2) bekezdés a területi kamara elnökének határozata elleni jogorvoslatra vonatkozó rendelkezést tartalmaz.

A területi kamara elnöke által nem egyedi ügyben hozott határozatok nyilvánosságáról szóló rendelkezés garanciális jellegű.

A 169. §-hoz

Változnak a fegyelmi eljárás alapjául szolgáló szervezeti szabályok annak érdekében, hogy a szakmaiság és függetlenség szempontjainak elsődlegessége mellett a fegyelmi felelősség megállapításának valódi igénye juthasson érvényre. Így a fegyelmi bizottságok a törvény alapján nem területi, hanem regionális és országos szinten szerveződnek. A regionális fegyelmi bizottságot a területi kamarák taglétszámával arányosan kell felállítani oly módon, hogy annak a választás kiírásának napján fennálló létszámarányuknak megfelelő számú legalább egy legfeljebb három tagja alkalmazott ügyvéd, illetve kamarai jogtanácsos. A regionális fegyelmi bizottság illetékességi területét a Magyar Ügyvédi Kamara szabályzatban állapítja meg a területi ügyvédi kamarák illetékességéhez igazodóan azzal, hogy az akkor eshet egyetlen területi kamara illetékességi területére, ha annak legalább ezer tagja van.

A 170. §-hoz

A törvény taxatíve felsorolja azokat az eljárásokat, amelyekben az ügyvédi kamara közigazgatási hatóságként ját el. Az általános közigazgatási rendtartásról szóló 2016. évi CL. törvény (a továbbiakban: Ákr.) 7. §-a alapján ezen ügyek külön törvényi rendelkezés nélkül tartoznak az Ákr. hatálya alá, annak ellenére, hogy az Ákr. elhagyja a közigazgatási hatósági eljárás általános szabályairól szóló 2004. évi CXL. törvény (a továbbiakban: Ket.) 12. § szerinti rendelkezést, amely a Ket. hatályát kiterjesztette a tevékenység gyakorlásához szükséges nyilvántartásba vételre és a nyilvántartásból való törlésre, abban az esetben, ha törvény valamely tevékenység végzését vagy valamely foglalkozás gyakorlását köztestületi vagy más szervezeti tagsághoz köti.

A törvény elhagyja az elektronikus cégeljárásban való részvételre feljogosított ügyvédekről történő nyilvántartással kapcsolatos hatósági feladatok meghatározását, figyelemmel arra, hogy az elektronikus ügyintézéshez szükséges feltételekkel a kamara minden tagjának rendelkeznie kell.

A kamarai hatósági ügyek általános szabályai között rögzíti a törvény, hogy a Magyar Ügyvédi Kamara szabályzatban kamarai hatósági ügynek nem minősülő kamarai eljárásokban is elrendelheti a hatósági eljárásokra vonatkozó egyes szabályok alkalmazását, és bármely ügyben lehetővé teheti az elektronikus ügyintézés általános szabályairól szóló törvény szerinti elektronikus kapcsolattartás szabályainak alkalmazását, valamint kötelezővé teheti az elektronikus kapcsolattartást.

A 171. §-hoz

Kamarai hatósági ügyben első fokon a területi kamara elnöke jár el. A törvény meghatározza azon eljárások körét, amelyekben kiemelt jelentőségükre tekintettel első fokon a területi kamara elnöksége jár el, azonban ezekben az eljárásokban is lehetőség van arra, hogy az önállóan nem fellebbezhető végzéseket a területi kamara elnöke is meghozhassa. A területi kamara elnökségének elsőfokú hatáskörébe tartozik a kamarai tagfelvételi, a tagság megszüntetése iránti, a változásbejegyzési eljárás kivételével a nyilvántartásba vételi, nyilvántartásból való törlési, valamint a kamarai formaváltási eljárás.

A területi kamara hatósági ellenőrzés keretében félévente ellenőrzi az ügyvédi tevékenység gyakorlójának a pénzmosás és a terrorizmus finanszírozásának megelőzéséről és megakadályozásáról szóló rendelkezésekben foglalt kötelezettségei teljesítését. Ennek az eljárásnak a lefolytatására feladatra a területi kamara elnöksége által kijelölt vizsgálóbiztos jogosult.

Az Ákr. főszabály szerint nem teszi lehetővé a hatóság határozata elleni fellebbezést, jogorvoslatra elsődlegesen a közigazgatási pert, jogorvoslati fórumként a közigazgatási ügyben eljáró bíróságot határozza meg. A törvény ezért kifejezetten úgy rendelkezik, hogy a területi kamara hatósági határozata ellen van helye fellebbezésnek. Másodfokon a Magyar Ügyvédi Kamara elnöksége jár el. Az Ákr. és a közigazgatási perrendtartásról szóló törvény szabályaira tekintettel nem szükséges a törvényben a közigazgatási perre, mint jogorvoslati lehetőségre külön utalni, a közigazgatási bírói út a másodfokú, végleges határozat ellen biztosított.

A 172. §-hoz

A kamarai hatósági ügyben eljáró területi kamara illetékességi területe azonos a működési területével. A területi kamarák közül az jár el, amelynek a kérelmező a tagjává kíván válni, illetve amelynél a nyilvántartásba vételét kéri, vagy amelynek az ügyfél a tagja, illetve amely nyilvántartásba vette. A hatósági ellenőrzésre vonatkozó speciális szabályként rögzíti a törvény egyrészt, hogy az ügyvédi és ügyvédasszisztensi tevékenységet az a területi kamara is jogosult ellenőrizni, amelynek a területén az ügyvédi, ügyvédasszisztensi tevékenység gyakorlója vagy munkáltatója fiókirodával rendelkezik, másrészt a kamarai jogtanácsos ügyvédi tevékenységét az a területi kamara is jogosult ellenőrizni, amelynek a területén bármely munkáltatójának a székhelye, vagy az a telephelye, fióktelepe található, ahol a kamarai jogtanácsost foglalkoztatja. A hatósági ellenőrzés megindításáról ezekben az esetekben értesíteni kell azt a területi kamarát, amelynek az ellenőrzött a tagja, illetve amely az ellenőrzöttet ügyvédi kamarai nyilvántartásba vette.

A 173. §-hoz

Kamarai hatósági ügyben a törvény főszabály szerint kötelezővé teszi az elektronikus ügyintézést, amellett, hogy felhatalmazást ad arra, hogy a Magyar Ügyvédi Kamara szabályzatban határozza meg a kivételi kört, ahol nem érvényesül az elektronikus ügyintézési kötelezettség. Az ügyvédi kamara az elektronikus ügyintézéshez kötelezően alkalmazandó, elektronikus űrlapot rendszeresíthet.

Az ügyvédi titok fokozott védelme érdekében a törvény úgy rendelkezik, hogy a kamarai hatósági ügyben keletkezett, ügyvédi titkot tartalmazó iratba a titoktartásra kötelezetten és a titok felett rendelkezésre jogosulton kívüli személy csak akkor tekinthet be, ha a titok felett rendelkezésre jogosult ehhez hozzájárult.

A törvény meghatározza az Ákr.-hez képest a kamarai hatósági ügyekben indokolt eltéréseket. A kérelem az ügyek speciális jellegére tekintettel a kormányablaknál nem terjeszthető elő. Az Ákr. rendelkezéseitől eltérően sommás eljárásnak csak a területi kamara elnökének hatáskörébe tartozó eljárások esetében lehet helye. A testületi döntéshozatalra tekintettel a területi elnökség hatáskörébe tartozó ügyben a sommás eljárás szabályait nem kell alkalmazni. A törvény az Ákr. 43. § (3) bekezdés f) pontjában biztosított lehetőség alapján kifejezetten úgy rendelkezik, hogy a függő hatályú döntésben a hatóság nem rendelkezik arról, hogy a kérelmezett jog gyakorlása az ügyfelet megilleti. Ebben az esetben az ügyfelek védelme érdekében garanciális jelentőséggel bír, hogy olyan személy, aki a törvényi feltételeknek nem felel meg, ügyvédi tevékenységet a hatóság mulasztása esetén se gyakorolhasson. Az Ákr. 134. § (1) bekezdése alapján a végrehajtást főszabály szerint az állami adóhatóság foganatosítja. A törvény ehhez képest rögzíti, hogy a pénzkövetelések végrehajtása kivételével, melyek esetében az Ákr. szabályai érvényesülnek, a meghatásozott cselekmények végrehajtását az első fokon eljárt területi kamara foganatosítja.

Az ügyvédi kamara a kamarai hatósági eljárást akkor is felfüggesztheti, ha az ügy érdemi eldöntése olyan kérdés előzetes elbírálásától függ, amely más szerv hatáskörébe tartozik, vagy az eljáró ügyvédi kamarának az adott üggyel szorosan összefüggő más hatósági döntése nélkül megalapozottan nem dönthető el.

Kamarai hatósági eljárásban az Ákr.-ben meghatározott főszabálytól eltérően, az ügyintézési határidő harminc nap.

A szolgáltatási tevékenység megkezdésének és folytatásának általános szabályairól szóló törvényben meghatározott főszabálytól való eltérés érdekében, a törvény az Ügyvédi tv.-nyel egyezően rendezi, hogy ha az ügyvédi kamara az általa lefolytatott hatósági eljárásban az irányadó ügyintézési határidőn belül nem döntött, nem lehet úgy tekinteni, hogy a kérelmezőt megilleti a kérelmezett tevékenység megkezdésének, illetve folytatásának joga.

A 174. §-hoz

A kérelemre induló kamarai hatósági eljárásokért a törvény alapján, az eljáró ügyvédi kamara részére díjat kell fizetni. Az igazgatási szolgáltatási díj mértékét, a díj beszedésével, kezelésével, nyilvántartásával, visszatérítésével kapcsolatos részletes szabályokat, az eljárási díj megfizetése alóli mentességeket, valamint az eljárási díjkedvezményeket az igazságügyért felelős miniszter rendeletben állapítja meg.

A 175. §-hoz

Az ügyvédi kamarai nyilvántartásba vétel iránti kérelem benyújtásával egyidejűleg a kérelmezőnek nyilatkoznia kell arról, hogy vele szemben összeférhetetlenségi ok nem áll fenn, igazolnia kell, hogy a nyilvántartásba vétel egyéb feltételei fennállnak, valamint a nyilvántartandó adatait közölnie kell az eljáró ügyvédi kamarával.

A törvény fenntartja az eljáró ügyvédi kamara jogát arra, hogy a kamarai nyilvántartásba-vételre irányuló hatósági eljárásban a kérelmező által nem igazolt követelményeket a vonatkozó nyilvántartásokban közvetlenül ellenőrizhesse.

Ha a kérelmező más területi kamara működési területén fiókirodát kíván fenntartani, az eljáró területi kamara, abban a kérdésben, hogy a fiókiroda a meghatározott feltételeknek megfelel-e, a fiókiroda címe szerint illetékes területi kamarát szakhatóságként keresi meg.

Ha a kérelmező ellen közvádra üldözendő szándékos bűncselekmény elkövetése miatt indult büntetőeljárás, a kamara az eljárást a büntetőeljárás jogerős befejezéséig felfüggeszti.

A 176. §-hoz

Az ügyvédi tevékenységet Magyarországon eseti jelleggel folytató európai közösségi jogász bejelentésben szereplő adatait egyéves időtartamra a Magyar Ügyvédi Kamara hivatalból nyilvántartásba veszi. A törvény - az Ügyvédi tv.-nyel megegyezően - különös szabályokat állapít meg az európai közösségi jogász és az alkalmazott európai közösségi jogász nyilvántartási eljárására. Az európai közösségi jogász és az alkalmazott európai közösségi jogász ügyvédi kamarai nyilvántartásba vételéről a kamara értesíti a kérelmező saját EGT-államának ügyvédi nyilvántartást vezető szervezetet.

A 177. §-hoz

A kamarai nyilvántartásból való törlés okainak meghatározása mellett a törlési eljárásra a törvény a kamarai tagság megszüntetésére vonatkozó szabályok alkalmazását rendeli.

A 178. §-hoz

A törvény a kamarai tagság megszüntetéséhez hasonlóan egy helyen szabályozza azokat az okokat, amelyek az általános törlési okokon túl az egyes nyilvántartott személyi körök tekintetében a nyilvántartásból való törlést eredményeznek. Az európai közösségi jogászt és a külföldi jogi tanácsadót akkor is törölni kell az ügyvédi kamarai nyilvántartásból, ha azt a látszatot kelti, hogy ügyvéd, vagy bármely olyan címet, nevet, kiegészítést, illetve leírást használ, amely alapján azt a látszatot kelti, hogy az ügyvédi cím használatára jogosult, illetve abban az esetben is ha az adószámát véglegesen törölték. A törvény biztosítja, hogy az ügyvédjelölti és a jogi előadói foglalkoztatás csak a jogi szakvizsga megszerzésének idejére terjedjen. A jogi szakvizsga letételének napját követő három hónap eltelte után az ügyvédjelöltet és a jogi előadót a nyilvántartásból törölni kell, ilyen minőségében a törvény által átmeneti időszakon túl nem végezhet ügyvédi tevékenységet. Az alkalmazott európai közösségi jogászt, az ügyvédjelöltet és a jogi előadót akkor is törölni kell az ügyvédi kamarai nyilvántartásból, ha a munkaviszonya megszűnésének napját követő három hónapon belül nem létesít a törvénynek megfelelő ügyvédi tevékenység folytatására irányuló munkaviszonyt.

Azt a külföldi jogi tanácsadót is törölni kell a nyilvántartásból, akinek az együttműködési megállapodása megszűnt, illetve, aki, vagy akinek a külföldi irodája Magyarországon kereskedelmi képviseletet létesített. Ebben az esetben a törléséről szóló végleges határozatot a területi kamara megküldi az illetékes külföldi ügyvédi kamarának.

A 179. §-hoz

Az ügyvédi iroda törlésének okai mellett határozza meg a törvény, hogy az egyes törlési okok esetében az ügyvédi kamara mely nappal törli az ügyvédi irodát a nyilvántartásból. Egyes megszüntetési okok esetében a törlés feltétele az állami adó- és vámhatóság, az ügyvédi iroda fekvése szerint illetékes önkormányzati adóhatóság, továbbá a nyugdíjbiztosítási igazgatási szerv nyilatkozata arról, hogy az ügyvédi iroda adóbevallási és a nyugdíjbiztosítási adatszolgáltatási kötelezettségeinek eleget tett, adótartozása, végleges határozatban megállapított adófizetési kötelezettsége, illetve más adók módjára behajtandó közteherfizetési kötelezettsége nincs, az irodánál adóhatósági, vámhatósági eljárás nincs folyamatban és ellenőrzést, végrehajtást az állami adóhatóság, illetve a vámhatóság nem kezdeményez. Ha az arra jogosult szerv a nyilatkozat megadásáról harminc napon belül nem hoz döntést, az ügyvédi kamara törli az ügyvédi irodát a nyilvántartásból. A nyilatkozat beszerzéséig eltelt idő nem számít bele az ügyintézési határidőbe.

A 180. §-hoz

A törvény fenntartja a területi kamara elnökének igazgatási jogkörét az ügyvédi tevékenység gyakorlását azonnali hatállyal felfüggesztésére, abban az esetben, ha az ügyvédi tevékenység gyakorlójával szemben ötévi szabadságvesztésnél súlyosabb büntetési tétellel fenyegetett, szándékos bűncselekmény miatt emelnek vádat. Ha a felfüggesztésből fakadó egyéni érdeksérelem jelentősen meghaladja az ügyfelek jogainak, jogos érdekeinek vagy az ügyvédségbe vetett közbizalomnak az ügyvédi tevékenység folytatása esetén várható sérelmét vagy veszélyeztetését, a büntetőügyben eljáró bíróság, erről tájékoztathatja a területi kamara elnökét, aki a felfüggesztő végzést visszavonja és erről az értesítést küldő bíróságot tájékoztatja.

A területi kamara elnöksége akkor is azonnali hatállyal felfüggesztheti az ügyvédi tevékenység gyakorlását, ha a kamarai tagság megszüntetése, illetve az ügyvédi kamarai nyilvántartásból való törlés iránti eljárás megindításával egyidejűleg vagy az eljárás folyamán az ügyvédi tevékenység folytatását kizáró ok merül fel, és az ügyvédi tevékenység folytatása az ügyfelek jogai, jogos érdekei vagy az ügyvédségbe vetett közbizalom olyan mértékű sérelmével vagy veszélyeztetésével járna, amely meghaladja az ügyvédi tevékenység gyakorlása felfüggesztéséből fakadó egyéni érdeksérelmet. Ilyen mérlegelést engedő eset lehet, ha az ügyvédi tevékenység gyakorlójával szemben kisebb súlyú vagy a kötelező igazgatási felfüggesztés szintjét el nem érő bűncselekmény miatt indul büntetőeljárás. Tekintettel a felfüggesztés, mint szankció súlyára a törvény a döntést a területi kamara elnökség hatáskörébe utalja. A felfüggesztés időtartama - az Ügyvédi tv.-ben meghatározott három hónaphoz képest - legfeljebb hat hónapra emelkedik, amely agy alkalommal hat hónappal hosszabbítható meg.

Az ügyvédi tevékenység gyakorlásának felfüggesztése ellen benyújtott fellebbezésnek a határozat végrehajtására halasztó hatálya nincs. A felfüggesztést haladéktalanul meg kell szüntetni, ha az elrendelésének oka megszűnt.

A felfüggesztés tartama alatt az ügyvédi kamarai tagságból, illetve az ügyvédi kamarai nyilvántartásba vételből fakadó jogok és kötelezettségek szünetelnek az eljárási jogok és kötelezettségek kivételével.

A 181. §-hoz

A törvény az adminisztrációs terhek csökkentése és az ügyintézés megkönnyítése érdekében bevezeti a kamarai formaváltásra irányuló eljárást. A területi kamara tagja vagy a területi kamara által nyilvántartott személy kamarai formaváltási kérelmét a területi kamarába történő felvétel, illetve a kamarai nyilvántartásba vétel szabályai szerint kell elbírálni. Kamarai formaváltás útján a törvény a területi kamarán belül bármely működési forma között átjárhatóságot biztosít. A kamarai formaváltási eljárás kamarai tagok számára díjmentes.

A 182. §-hoz

Az ügyvédi kamarai nyilvántartásban szereplő adataiban bekövetkezett változást az ügyvédi tevékenység gyakorlója köteles bejelenteni, annak az ügyvédi kamarának, amelyik nyilvántartásba vette. A törvény a bejelentésre a változás bekövetkezésétől számított harminc napos határidőt állapít meg. A változásbejegyzési kérelem előterjesztésével a változásbejegyzés feltételeinek a fennállását igazolni kell.

Az ügyvédi irodának a taggyűlés döntését követő harminc napon belül a változások bejelentésével együtt az alapító okirat módosításáról rendelkező taggyűlési határozatot, az iroda jogutódlással történő megszűnése esetén az új iroda vagy irodák alapító okiratát vagy alapító okiratait is be kell nyújtania az ügyvédi kamarához.

Ha a kérelemben foglalt változás, annak bejegyzése vagy az alapjául szolgáló okirat jogszabályba vagy kamarai szabályzatba ütközik, az ügyvédi kamara a változásbejegyzési kérelmet elutasítja.

Ha az ügyvédi tevékenység gyakorlója új fiókirodát kíván működtetni vagy meglévő fiókirodáját meg kívánja szüntetni, a kérelmet a fiókiroda címe szerint illetékes területi kamaránál terjesztheti elő.

A hatósági ellenőrzési jogára is tekintettel, a területi kamara jogosult a területén működő a feltételeknek nem megfelelő fiókiroda ügyvédi kamarai nyilvántartásból való törlésére.

A 183. §-hoz

A törvény az Ügyvédi tv. szabályait fenntartva az átjegyzési eljárás útján biztosítja az ügyvédi, illetve ügyvédasszisztensi tevékenység másik területi kamara illetékességi területére való áthelyezésének lehetőségét. Az átjegyzési kérelem a kérelmező irodájának, ennek hiányában a munkáltatójának a kérelem benyújtása időpontjában nyilvántartott címe szerinti területi kamaránál terjeszthető elő. Ügyvédi iroda estében az átjegyzés feltétele, hogy az ügyvédi iroda új irodájának címe szerinti területi kamarában legyen bejegyzett vagy nyilvántartásba vett tagja, vagy valamely tagja kérje az átjegyzését az ügyvédi iroda új irodája címe szerinti területi kamarába. Az átjegyzés iránti kérelmet a korábbi iroda szerinti területi kamara az iratokkal együtt továbbítja a kérelem szerinti területi kamarához, amely a kérelem tárgyában hozott döntését közli a korábbi iroda szerinti területi kamarával is. Az elsőfokú határozatot hozó területi kamara az átjegyzési kérelemnek helyt adó határozat véglegessé válásával gondoskodik az ügyvédi tevékenység gyakorlójának az ügyvédi kamarai nyilvántartásba vételéről.

A 184. §-hoz

A területi kamara hivatalból arcképes igazolvánnyal látja el területi kamarába való felvételekor, illetve ügyvédi kamarai nyilvántartásba vételekor, az ügyvédet, az alkalmazott ügyvédet, a kamarai jogtanácsost, az ügyvédi tevékenységet Magyarországon állandó jelleggel folytató európai közösségi jogászt, alkalmazott európai közösségi jogászt, az ügyvédjelöltet, a jogi előadót, valamint a külföldi jogi tanácsadót. A törvény meghatározza az igazolvány visszavonásának eseteit, valamint úgy rendelkezik, hogy az ügyvédi tevékenység szüneteltetésének és felfüggesztésének az időtartama alatt, valamint a kamarai tagság megszűnését, illetve az ügyvédi kamarai nyilvántartásból való törlést követően az arcképes igazolvány nem használható, azt haladéktalanul, de legkésőbb nyolc napon belül le kell adni.

Az arcképes igazolvány a törvény szerint az egységes elektronikuskártya-kibocsátási keretrendszerhez csatlakozott kártyakibocsátóként az egységes elektronikuskártya-kibocsátási keretrendszerről szóló 2014. évi LXXXIII. törvény szerinti kártyaként is kibocsátható.

A 185. §-hoz

A területi kamara az ügyvédi kamarai hatósági nyilvántartás adatáról az annak megismerésére jogosult kérelmére hatósági bizonyítványt ad ki. A hatósági bizonyítványban fel kell tüntetni, ha az ügyvédi kamarai hatósági nyilvántartás adatának a megismerésére csak meghatározott célból van lehetőség.

A 186. §-hoz

A törvény egységesíti a kamarai hatósági ellenőrzés eljárási szabályait. A területi kamara hatósági ellenőrzés keretében ellenőrzi az e törvényben, végrehajtási rendeleteiben, a pénzmosás és a terrorizmus finanszírozása megelőzéséről és megakadályozásáról szóló rendelkezésekben, a kamarai szabályzatban, valamint a kamarai hatósági ügyben hozott végrehajtható határozatban meghatározott feltételeinek a megtartását. Az ellenőrzés az ügyvédi és az ügyvédasszisztensi tevékenység gyakorlására is kiterjed. A kamarai jogtanácsos és a jogi előadó ügyvédi tevékenységének gyakorlását a területi kamara azonos körben, de a munkáltatóval együttműködve ellenőrzi. A kamarai hatósági ellenőrzés nem terjedhet ki az ügyvédi tevékenység tartalmára, illetve olyan kötelezettségek teljesítésére, amelyek ellenőrzése más hatóság hatáskörébe tartozik. A kamarai hatósági ellenőrzést hivatalból indul. A területi kamara az ellenőrzési kötelezettsége teljesítése érdekében éves ellenőrzési tervet fogad el, és az elektronikus tájékoztatás szabályai szerint teszi közzé. A pénzmosás és terrorizmus finanszírozása elleni fellépés részeként a területi kamara az ügyvédi tevékenységet gyakorlók ügyvitele, hivatali működése és magatartása feletti felügyelet gyakorlása keretében rendszeresen ellenőrzést végez, a pénzmosás és a terrorizmus finanszírozásának megelőzéséről és megakadályozásáról szóló rendelkezésekben foglalt kötelezettségei teljesítését félévente ellenőrzi.

A 187. §-hoz

A hatósági ellenőrzés céljának eléréséhez szükséges mértékben a területi kamara kötelezheti az ellenőrzöttet adatszolgáltatásra, illetve beléphet az ellenőrzött ügyvéd irodájába, fiókirodájába, alirodájába, megtekintheti az ellenőrzött iratait és nyilvántartásait, azokról másolatot kérhet. Az ügyvédi letétkezelés ellenőrzése céljából az ügyvéd letétkezelésre használt számláját vezető számlavezető nevét, a letéti számla számát, egyenlegét, valamint a kamarai hatósági ellenőrzés kezdő napját megelőző tízévi forgalmát a területi kamara jogosult megismerni. A számlavezető az ellenőrzött letéti számlájára vonatkozó adatokat kamarai szabályzatban meghatározott formanyomtatványon vagy űrlapon előterjesztett megkeresés közlésétől számított három napon belül köteles a területi kamara rendelkezésére bocsátani. Az intézkedés elrendeléséről hozott végzésben meg kell jelölni az ellenőrzési cselekmény, illetve az adatszolgáltatási kötelezettség célját, valamint indokolni kell annak szükségességét.

A 188. §-hoz

A hatósági ellenőrzés megállapításairól jegyzőkönyvet kell felvenni. Ha az eljáró kamara az ellenőrzés során jogszabálysértést nem állapít meg, akkor a hatósági ellenőrzést úgynevezett jegyzőkönyvbe foglalt végzéssel zárja le. A jegyzőkönyvbe foglalt végzés egyértelművé teszi az ellenőrzés alá vont ügyfél számára az ellenőrzési jogviszony lezárultát és azt, hogy jogszabálysértést a hatóság nem állapított meg.

A jogszabály, kamarai szabályzat vagy végrehajtható kamarai határozat megsértésében álló kötelezettségszegés megállapítása esetén, ha a kötelezettségszegés a jogellenes magatartás megszüntetésével vagy a jogszerű állapot helyreállításával orvosolható, a hatóság felhívja az ügyfél figyelmét a jogszabálysértésre és legalább húsznapos határidő megállapításával, valamint a jogkövetkezményekre történő figyelmeztetéssel végzésében kötelezi annak megszüntetésére (felhívás). A felhívás nem minősül érdemi, anyagi jogi hatású döntésnek. Döntéstartalma - az ellenőrzés tényállása szerinti - jogszabálysértés megállapítása és annak indokolása, jogi hatása pedig jogszabálysértés önkéntes teljesítéssel történő elhárítása, illetve annak elmulasztása esetében a hatósági vagy más eljárás megindítása. Az ügyfél általi önkéntes teljesítéssel elkerülhető a hatósági eljárás lefolytatása és döntően a közigazgatási anyagi jogi szankcionálás is. Ha a felhívásban meghatározott határidő eredménytelenül telik el, vagy az alkalmazása egyébként kizárt, meg kell indítani a hatósági eljárást vagy - ha fegyelmi vétség elkövetésének gyanúja merül fel - előzetes vizsgálat lefolytatását kell kezdeményezni. E szabályok szerint kell eljárni akkor is, ha a kötelességszegés a pénzmosás és a terrorizmus finanszírozásának megelőzéséről és megakadályozásáról szóló rendelkezések megsértésén alapul. Abban az esetben, ha a kötelességszegés a pénzmosásra vagy terrorizmus finanszírozására utaló adat, tény vagy körülmény felmerülése esetére előírt bejelentési kötelezettség elmulasztása, a területi kamara a bejelentést az ügyvédi tevékenységet gyakorló helyett megteszi.

A törvény kifejezetten meghatározza, hogy mely esetekben, illetve ügytípusokban nem alkalmazható a felhívás intézménye. A kamara ennek nyilvántartásra A kamarai hatósági nyilvántartásban ellenőrzési célból közhitelesen nyilván kell tartani a kötelezettségszegés önkéntes megszüntetésére irányuló felhívást a jogsértés, valamint felhívást tartalmazó végzés közlése időpontjának a megjelölésével, illetve a felhívás eredménytelensége tényét, valamint a jogkövetkezményt megállapító döntés véglegessé válásának a napját.

Ha a kamarai hatósági ellenőrzés ügyvéd letétkezelési tevékenységével összefüggésben bűncselekmény elkövetésére utaló adat merült fel, a területi kamara feljelentést tesz az eljárás lefolytatására hatáskörrel rendelkező szervnél.

A 189. §-hoz

Az ügyvédi kamarai nyilvántartás adattartalmat a nyilvántartott adatok mennyisége és a nyilvántartásban megkülönböztetésre kerülő személyi körök számára tekintettel a törvény áttekinthető formában, mellékletben határozza meg. A mellékletben meghatározott körben az ügyvédi kamarai nyilvántartás közhitelesen tartalmazza az ügyvédi és ügyvédasszisztensi tevékenység természetes személy gyakorlója ott meghatározott adatait. A kamarai hatósági nyilvántartás közhitelességéhez az Ákr. 97. §-ában meghatározott jogkövetkezmények fűződnek. A nyilvántartásnak a mellékletben meghatározott fennálló adatai nyilvánosak, közzétehetők vagy bárki számára kiadhatók, azokat az ügyvédkeresőben napra készen nyilvánosságra kell hozni. A törvény az Ügyvédi tv.-nyel egyezően biztosítja, hogy az ügyvédi iroda elektronikus kapcsolattartásra szolgáló elérhetőségét az ügyvédi kamara az Eüsztv. szerinti rendelkezési nyilvántartásból átvegye, ha azt oda jelentette be, illetve átadja az Eüsztv. szerinti rendelkezési nyilvántartásnak, ha azt az ügyvédi iroda az ügyvédi kamarai nyilvántartásba jelentette be.

A 190. §-hoz

Az ügyvédi iroda esetében külön határozza meg a törvény az ügyvédi kamarai nyilvántartás adattartalmát, a közhitelesen tanúsított, valamint a nyilvános bárki számára kiadható, az ügyvédkeresőben naprakészen nyilvánosságra hozott adatok körét.

A 191. §-hoz

A nyilvántartott adatok bejegyzésének és törlésének az időpontját, valamint az azok alapjául szolgáló ügyvédi kamarai határozat számát és keltét az ügyvédi kamarai nyilvántartás tartalmazza.

A 192. §-hoz

A törvény rendelkezik az ügyvédi kamarai nyilvántartás működtetésével kapcsolatos feladatok megosztásáról. Az ügyvédi kamarai nyilvántartás adatszerkezetének egységességét, a kamarai azonosító szám képzését, a nyilvántartás informatikai rendszerének működtetését, valamint az ügyvédkereső működtetését - a vonatkozó kamarai szabályzatban meghatározottak szerint - a Magyar Ügyvédi Kamara az egyes területi kamarák bevonásával biztosítja.

Főszabály szerint a területi kamara feladata az ügyvédi tevékenység gyakorlója adatainak, adatváltozásainak és adatjavításainak az ügyvédi kamarai nyilvántartáson való átvezetése, valamint az adatszolgáltatás. A Magyar Ügyvédi Kamara látja el a nyilvántartási, az átvezetési és az adatszolgáltatási feladatokat az az ügyvédi tevékenységet eseti jelleggel folytató európai közösségi jogász adatai tekintetében.

Ha az arra okot adó körülményről hivatalos tudomást szerez, az érintett adat nyilvántartásba való bejegyzésére hatáskörrel és illetékességgel rendelkező ügyvédi kamara törli a jogszabálysértő, javítja a hibás és pótolja az elmulasztott bejegyzést.

A 193. §-hoz

Egyedi adatszolgáltatás az ügyvédi kamarai nyilvántartás nyilvános adataiból bárki számára ingyenes teljesíthető. Csoportosított adatszolgáltatásra a Magyar Ügyvédi Kamara szabályzatában meghatározott mértékű eljárási díj ellenében és a felhasználás céljának igazolása esetén van lehetőség. A nem nyilvános adataiból csak az adat megismerésére jogosult számára teljesíthető adatszolgáltatás. A kamara az ügyvédkeresőben közzétett adatokat az érintett eltérő rendelkezése hiányában, az Európai Gazdasági Térségen belüli egységes ügyvédkereső működtetése céljából, az ügyvédek és az európai közösségi jogászok saját EGT-államuk szerinti, legmagasabb szintű képviseletét ellátó szakmai szervezetekből álló, őket az Európai Unió szervei és intézményei előtt képviselő érdekképviseleti szervezetnek is továbbíthatja.

A 194. §-hoz

A törvény meghatározza a területi kamara és a Magyar Ügyvédi Kamara adatkezelési jogosultságát és annak korlátait. Az ügyvédi kamarai nyilvántartás adatait az ügyvédi kamara jogszabályban, alapszabályban és kamarai szabályzatban meghatározott feladatai ellátásához szükséges mértékben jogosult megismerni és kezelni, eljárása, illetve szolgáltatás teljesítése során az eljárásban részt vevő, valamint a szolgáltatást igénybe vevő személy természetes személyazonosító adatait és lakcímét, valamint az eljárás lefolytatásához, illetve a szolgáltatás nyújtásához elengedhetetlenül szükséges személyes adatokat megismerheti és kezelheti.

A 195. §-hoz

Annak érdekében, hogy a megbízó és az ügyvédi tevékenység gyakorlásával megbízott személy közötti vita minél előbb, békés úton rendezhető legyen, a törvény kifejezetten nevesíti a közvetítői eljárásra történő elterelés lehetőségét. Így a területi kamara elnöke - ha a bejelentés alapján a bejelentő és az ügyvédi tevékenység gyakorlója közötti, megbízási jogviszonyukkal összefüggésben álló vita várhatóan közvetítői eljárás során rendezhető - tájékoztatja a bejelentőt és az ügyvédi tevékenység gyakorlóját a közvetítői eljárás lényegéről, igénybevételének lehetőségéről.

A közvetítői eljárás nem kifejezetten alternatívája a fegyelmi eljárásnak, mindazonáltal ha a közvetítői eljárásban az okozott jogsérelem elhárítására sor került, azt a fegyelmi jogkör gyakorlója a fegyelmi büntetés alkalmazása során enyhítő körülményként figyelembe veheti. A törvény a két eljárás egymáshoz való viszonyát akként rendezi, hogy a közvetítői eljárás kezdeményezésére, valamint a közvetítői eljárás lefolytatására nyitva álló időtartam a fegyelmi vétség elévülési idejébe nem számít be.

A közvetítői eljárás lefolytatása lényegében a bejelentő akaratától függ. Ha ugyanis a bejelentő a felajánlott közvetítői eljárást igénybe kívánja venni, és az eljárás lefolytatásához szükséges mértékben az ügyvédi titoktartás alól felmentést ad, valamint az más ügyvédi titkát nem sérti, az ügyvédi tevékenység gyakorlója számára a közvetítői eljárásban való részvétel kötelező.

Ha a bejelentő a felajánlott közvetítői eljárást nem kívánja igénybe venni, vagy arról 30 napon belül nem tesz - a törvény által elvárt tartalmi kellékekkel rendelkező - nyilatkozatot, a területi kamara elnöke az előzetes vizsgálat lefolytatására tehet javaslatot. Ha erre sor kerül, az ügy a fegyelmi eljárás medrébe terelődik.

A közvetítői eljárás időtartamát a törvény legfeljebb három hónapban állapítja meg, ami - mindkét fél hajlandósága esetén - szükséges és elégséges időt biztosít a megegyezésre.

A törvényben foglalt garanciális rendelkezéseken túlmenően a közvetítői eljárásra, valamint a közvetítői eljárás költségeinek viselésére vonatkozó szabályokat kamarai szabályzat határozza meg.

A 196. §-hoz

A törvény az Ügyvédi tv.-nyel megegyezően a 98/5/EK irányelv 13. Cikke alapján szabályozza az ügyvédi kamara és az egyes tagállamok illetékes szervezetei közötti együttműködési kötelezettség főbb szabályait, az együttműködő szervezetekre vonatkozó titoktartási kötelezettség egyidejű kimondásával. A Magyar Ügyvédi Kamara szabályzatában határozza meg az együttműködési kötelezettség teljesítésével összefüggő további feladatokat.

A 197. §-hoz

A törvény alapvetően azt a szabályozási elvet követi, hogy a köztestület autonóm működésének legszükségesebb kereteit adja meg, az legyen képes önszabályozásra, önigazgatásra, és az állam csak a legvégső esetben avatkozzon bele a köztestület feladatainak ellátásába, hiszen végső soron a köztestület az állam helyett lát el közfeladatot.

A törvényességi felügyelet nem terjed ki a kamara által hozott egyedi döntésre, és az olyan ügyre, amelyben bírósági eljárásnak vagy közigazgatási hatósági eljárásnak van helye.

A 198. §-hoz

A rendelkezés a törvényességi felügyelet tartalmát meghatározva rögzíti, a jogintézmény elsődleges célja, hogy a kamara működése ne ütközzön jogszabályba vagy alapszabályba. A törvény rögzíti ennek módját is: ha a miniszter azt állapítja meg, hogy a kamara valamely szervének működése jogszabályba, illetve alapszabályba ütközik, vagy a MÜK szabályzatába ütközik, akkor legalább 15 napos, legfeljebb 30 napos határidőt adva felhívja az érintett kamarát a jogsértés megszüntetésére. Ebben az esetben az érintett kamara köteles a jogsértést megszüntetni, de ha nem ért egyet a miniszter álláspontjával, egyet nem értéséről a minisztert 15 napon belül tájékoztatja.

A 199. §-hoz

A jogsértés meg nem szüntetése esetére a törvény egyik újításaként, hogy a miniszter számára biztosítja azt a lehetőséget, hogy - ahelyett, hogy maga avatkozna bele a köztestület működésébe - felhívással éljen a Magyar Ügyvédi Kamara országos elnökségéhez annak érdekében, hogy a 159. § (4) bekezdés m) pontja szerinti jogkörében maga a Magyar Ügyvédi Kamara tegye meg a szükséges intézkedéseket az érintett kamara törvényes működésének helyreállítása érdekében. Ennek keretében az országos elnökség a miniszter felhívására

- a területi kamara törvényes működésének helyreállítása, illetve a mulasztás pótlása érdekében összehívhatja a döntésre jogosult szervet és határidő tűzésével felszólíthatja azt a törvényes működéshez szükséges intézkedés megtételére,

- vagy ha a területi kamara törvényes működése másképp nem állítható helyre, illetve nem biztosítható, akkor az érintett területi kamara elnöke, elnöksége, vagy fegyelmi bizottsága

hatáskörébe tartozó feladat ellátására más területi kamara, illetve területi kamarák megfelelő szervét, tisztségviselőjét, illetve más kamarai közfeladat ellátására vagy egyéb ügyben a területi kamara kamarai tisztségviselővé választható tagját jelöli ki.

Előfordulhat azonban, hogy ezzel a jogkörével nem vagy nem időben tud élni az országos elnökség, így nem szünteti meg a jogsértést. Ez esetben a miniszter közigazgatási ügyben eljáró bírósághoz fordulhat - értelemszerűen a közigazgatási perrendtartás XXIV. fejezete szabályainak alkalmazásával - a jogsértés megállapítása érdekében. A bíróság ez esetben a közigazgatási per szabályai szerint dönt, és ha megállapítja a jogsértést, akkor

a) az érintett kamarát vagy annak szervét kötelezi a működés törvényességéhez szükséges intézkedések megtételére,

b) a jogsértő alapszabályt, szabályzatot vagy ezek jogsértő részét hatályon kívül helyezi, és új eljárás lefolytatását rendeli el,

c) a működés törvényességének helyreállítása céljából elrendelheti a jogsértően működő kamarai szerv (tisztségviselő) választására jogosult kamarai szerv összehívását,

d) a jogsértő kamarai szerv (tisztségviselő) működését felfüggesztheti, illetve

e) ha nincs olyan jogszerűen működő kamarai szerv, amely a jogsértően működő kamarai szerv helyett eljárhatna, felügyelőbiztost rendelhet ki.

A bírói gyakorlatban a felügyelőbiztosi kirendelés jelenleg is csak a legvégső esetben képzelhető el, ha a működőképesség más módon nem lenne biztosítható.

A 200. §-hoz

A törvény egyértelművé teszi, mit tehet a felügyelőbiztos: megtehet minden olyan intézkedést, amely az érintett kamara és annak szervei feladat- és hatáskörén belül jogszerűen működő kamarai szerv felállításához szükséges, és meghozhat minden olyan jognyilatkozatot, amely az érintett kamara működésének törvényességének helyreállításához elkerülhetetlenül szükséges. Ez a rendelkezés korlátot is teremt a felügyelőbiztos tevékenysége köré, hiszen a kamara helyett nem dönthet, nem hozhat szabályzatot, tehát nem veheti el azokat a közhatalmi jellegű feladatokat, amelyek ellátására a köztestület létre lett hozva, de ha nincs más mód, ő megadhatja azt az alapvetően adminisztratív segítséget, amellyel a működőképesség helyreállítható. A felügyelőbiztos legalább tízéves kamarai tagsági jogviszonnyal rendelkezik és nem tagja az érintett kamarai szervnek.

A 201. §-hoz

A törvény egyik újítása a szabályzatok különválasztása a törvényességi felügyelet gyakorlása szempontjából is. A kiemelt szabályzatok esetén tartja csak fontosnak a jogalkotó, hogy azokat előzetesen is ellenőrizze jogi megfelelőség szempontjából a miniszter, a nem kiemelt szabályzatok esetében viszont elegendőnek látszik az utólagos ellenőrzés.

Az előzetes ellenőrzés célja, hogy olyan szabályzat, amely tartalmánál fogva kiemelt jelentőséggel bír a közfeladat ellátása szempontjából, ne lehessen mindaddig érvényesen elfogadott szabályzat, amíg a miniszter annak jogszabályoknak való megfeleléséről nem nyilatkozik. A törvény rögzíti ennek részletes eljárási szabályait, pontos határidőkkel. A kiemelt szabályzat törvényességét a miniszter alapszabály esetén legfeljebb 30, kiemelt szabályzat esetén legfeljebb 15 napon belül megvizsgálja, ha a kiemelt szabályzat nem ütközik jogszabályba, illetve alapszabályba, a miniszter azt jóváhagyja, és jóváhagyását elektronikus úton haladéktalanul megküldi a kamarának. Ha viszont a miniszter álláspontja szerint a kiemelt szabályzat jogszabályba ütközik, vagy a területi kamara alapszabálya a MÜK szabályzatába ütközik, akkor annak jóváhagyását meg kell tagadja, és jóváhagyás megtagadását és annak indokait elektronikus úton haladéktalanul közli a kamarával. Az érintett kamara ez esetben két dolgot tehet: a kiemelt szabályzat kifogásolt pontját 30 napon belül módosítja, vagy a közléstől számított 5 napon belül észrevételt tehet. Utóbbi esetben - ha a miniszter és az érintett kamara nem ért egyet - az érintett kamara bírósághoz fordulhat annak érdekében, hogy a bíróság állapítsa meg a kiemelt szabályzat érvényességét. A bíróság ebben az esetben is a közigazgatási perrendtartás szabályainak megfelelő alkalmazásával, soron kívül dönt. A soron kívüliség biztosítja azt, hogy a kiemelt szabályzat törvényessége mielőbb eldőljön, hogy az - vagy azt érintett rendelkezéssel, vagy anélkül - mielőbb érvényes lehessen.

A 202. §-hoz

A törvény rendelkezik a nem kiemelt, egyéb szabályzatok körébe tartozó normák ellenőrzéséről is, ezek vizsgálatára jóval hosszabb időt biztosít a törvényalkotó: a miniszter az egyéb szabályzat törvényességét annak meghozatalát követő 60 napon belül ellenőrzi, ennek érdekében a kamara egyéb szabályzatait azok elfogadásától számított 8 napon belül megküldi a miniszternek. Ha az egyéb szabályzat nem áll összhangban a jogszabályokkal, illetve az alapszabállyal, egyéb szabályzattal, a miniszter haladéktalanul felhívja az érintett kamarát az egyéb szabályzat mielőbbi módosítására, ugyanakkor az egyéb szabályzat hatályosságát a miniszter utólagos ellenőrzése nem érinti.

A 203. §-hoz

A törvény újítása a kamara mulasztása esetén biztosított törvényességi felügyeleti jogkör. Nem egyedülálló ugyanis az, hogy akár egyéni jogsérelem, akár a közérdek sérelme (közfeladata ellátatlanságán keresztül) következik be pusztán azáltal, hogy a normaalkotásra (szabályzatalkotásra) feljogosított szerv nem él valamely szabályzatalkotási jogával, és nem alkotja meg azt.

Ennek megoldását a törvény akként adja meg, hogy kimondja: ha a miniszter azt állapítja meg, hogy a kamara jogszabályban, illetve alapszabályban foglalt kötelezettségét elmulasztotta, és a mulasztás a kamara működését veszélyezteti, legalább 5 napos, legfeljebb 15 napos határidő kitűzésével a kamarát az elmulasztott intézkedés megtételére.

A kamara ez alapján a megadott határidőn belül az elmulasztott intézkedést megteszi, illetve az elmulasztott döntést meghozza, vagy egyet nem értéséről a minisztert a 15 napon belül tájékoztatja. Amennyiben a mulasztást a kamara nem vagy nem megfelelően pótolja, a miniszter felhívással él a Magyar Ügyvédi Kamara elnökségéhez annak érdekében, hogy szintén a 159. § (4) bekezdés m) pontja szerinti jogkörében tegye meg a szükséges intézkedéseket az érintett kamara törvényes működésének helyreállítása érdekében.

Előfordulhat azonban, hogy a mulasztás ezt követően is fennáll, ez esetben a miniszter harminc napon belül a közigazgatási ügyben eljáró bírósághoz fordul a mulasztás orvoslása érdekében. A közigazgatási bíróság a közigazgatási perrendtartás XXIV. fejezetének szabályai szerint jár el, azaz ha mulasztás tényét megállapítja, megfelelő határidő tűzésével kötelezi a Magyar Ügyvédi Kamara elnökségét az elmulasztott intézkedés megtételére, vagy a határidő elmulasztása esetén - a mulasztás pótlása céljából - felügyelőbiztost rendelhet ki.

A felügyelőbiztos a mulasztó kamarai szerv helyett és nevében jogosult megtenni minden szükséges intézkedést a mulasztás orvoslása érdekében. Fontos kiemelni, hogy a sem a felügyelőbiztos, sem a bíróság nem jogosult a kamara helyett önszabályozni: a szabályzat megalkotása ez esetben sem kerül át a hatáskörükbe.

A 204. §-hoz

A törvény újdonságaként rögzíti azt a gyakorlatot, hogy a miniszter az e fejezetben gyakorolt jogosítványai gyakorlása során, feladatai ellátásához kérhet be statisztikát a kamaráktól, de kizárólag a működés törvényességének biztosítása érdekében juthat személyes adat birtokába, és iratokba csak az ügyvédi titok sérelme nélkül jogosult betekinteni.

-----STARTING---POINT---VEGE---

A 205-206. §-hoz

A felhatalmazó rendelkezéseket tartalmazza a törvény kereteit meghaladó részletes szabályok megalkotására, a jogalkotásról szóló törvény rendelkezéseinek megfelelően.

A 207. §-hoz

Az új törvény hatálybalépése igazodik az új polgári perrendtartás, az új közigazgatási perrendtartás és az új büntetőeljárási törvény hatálybalépéséhez, és az új rendelkezések 2018. január 1-jétől lesznek alkalmazandóak. Egyes világosan elkülöníthető intézményváltozások miatt a hatálybalépés lépcsőzetesen történik majd. Az új törvény kihirdetését követően rövid idővel, 2017. október 1-jén hatályba lépnek azon rendelkezések, amelyek kizárólag azt célozzák, hogy a kamara felkészüljön a szervezeti változásokra, előkészítse a szükséges szervezeti és infrastrukturális átalakításokat, illetve megkezdhesse a szükséges szabályzat-módosítási folyamatokat. Az új büntetőeljárásról szóló törvény hatálybalépéséhez igazodva a kirendelt védő kijelölésére vonatkozó rendelkezések 2018. július 1-jén lépnek hatályba.

A 208. §-hoz

E rendelkezések azt célozzák, hogy a kamara felkészüljön a szervezeti változásokra, előkészítse a szükséges szervezeti és infrastrukturális átalakításokat, illetve megkezdhesse a szükséges szabályzat-módosítási folyamatokat.

A 209. §-hoz

Az ügyvédi hivatásnak a képesítés megszerzésétől eltérő tagállamokban történő folyamatos gyakorlásának elősegítéséről szóló, 1998. február 16-i 98/5/EK európai parlamenti és tanácsi irányelvnek, a szolgáltatásnyújtás szabadságának az ügyvédek általi hatékony gyakorlásának elősegítéséről szóló, 1977. március 22-i 77/249/EGK tanácsi irányelvnek, az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról, valamint az 1612/68/EGK rendelet módosításáról, továbbá a 64/221/EGK, a 68/360/EGK, a 72/194/EGK, a 73/148/EGK, a 75/34/EGK, a 75/35/EGK, a 90/364/EGK, a 90/365/EGK és a 93/96/EGK irányelv hatályon kívül helyezéséről szóló, 1998. február 16-i 2004/38/EK európai parlamenti és tanácsi irányelv 24. cikkének, és a pénzügyi rendszerek pénzmosás vagy terrorizmusfinanszírozás céljára való felhasználásának megelőzéséről, a 648/2012/EU európai parlamenti és tanácsi rendelet módosításáról, valamint a 2005/60/EK európai parlamenti és tanácsi irányelv és a 2006/70/EK bizottsági irányelv hatályon kívül helyezéséről szóló 2015. május 20-i (EU) 2015/849 európai parlamenti és tanácsi irányelv 58-60. cikkének való megfelelést szolgálja.

A 210. §-hoz

A törvény hatálybalépésével hatályát veszti az ügyvédekről szóló 1998. évi XI. törvény, a jogtanácsosi tevékenységről szóló 1983. évi 3. törvényerejű rendelet, a jogtanácsosi tevékenységről szóló 1983. évi 3. törvényerejű rendelet végrehajtásáról szóló 7/1983. (VIII. 25.) IM rendelet. Szükséges utalni arra, hogy e hatályon kívül helyező rendelkezések 2018. január 1-jén lépnek hatályba.