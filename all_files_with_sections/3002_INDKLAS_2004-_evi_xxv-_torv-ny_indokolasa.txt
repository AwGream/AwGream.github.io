2004. évi XXV. törvény indokolása

a közlekedéssel összefüggő egyes törvények módosításáról

-----STARTING---POINT---ALTALANOS--- 

A közúti közlekedésről szóló 1988. évi I. törvényhez

A közúti közlekedésről szóló 1988. évi I. törvény (a továbbiakban: Kkt.) 1988. július 1-jén lépett hatályba.

Az eltelt időszak tapasztalatai azt mutatják, hogy e törvény alapvető rendelkezései ma is helytállóak, azonban kisebb - a társadalmi, gazdasági környezet és a jogrendszer változásai, valamint az Európai Unióhoz történő csatlakozásunk által indokolt és a gyakorlati igényekhez igazodó - módosításokra szükség van. A Kkt. módosításának alapvetően az alábbiakban bemutatott problémakörök megoldása ad aktualitást, azonban e módosítás nem jelenti a törvény teljes felülvizsgálatát.

Hazánk Európai Unióhoz történő csatlakozásával több olyan közlekedési tárgyú közösségi jogszabály is a hazai jogrendszer részévé válik, amely különböző, a közúti árufuvarozás és személyszállítás végzéséhez szükséges, továbbá az Európai Unióban használt kapcsolódó okmányok hazai bevezetését és alkalmazását írja elő a csatlakozás időpontjától.

A közúti árufuvarozás és személyszállítás végzésére vonatkozó valamennyi tevékenységi feltétel és engedélyezési szabály, továbbá a gépjárművezetőkre vonatkozó speciális rendelkezés együttes alkalmazásának érvényesítése érdekében szükségessé válik az ellenőrzési tevékenységben közreműködő határőrség, vámhatóság és közlekedési hatóság ellenőrzési tevékenységének szabályozása, továbbá az egyes engedélyezési előírások elmulasztása esetén - az Európai Unió gyakorlatához igazított összegű - bírság kiszabásának lehetővé tétele. Ennek megvalósítása érdekében a Kkt. 20. §-ának rendelkezéseit teljeskörűen át kell alakítani, meghatározva a bírságolási eljárásra vonatkozó fontosabb szabályokat, az ellenőrzésben közreműködő hatóságok hatásköreit.

A közlekedési hatóság engedélye nélkül jogosulatlanul, vagy nem az engedély tartalmának megfelelően végzett oktatási tevékenység esetén a közlekedési hatóság részére bírság kivetésére is lehetőséget kell teremteni a Kkt. 18. § új (7) bekezdéssel történő kiegészítésével.

A közösségi jogszabályok hazai alkalmazásához szorosan kapcsolódik a menetíró készülékek használatával, a beszerelésüket végző műhelyek tevékenységével és a készülékek ellenőrzésével kapcsolatos kérdések miniszteri rendeletben történő részletes szabályozása.

A veszélyes áruk szállítására vonatkozó nemzetközi egyezmény (ADR) előírásait a mezőgazdasági termelés területén használt vegyszerek és üzemanyagok szállítása során is érvényesíteni szükséges, ezt erősíti meg a Tanács 94/55/EK irányelve is, mely az ADR Egyezményben foglalt rendelkezések belső piacon történő egységes alkalmazását tartalmazza.  Egyúttal lehetővé teszi az irányelv, hogy a tagállamok saját területükön szabályozzanak minden olyan veszélyes áruszállítást, mely nem esik az irányelv hatálya alá, de a szabályozás nemzeti okból célszerű és fontos. E nemzeti szabályozás kiadásához szükséges jogalkotási felhatalmazást a Kkt. 48. §-a (3) bekezdése b) pontjának új 20. és 21. alponttal történő kiegészítésével kell megteremteni.

A közúti árú- és személyfuvarozás területén a belföldi és nemzetközi forgalomban közlekedő járművek műszaki állapotának és járművezetők vezetési idejének hatékony ellenőrzése, a hiányosságok megszüntetéséig a jármű és a járművezető időleges feltartóztatása nélkül nem valósítható meg. Igazolja ezt az Európai Unió tagállamaiban már elterjedt feltartóztatási gyakorlat is.

A vasútról szóló 1993. évi XCV. törvényhez

A vasútról szóló 1993. évi XCV. törvény (a továbbiakban: Vtv.) korszakos jelentőségű lépés volt a vasúti közlekedésre vonatkozó szabályozás történetében. Ezzel tettük meg az első lépést abba az irányba, amely a vasúti közlekedés szabályozását a modern jogrendszerekhez közelíti.

A Vtv. a hatálybalépése óta eltelt időben elősegítette a magyar vasúti közlekedés modernizálását, az időközben végrehajtott módosítások pedig alapvetően a csatlakozási tárgyalások során vállalt jogharmonizációs kötelezettségek teljesítését szolgálták.

A közösségi vasúti szabályozás elemei szinte teljes egészében beépültek a hazai jogba. Az ún. második közösségi vasúti csomag 2001. évi közzétételével azonban a korábban vállalt jogharmonizációs kötelezettségeink és a kapcsolódó hazai szabályozási feladatok alapvetően átalakultak. A 2001. évi közösségi szabályozás a korábbi szabályozáshoz képest jóval részletesebben és több konkrét szabállyal állapította meg elsősorban a vasúti pályahasználat feltételeit és a díjfizetés módját.

A vasútra vonatkozó közösségi jog alapvető elve, hogy a vállalkozó (árufuvarozást és személyszállítást végző) vasutak átlátható módon és megkülönböztetéstől mentesen juthassanak hozzá a vasúti pályához. Ennek érdekében a közösségi jog megköveteli a tagállamoktól, hogy az a szervezet, amely a pályakapacitásokat elosztja, szervezeti, döntéshozatali és jogi szempontból független legyen a vállalkozó vasúttól, vagyis a pályát igénylőtől. A közösségi irányelvek kellő részletességgel határozzák meg a pályakapacitás elosztása során követendő eljárást. Ezen túlmenően a közösségi jogszabályok rendelkeznek a vasútvállalatok engedélyezéséről, a vasúti műszaki szabályokról (hagyományos vasutak és a nagysebességű vasutak kölcsönös átjárhatóságának műszaki feltételeit).

A közösségi irányelvek hazai jogba történő beépítése megtörtént a 2002. és 2003. év folyamán. Megalkottuk a vasútvállalatok engedélyezéséről szóló, a vasúti pályakapacitás elosztását szabályozó miniszteri rendeletet, valamint a pályakapacitás igénybevételéért fizetendő díjakról és azok képzésének szabályairól szóló miniszteri rendeletet, valamint a hagyományos vasúti rendszerek kölcsönös átjárhatóságának műszaki feltételeit szabályozó miniszteri rendeletet.

A vasúti területet az Európai Unió is kiemelt figyelemmel kezelte és a csatlakozási tárgyalások során a Bizottságnak rendszeresen tájékoztatást kellett adni a jogharmonizáció és az intézményi háttér kialakításának fejleményeiről.

A törvény fő célja, hogy tovább konkretizálja a pálya kapacitás elosztását végző szervezet kialakításának módját (kft. alapítása), valamint a pályakapacitás elosztásának törvényi szintű szabályozást  igénylő és a Pályahasználati Testület szervezetét és működésének eljárási szabályait. A pályakapacitás elosztás függetlenségének, továbbá az egyéb jogharmonizációs célú jogalkotás keret feltételeit megteremtettük a vasútról szóló törvény 2001. évi módosítása során. A Vtv. jelenlegi módosításának célja e keretek kitöltése és a még szükséges kiegészítő szabályok megalkotása.

Az Európai Unióhoz történő csatlakozásunk 2004. május 1-jei várható időpontjára tekintettel és a közösségi előírások maradéktalan érvényesülése érdekében a törvényben előterjesztett módosítások szükségek.

Az a vasútvállalat, amely vasúti személyszállítás, vasúti árutovábbítás vagy vontatás céljából a vasúti pályát használni kívánja, a pályakapacitás-elosztást végző szervezettől kérheti, hogy részére tegye lehetővé - adott időszakban, meghatározott gyakorisággal és időben - a vasúti pályának vagy a pálya meghatározott szakaszának a használatát.

A pályakapacitás-elosztást végző szervezet az egyes vasútvállalatoktól beérkezett kérelmek alapján elosztja a menetvonalakat, vagyis meghatározza azt, hogy melyik vasútvállalat mely időpontban és mely szakaszon használhatja a vasúti pályát. A törvény létrehozza a pályakapacitást elosztó szervezet konkrét szervezeti kereteit (törvény 2. §-a).

A Csatlakozási Okmányban foglalt átmeneti mentességre figyelemmel, az Európai Unió valamely tagállamában székhellyel rendelkező vasútvállalatok számára 2006. december 31. napjáig a vasúti pálya igénybevétele a gyakorlati kihasználhatóság figyelembevételével számított vonatmennyiség 20%-ára korlátozható.

A kapacitáselosztás során felmerült vitás kérdések rendezésére egyeztetési eljárást kell lefolytatni. Az egyeztetés során a pályakapacitás-elosztást végző szervezet az igényelttől eltérő kapacitást is felajánlhat.

Jelenleg miniszteri rendelet szabályozza a pálya kapacitásának elosztását végző szervezet eljárását. A pályakapacitást igénylő magyar és lehetséges külföldi vasúti társaságoknak (vállalkozó vasutak) jelentős gazdasági érdeke fűződik ahhoz, hogy azon a vasúti pályán jussanak az általuk igényelt menetvonalakhoz, amelyen az adott személyszállítási vagy árutovábbítási feladatot a leggazdaságosabban tudják végrehajtani. Az országos vasúti pályahálózatot üzemeltető társaságoknak is az az érdekük, hogy a rendelkezésre álló pályakapacitás kihasználása minél nagyobb legyen. Mindkét érdek egyértelműen a pályát működtető, illetve az azt igénybe vevő gazdálkodó szervezetek eredményes működését alapvetően befolyásolja, a társaságok gazdasági kapcsolatait érinti. Ezért a módosítás az alapvető előírásokat garanciális okokból törvényi szintre emeli. A törvény hatályba lépésének időpontjáig a hatályos miniszteri rendeleteket a közlekedésért felelős miniszter a törvényhez illeszkedően módosítja.

Garanciális okokból indokolt tehát, hogy ezek a végrehajtási jogszabályban szereplő normák a legmagasabb szintű jogforrásban, törvényben jelenjenek meg.

A törvény egyik fő célja, hogy tovább konkretizálja a pálya kapacitás elosztását végző szervezet kialakításának módját (kft. alapítása), valamint a Pályahasználati Testület összetételét és működésének eljárási szabályait.

A légiközlekedésről szóló 1995. évi XCVII. törvényhez

A légiközlekedésről szóló 1995. évi XCVII. törvény (a továbbiakban: Lt.) módosítását alapvetően az Európai Unióhoz történő csatlakozással egyidejűleg Magyarországon is hatályba lépő közösségi rendeletekkel összefüggésben végrehajtandó dereguláció indokolja.

A közösségi rendeletek az Európai Unióhoz való csatlakozásunk pillanatától közvetlenül hatályosulnak, ezért az azokkal korábban már harmonizált jogszabályokat, illetve azok egyes rendelkezéseit hatályon kívül kell helyezni.

A módosítás a légifuvarozók engedélyezéséről szóló, a Tanács 2407/92/EGK rendeletében, a számítógépes helyfoglalási rendszerek működtetési szabályzatáról szóló, a Tanács 2299/89/EGK rendeletében, a polgári légiközlekedés egységes szabályairól és az Európai Légiközlekedés Biztonsági Ügynökség felállításáról szóló, az Európai Parlament és a Tanács 1592/2002/EK rendeletében, valamint a polgári légiközlekedés biztonságának egységes szabályairól szóló, az Európai Parlament és a Tanács 2320/2002/EK rendeletében foglalt rendelkezések és a hazai szabályozás összhangjának megteremtése miatt vált szükségessé.

A módosítás további fontos eleme, hogy a nemzetközi kapcsolatok megfelelő rendezése érdekében sor kerül a külföldi állami légijárművek magyar légtérbe való berepülésének engedélyezéséről szóló rendelkezések pontosítására, az eljáró hatóságok megfelelő kijelölésére.

A repülőtérrel, valamint a légiforgalmi irányítással kapcsolatban, a törvényben szereplő módosítások - a rendelkezések pontosítása által - az e területekre vonatkozó szabályozás összhangját szolgálják.

A kétoldalú nemzetközi légiközlekedési egyezmények által a légiközlekedési vállalatok számára légi árufuvarozási tevékenység végzésére adott jogosultságok vámhatóság által történő ellenőrzése lehetővé teszi az ezen egyezményekre való hivatkozással illegálisan végzett árufuvarozási tevékenység visszaszorítását.

A polgári légiközlekedés mobil munkavállalóira vonatkozó, az AEA, ETF, ECA, ERA és IACA által kötött, a munkaidő megszervezéséről szóló európai megállapodásról szóló, a Tanács 2000/79/EK irányelve alapján meghatározott rendelkezéseknek a Munka Törvénykönyvének változásával összhangban megvalósuló módosítása elősegíti a légijárműveken munkát végző hajózók foglalkoztatásával kapcsolatos átlátható feltételek kialakítását.

A törvény a gyakorlat által indokolt pontosító rendelkezéseket vezet be, valamint szabályozási felhatalmazást ad a Kormány részére a repülőtérrel kapcsolatos biztonsági és akadálymentes védőövezet kijelölésének, hasznosításának és megszüntetésének szabályait tartalmazó rendelet kiadására. Felhatalmazást ad továbbá miniszteri rendeletek megalkotására a nem nyilvános fel- és leszállóhely létesítésének, az utasbiztonsági ellenőrzést végzők felügyeletének és szakmai irányításának, a légiforgalmi tájékoztatás rendjének és a légiforgalmi tájékoztató szolgálat ellátásának, valamint a Magyar Honvédség légvédelmi célú repüléseinek szabályozása tárgyában.

A víziközlekedésről szóló 2000. XLII. törvényhez

A hajózási jog területén a közösségi joggal való összhang megteremtése érdekében az úszólétesítmények lajstromozásnak, illetve a hajózási tevékenység engedélyezésének szabályait kellett felülvizsgálni, amelynek eredményeként készült el a víziközlekedésről szóló 2000. évi XLII. törvény (a továbbiakban: Vkt.) módosítására vonatkozó szövegtervezet. A lajstromozás és a hajózási tevékenység engedélyezése tekintetében a közösségi jognak megfelelően a külföldi üzemben tartó fogalma csatlakozásunkat követően oly módon változik, hogy a külföldi üzemben tartó korábbi fogalma helyébe a Közösségen kívüli üzemben tartó lép. Ez alól a személyzet nélküli hajóbérlés (bare boat charter, demise charter) esetében alkalmazott ideiglenes átlajstromozás a kivétel, mivel ebben az esetben nem játszik szerepet az, hogy a bérlő és a bérbeadó tagállamban honos vagy nem, illetve tagállam lajstromába vagy lajstromából történik az átlajstromozás.

A módosítás a jogharmonizációs célú rendelkezéseken kívül a törvény hatályba lépése óta felszínre került ellentmondásokat is igyekszik feloldani, ennek jegyében került ki a kedvtelési célú hajózás az engedélyhez kötött hajózási tevékenység köréből. A lépés összhangban van a jogalkotói szándékkal, tekintettel arra, hogy az eredeti szabályozásban is - az Európában általánossá vált gyakorlathoz igazodva - a díj ellenében végzett szolgáltatások engedélyeztetése, ezen keresztül ellenőrzése volt a cél.

-----STARTING---POINT---RESZLETES---

Az 1. §-hoz

A közúti járművezetők alap- és továbbképzésével kapcsolatos közösségi jogszabályok átvételéből következően erősíteni kell a kapcsolódó közlekedési hatósági előzetes képzési engedély alapján végzett, megfelelő tartalmú oktatás megvalósítását, esetenként bírság alkalmazásának lehetővé tételével is. A közlekedési hatóság engedélye nélkül jogosulatlanul vagy nem az engedély tartalmának megfelelően végzett oktatási tevékenység esetére a törvény lehetőséget teremt a közlekedési hatóság részére bírság kivetésére.

A 2. §-hoz

Hazánk Európai Unióhoz való csatlakozásával több olyan közlekedési tartalmú közösségi jogszabály is a hazai jogrend részévé válik, amely különböző, a közúti árufuvarozás és személyszállítás lebonyolításához szükséges, az Európai Unióban használt okmány hazai bevezetését és alkalmazását írja elő csatlakozásunk időpontjától. Ilyen okmány a tevékenység végzésére szolgáló közösségi engedély, amelyet a közúti közlekedési szolgáltatásokról és a közúti járművek üzemben tartásáról szóló 89/1988. (XII. 20.) MT rendelet és ennek végrehajtásáról rendelkező 14/2001. (IV. 20.) KöViM rendelet és a 49/2001. (XII. 22.) KöViM rendelet tartalmaz.

Ezen okmányok kötelező használatának elrendelése indokolttá teszi bírság kiszabását, a határőrség és a vámhatóság ellenőrzési feladataira vonatkozó törvényi szabályozás módosításával. A bírság összegének felemelése közelít az Európai Unió tagállamai által is alkalmazott bírság tételekhez.

A közlekedésre vonatkozó hatályos szabályozás [5/1990. (IV. 12.) KöHÉM rendelet] ma is lehetővé teszi, hogy külföldi forgalmi rendszámú jármű ellenőrzése során az ellenőrző hatóság megtiltsa a forgalomban való részvételt, ha a jármű nem rendelkezik a nemzetközi egyezményekben meghatározott engedélyekkel. A törvény ezt pontosítja azzal, hogy a „visszatartást”, mint a forgalomban való részvétel megtiltásának egyik lehetséges változatát nevesíti.

A 3. §-hoz

A koncesszióról szóló törvény szerint a koncessziós szerződés időtartama alatt a koncessziós társaság jogosult a kizárólagos állami tulajdonhoz tartozó vagyontárgyak vonatkozásában a hasznok szedésére. A koncessziós szerződés alapján az AKA Alföld Koncessziós Autópálya Rt. (AKA Rt.) jogosult úthasználati díj szedésére az M5 autópályán, de azt szerződéssel más részére átengedheti.

A 4. §-hoz

A közúti személyszállítás és árufuvarozás területén a belföldi és nemzetközi forgalomban közlekedő járművek műszaki állapotának és járművezetők vezetési idejének hatékony ellenőrzése - az ellenőrzés során észlelt hiányosságok megszüntetéséig a jármű és a járművezető időleges feltartóztatása nélkül - nem valósítható meg. Ezt az Európai Unió tagállamaiban már elterjedt feltartóztatási gyakorlat is igazolja. E hatósági intézkedés hazai alkalmazásához pontosítani kell az ellenőrzéssel kapcsolatos rendelkezéseket.

A túlméretes, túlsúlyos és tengelytúlsúlyos járművek közlekedésének szabályozásával kapcsolatban - az Európai Unió jogrendjével való összhang megteremtése érdekében - szükséges intézkedések megtételéhez elengedhetetlen a Kkt. módosítása. A törvény az ellenőrző hatóság jogkörét bővíti azáltal, hogy lehetővé teszi a meghatározott össztömeget, tengelyterhelést és méretet meghaladó járművek tovább közlekedésének megtiltását.

Az 5. §-hoz

Az útépítési kivitelezés minőség ellenőrzésével kapcsolatos minisztériumi feladatok egységes rendszerben történő működtetésének biztosítása céljából e tárgykörben miniszteri rendeleti szintű szabályozás kiadásához szükséges jogalkotási felhatalmazást a Kkt. 48. § (3) bekezdése b) pontjának 10. alpontja pontosításával lehet megteremteni.

A közösségi jogszabályok hazai alkalmazása szükségessé teszi a menetíró készülékek használatával, a beszerelésüket végző műhelyek tevékenységével és a készülékek ellenőrzésével kapcsolatos részletes szabályok miniszteri rendeletben történő szabályozását, különös tekintettel a digitális működési elvű menetíró készülékek használatához kapcsolódó ellenőrző kártyák előállítására, elosztására, nyilvántartására, a kártyák használatához kapcsolódó adatszolgáltatási kötelezettségekre.

A magyar jogszabályok szerint a veszélyes áruk (így a mezőgazdasági vegyszerek és üzemanyagok) belföldi közúti szállítását a Veszélyes Áruk Nemzetközi Közúti Szállításáról szóló Európai Megállapodás (ADR) előírásai szerint kell végezni. Az ADR járműfogalmába azonban nem tartozik bele a mezőgazdasági vontató és a lassú jármű, ezért nem alakult ki egységes gyakorlat a veszélyes áruk szállítását végző mezőgazdásági vontatók, illetve a velük vontatott pótkocsik műszaki vizsgáztatásánál, a tartányok jóváhagyásánál és közúti ellenőrzésénél. A területi hatóságok korábbi - a néhol eltérő - a állásfoglalásai (pl. ADR jelölések megkövetelése, a vezető ADR oktatási bizonyítványának meghiányolása) több konfliktus forrása volt. Az ilyen szállítások szabályozási igényét az bizonyítja, hogy a vonatkozó közösségi jogszabály (a Tanács 94/55/EK irányelve, amely az ADR szabályait rendeli el az egységes belső piacon való alkalmazásra) a preambulumában a következőket mondja ki: „a tagállamoknak joguk van arra, hogy szabályozzanak minden olyan veszélyes áru szállítást, amelyet a területükön olyan járművel végeznek, amely nem esik ezen irányelv hatálya alá, függetlenül attól, hogy a járművet hol helyezték forgalomba”.

A 6. §-hoz

Az országos közforgalmú vasúti pályát a Vtv. 1. §-ában foglaltak alapján a pályavasút vagy a vasúti társaság működteti. A törvény a jelenleg hatályos rendelkezéssel megegyezően mondja ki, hogy a szakasz a)-d) pontjában felsorolt vasutak részére a működtető - meghatározott feltételekkel - köteles e vasúti pálya igénybevételét lehetővé tenni.

A törvény a jelenleg hatályos feltételeket kiegészíti azzal, hogy a vasúti pálya igénybevétele pályakapacitás-elosztás alapján történik.

A 7. §-hoz

A törvény lényegében a hatályos rendelkezésekkel összhangban szabályozza a vasúti pályakapacitás elosztására és a pályahasználati díjak megállapítására vonatkozó előírásokat. A közösségi joghoz való igazodás érdekében jelenleg miniszteri rendeletek határozzák meg a pályakapacitás elosztás feltételeit. A Parlament és a Tanács 2001/14/EK irányelvében meghatározott elvek és szabályok mentén a módosítás törvényi szinten határozza meg a pályakapacitás elosztás általános elveit és a leglényegesebb eljárási szabályokat. Ezzel eleget tesz a jogharmonizációs kötelezettségeknek, egyben megteremtve a nemzeti jogrenddel az összhangot.

A törvény elfogadását követően módosítani kell a vasúti pályakapacitás elosztására és a pályahasználati díjak megállapítására vonatkozó miniszteri rendeleteket és az abban megfogalmazott szabályokat hozzá kell igazítani a Vtv-hez.

A törvény a vasúti pályakapacitás elosztására és a pályahasználati díjak megállapítására vonatkozó rendelkezések tekintetében abból indul ki, hogy az országos vasúti pályákat vasúti társaság üzemelteti.

A vasúti infrastruktúra-kapacitás elosztásáról, a vasúti infrastruktúra használatának díjáról és a biztonsági tanúsítványról szóló, a Parlament és a Tanács 2001/14/EK irányelve meghatározó jelentőségű a vasúti tárgyú közösségi szabályozásban és a jogharmonizációs kötelezettségek között.

A 2001/14/EK irányelvnek a pályakapacitás elosztásáról szóló rendelkezéseiből és az irányelv szelleméből az tűnik ki, hogy az Európai Unió a külön szervezetben üzemelő pálya és a külön - független - szervezetben működő vállalkozó vasút modelljét preferálja. Természetesen az irányelv a teljes vasúi szervezet kialakítására irányuló döntést a tagországokra bízza, a tagországoknak azonban bizonyos korlátok között kell mozogniuk. Ilyen korlát az az előírás, hogy a pályakapacitás elosztásának szervezeti, jogi és döntéshozatali szempontból függetlennek kell lennie a vállalkozó (árufuvarozás és személyszállítást végző) vasúttól. Ez az előírás az egy gazdálkodó szervezetben (társaságban) elhelyezkedő pálya- és vállalkozó vasútra - a saját terminológiánk szerint: vasúti társaság - valamint a jogalkotásra nézve jelentős többletfeladatokat ró.

A 2001/14/EK irányelv szerint hátrányos megkülönböztetéstől mentesen kell a törvényben meghatározott vasúti pályahálózat igénybevételét minden, a feltételeket teljesítő vasút részére lehetővé tenni. A szolgáltató és a pálya használatát igénylő vasút között szerződéses kapcsolatnak kell létrejönnie. A szerződés a jogosultságokat és a pálya használatért fizetendő díjat (szolgáltatás-, ellenszolgáltatás) egyaránt tartalmazza.

Magyarországon jelenleg a vasúti társaság keretében működik a pályavasút és a vállalkozó vasút, ezért a törvény egyértelműen meghatározza, hogy a vasúti társaságtól független szervezetnek kell a pályakapacitás elosztását és a pályahasználati díj megállapítását végezni. A költségvetés teherbíró képességére is tekintettel hatékonyabb és költségkímélőbb működési forma, amelynek keretében a feladatot egyszemélyes állami tulajdonban lévő korlátolt felelősségű társaság látja el. Az egyszemélyes állami tulajdonlás egyben biztosítékot jelent arra nézve is, hogy a kft. minimális alaptőkéjéhez képest esetlegesen felmerülő kötelezettség teljesítésében az állam a kft. „mögött” helytáll. Ezt a kft. alapító okirata megjeleníti. A példa az európai jogrendben nem ismeretlen, az osztrák szervezet is korlátolt felelősségű társaságként működik (Schienen-control GmbH).

A magyar jogrend hagyományaihoz kapcsolódóan a törvény a pályakapacitás elosztásával és a pályahasználati díj megállapításával kapcsolatban az államigazgatási eljárásról szóló törvény rendelkezéseinek alkalmazását írja elő. A törvény értelmében a pályakapacitás elosztását végző kft-nek az első fokú eljárást az államigazgatási eljárás általános szabályairól szóló 1957. évi IV. törvény 3. §-ának (2) bekezdésében biztosított lehetőség alapján adott felhatalmazás szerint kell lefolytatnia. A törvény a másodfokú eljárás lefolytatására az általános közlekedési hatóságot, ezen belül a Közlekedési Főfelügyeletet ruházza fel hatáskörrel. Az államigazgatási eljárás általános szabályaitól a törvény két kérdésben tér el. Egyrészt az elsőfokú hatóság eljárására 180 napot határoz meg, amelynek megalapozott indoka, hogy a pályakapacitás elosztásának folyamata a menetrend készítés folyamatához illeszkedik. Az ide vonatkozó 2001/14/EK irányelv ugyancsak hosszú időtartamban szabályozza az eljárást. Az eljárás a kérelmek benyújtásával indul, ezt követően négy hónap áll rendelkezésre a menetrend tervezet elkészítésére, további egy hónap a menetrend egyeztetésére. Csak ezután kerülhet sor az érdemi államigazgatási eljárás lefolytatására.

A 2001/14/EK irányelv 30. cikke előírja egyeztető fórum létesítését, amely a törvényben a Pályahasználati Testület formájában jelenik meg. A Vtv. módosításával törvényi szintre emelkednek a hivatkozott irányelvben megjelölt azok a döntési jogosítványok, amelyekben a Pályahasználati Testület eljárni jogosult, illetve köteles.

A Pályahasználati Testület „eseti” testület, nem állandóan működik. A tagokat csak konkrét megkeresés, döntést igénylő kérdés kivizsgálására hívják össze. A Testület részletes működésére vonatkozó szabályokat a Közlekedési Főfelügyelet főigazgatója határozza meg.

A Testületnek a döntésre az irányelv legfeljebb 2 hónapos határidőt ad és feljogosítja, hogy az érintett felektől minden szükséges információt beszerezzen. Ezzel összhangban a törvény az államigazgatási eljárás általános szabályaitól való második eltérésként a másodfokú eljárás lefolytatására 60 napos határidőt szab meg.

A 8. §-hoz

A hatályos Vtv. is tartalmaz rendelkezéseket az állam és az országos közforgalmú vasutak közötti szerződéses kapcsolatról. A Vtv. hatálybalépésének időpontjában egyetlen szerződésben jelent meg az állam kizárólagos tulajdonát képező és a vasúti társaságok által üzemeltetett vagyontárgyakra, valamint a vasút által végzett - közszolgáltatásnak minősülő - menetrend szerinti személyszállításra vonatkozó összes rendelkezés. A szerződést az állam nevében az ágazati és tulajdonosi jogokat egyaránt gyakorló miniszter - a költségvetési összefüggésekre tekintettel a pénzügyminiszter előzetes egyetértésével - kötötte meg.

Az időközben végbement jelentős jogszabályi változások, például a kincstári vagyonra vonatkozó rendelkezések megjelenése az államháztartásról szóló törvényben, továbbá a 2004. május 1. napjától kötelezően alkalmazandó 1191/69/EGK tanácsi rendeletben meghatározott követelmények megjelentetése a törvényben elkerülhetetlenné vált.

A szerződésekre vonatkozó rendelkezések ennek megfelelően - külön-külön szerződésekre vonatkoztatva - szabályozzák a vagyonkezelésre, a kizárólagos állami tulajdonban levő vasúti pálya működtetésére, a kombinált fuvarozás növelésére, valamint a vasúti közszolgáltatásra vonatkozó követelményeket. Az állami támogatások szabályozása a vonatkozó közösségi jogi szabályozásra (a Tanács 1107/70/EGK rendelete) figyelemmel történt.

Az 1191/69/EGK rendelet meghatározó jelentőségű a vasúti, közúti és belvízi közlekedés területén végzett személyszállítási közszolgáltatások tekintetében. A rendelet 18. cikke kötelezi a tagállamokat arra, hogy a végrehajtásról saját jogrendjüknek megfelelően intézkedjenek. A közösségi rendelet három sarkalatos pontja, hogy a közszolgáltatási feladat végzésére a szolgáltató abban az esetben kötelezhető, ha az ellátásért felelős a keletkezett veszteségeit kiegyenlíti, a szolgáltató kezdeményezheti a számára gazdasági hátránnyal járó közszolgáltatási feladat megszüntetését, és az ellátásért felelősnek a szolgáltatóval közszolgáltatási szerződést kell kötnie.

A törvény a közösségi jog végrehajtásához szükséges, a hazai jogból adódó eltéréseket figyelembe vevő részletszabályokat állapít meg, amelynek során meghatározza az ellátásért felelős miniszter (település önkormányzat), valamint a szolgáltató jogait és kötelezettségeit és az eljárás menetét (javaslattétel, menetrend jóváhagyása, szerződéskötési kötelezettség, a szerződésben meghatározott feladat ellátásának kötelezettsége, a veszteségek kiegyenlítése).

A 9. §-hoz

Az 1191/69/EGK rendelet a csatlakozás időpontjától kezdődően közvetlenül alkalmazandó lesz. A Római Szerződés és az Európai Bíróság esetjoga nem teszi lehetővé, sőt kifejezetten tiltja a közvetlenül érvényesülő közösségi jogi elemeknek a tagállamok jogában történő megismétlését. Ezért a törvény a személyszállítási közszolgáltatási szerződésekről szóló kibővített szabályozáshoz kiegészítésül kimondja azt, hogy a törvény rendelkezéseit a közösségi rendelettel együtt kell alkalmazni. A közösségi rendelet tartalmazza egyébként a végrehajtási típusú tagállami szabályok megalkotására irányuló felhatalmazást.

A 10. §-hoz

A törvény újrafogalmazza a korábbi, a miniszter számára rendelet megalkotására felhatalmazást tartalmazó rendelkezéseket. A miniszter új szabályozási felhatalmazást kap az országos közforgalmú vasúthálózat vonalai besorolásának és a vasúti menetrend készítése szabályainak megalkotására.

A 11. §-hoz

A törvény, a légiközlekedésről szóló 1995. évi XCVII. törvény (a továbbiakban: Lt.) hatályos szövegéhez képest - a repüléstájékoztató szakszemélyzet vonatkozásában - kizárólag a körzeti repüléstájékoztató szakszemélyzet képzését, képzésének koordinálását tartja meg állami feladatként. Ennek indoka, hogy a hatályos szabályozás túlságosan nagy állami beavatkozást tesz lehetővé a képzés és koordinálás területén. A módosítás bővíti a repülőterek üzemben tartóinak jogkörét, és lehetőséget biztosít arra, hogy a repülőterek üzemben tartói a számukra legmegfelelőbb szolgáltatót válasszák, illetve, hogy a szolgálatot ellátó szakszemélyzet a képzést bármely olyan intézményben megkaphassa, amely a feltételeknek megfelel.

A módosítással érintett körzeti repüléstájékoztató, valamint repülőtéri repüléstájékoztató szolgálatra vonatkozó részletszabályokat a légiforgalom irányításának szabályairól szóló 16/2000. (XI. 22.) KöViM rendelet tartalmazza.

A 12. §-hoz

A módosítás célja az Lt. pontosítása. A törvény a Belügyminisztérium, a Honvédelmi Minisztérium, illetve a Külügyminisztérium illetékes hatóságai helyett az eljáró szervek pontos felsorolását tartalmazza, amely kiegészül a polgári és katonai nemzetbiztonsági szolgálatokkal.

Az engedélyezéssel kapcsolatos részletszabályokat a magyar légtér igénybevételéről szóló 4/1998. (I. 16.) Korm. rendelet tartalmazza.

A 13-14. §-hoz

Az Lt. 22-23. §-ának módosítását - az Európai Unióhoz történő csatlakozás időpontjáig - a légifuvarozók engedélyezéséről szóló, a Tanács 2407/92/EGK rendeletével összefüggésben álló deregulációs feladat teljesítése indokolja. A következetes és egységes jogalkalmazás érdekében az Lt. 23. §-ában szükséges meghatározni, hogy a 2407/92/EGK rendelet hatálya alá tartozó, gazdasági célú légiközlekedési tevékenységet végző gazdálkodó szervezeteknek a hivatkozott közösségi rendeletben, illetőleg az Lt.-ben és a gazdasági célú légiközlekedési tevékenység engedélyezésének rendjéről szóló 10/2002. (II. 6.) KöViM rendeletben foglalt rendelkezésekre együttesen kell figyelemmel lenniük.

A 15. §-hoz

A hazánk által kötött kétoldalú nemzetközi légiközlekedési egyezmények alapján a kijelölt légiközlekedési vállalatok az azokban megállapított kereskedelmi jogokat gyakorolva végzik árufuvarozási tevékenységüket. A napjainkra igen elterjedté vált az az illegális gyakorlat, amely szerint egyes fuvarozók olyan államok kereskedelmi jogaira hivatkozva végzik légiáru fuvarozását, amely államokkal Magyarországnak nincs érvényes kétoldalú megállapodása, ezzel nagymértékben veszélyeztetik a tevékenységüket szabályosan végző fuvarozók érdekeit, valamint hazánk nemzetközi kapcsolatait.

A hatóságokat az Lt. hatályos szövege nem jogosítja fel arra, hogy ellenőrizhessék a fuvarozók légi árufuvarozásra vonatkozó jogosultságát, továbbá, hogy információikat megoszthassák egymás között. Jelen módosítás célja az, hogy feljogosítsa az ellenőrzés végrehajtására az illetékes vámhatóságot, és megteremtse az adatok és információk átadásának lehetőségét a légiközlekedési hatóság részére. A hatékony ellenőrzés révén lehetőség nyílik a jogosulatlan tevékenység visszaszorítására.

A 16. §-hoz

A számítógépes helyfoglalási rendszerek tekintetében a közösségi joggal való összeegyeztethető szabályozást a számítógépes helyfoglalási rendszerek működtetésének szabályairól szóló 6/2001. (II. 12.) KöViM rendelet tartalmazza. A közösségi jog rendeleti szinten szabályozza az adott kérdést, a miniszteri rendeletet a csatlakozás időpontjával egyidejűleg teljes egészében hatályon kívül kell helyezni. Ezzel összefüggésben - a jogbiztonság, a jogalkalmazók tájékoztatása érdekében - azonban szükséges annak kimondása, hogy a számítógépes helyfoglalási rendszerekre Európai Unióhoz való csatlakozásunk napjától a számítógépes helyfoglalási rendszerek működtetési szabályzatáról szóló, a Tanács 2299/89/EGK rendeletét kell alkalmazni.

A 17. §-hoz

Az európai uniós csatlakozás időpontjától a polgári légiközlekedés egységes szabályairól és az Európai Légiközlekedés Biztonsági Ügynökség felállításáról szóló, az Európai Parlament és a Tanács 1592/2002/EK rendeletének a légijármű és a légiközlekedéssel kapcsolatos eszköz gyártásának, javításának és karbantartásának a légiközlekedéssel összefüggő szakmai szabályait közvetlenül kell alkalmazni. Ennek megfelelően a miniszter kizárólag a közösségi rendeletben nem szabályozott területre vonatkozóan adhat ki a szakmai szabályokat tartalmazó rendeletet.

A 18. §-hoz

A Munka Törvénykönyvéről szóló 1992. évi XXII. törvénynek az ügyeletre és készenlétre vonatkozó - a 2003. évi XX. törvény által megállapított - új rendelkezéseivel való összhang megteremtése indokolja a 29/A. § (1) bekezdésének módosítását. A Munka Törvénykönyvének új rendelkezéseire figyelemmel az Lt. szövegében is szükséges az „ügyelet” kifejezés alkalmazása.

A (4) bekezdés módosításával a hajózókra vonatkozó munkajogi vonatkozású szabályok pontosítása következtében egyértelművé válik, hogy a munkáltató azon - külön jogszabályban előírt - egészségügyi vizsgálatok költségeit köteles viselni, amelyek egyrészt a hajózónak a munkáltatónál történő alkalmazásához szükségesek, de még megelőzik azt, illetve az alkalmazásának időtartama alatt merülnek fel.

A 19-20. §-hoz

A törvény 18. §-ában foglalt módosítással összefüggésben az állam által ellátandó, a képzéssel kapcsolatos feladatok szűkítése valósul meg azáltal, hogy a légiforgalmi irányító és repüléstájékoztató szolgálat tagjai közül a repülőtéri repüléstájékoztató szolgálat tagjainak képzését nem a miniszter által kijelölt intézetek végzik, hanem megfelelő ellenőrzés és engedélyezés mellett azt bármilyen, arra alkalmas szolgáltató elláthatja.

A 21. §-hoz

A Polgári Törvénykönyvről szóló 1959. évi IV. törvény 172. §-ának d) pontja alapján - ha törvény eltérően nem rendelkezik - az állam kizárólagos tulajdonába tartozik a nemzetközi kereskedelmi repülőtér. A folyamatosan megvalósuló repülőtérfejlesztésekkel összhangban indokolt, hogy - a Polgári Törvénykönyvben foglalt lehetőség alapján - az Lt. mondja ki azt, hogy a nemzetközi kereskedelmi repülőterek közül csak a nemzetgazdasági és légiközlekedés-stratégiai szempontok miatt kiemelt jelentőségű Budapest Ferihegy Nemzetközi Repülőtér tartozik az állam kizárólagos tulajdonába.

A 22. §-hoz

A törvény 20. §-ában foglalt módosítással összhangban, az Lt. 23. §-a  is mellőzi nemzetközi kereskedelmi repülőtér kifejezés használatát.

A törvény egyebekben a repülőtér létesítése, fejlesztése és megszüntetése vonatkozásában egyszerűsíti az eljárást, és a Kormány előzetes egyetértését követően kizárólag a területileg illetékes önkormányzat egyetértését írja elő. Az egyszerűsítés indoka azon felesleges eljárás megszüntetése, hogy azok a miniszterek, akik a Kormány tagjai, a Kormány egyetértését követően az adott kérdésben ismét egyetértésüket kell, hogy adják.

A 23. §-hoz

Az Lt.-nek az akadálymentes védőövezetre vonatkozó szabályozási felhatalmazással történő kiegészítése lehetővé teszi a repülőterek kialakítására vonatkozóan a Chicagói Egyezmény (kihirdette az 1971. évi 25. tvr.) 14. Függelékének megfelelő szabályozás kialakítását. A módosítás következtében a településrendezési tervekkel összhangban álló, a légiközlekedési akadályokra is kiterjedő jogszabály megalkotására nyílik lehetősége a Kormánynak.

A 24. §-hoz

Összefügg a 20. §-ban foglalt módosítással, amely egyedül a Budapest Ferihegy Nemzetközi Repülőteret tartja meg a kizárólagos állami tulajdon körében.

A 25. §-hoz

Az esetleges értelmezési problémák elkerülése érdekében pontosítani szükséges, hogy az Lt. 41. §-ának (1) bekezdésében meghatározott díj a repülőtér légijárművek által történő igénybevétele esetén fizetendő. Elsődleges érdek fűződik ahhoz, hogy az üzemben tartó által megállapított díj megjelenjen a Magyar Köztársaság légiforgalmi tájékoztató kiadványában (AIP).

Kényszerleszállás esetén felmerülő kártérítési vagy kártalanítási igények rendezése a Ptk. szabályai alapján történik, ezért az Lt. 41. §-ának (4) bekezdésében erről rendelkezni nem kell.

A 26. §-hoz

A 20. §-ban foglalt módosítással függ össze.

A 27. §-hoz

A törvény záró rendelkezése szerint az Lt. 1. §-ának (3) bekezdése hatályát veszti, ezáltal az Lt. hatálya a jövőben a légvédelmi célú repülésekre is kiterjed. A tervezett módosítás az Lt. hatályának kiterjesztésével összefüggésben a légvédelmi célú repülések légtérhasználatáról rendelkezik. Eszerint - összhangban a magyar légtér igénybevételéről szóló 4/1998. (II. 16.) Korm. rendeletben foglaltakkal - az e légjárművek repülései által érintett légteret szabaddá kell tenni, egyrészt a megfelelő honvédelmi intézkedések foganatosítása, másrészt a légiforgalomban résztvevők biztonsága érdekében.

A 28. §-hoz

Az Lt. 53. §-ának (6) bekezdése a szakszolgálati engedélyekkel kapcsolatos szabályozás több minisztert érintő feladatait foglalja össze. A miniszteri felelősség pontosabb elhatárolása érdekében szükségessé vált a szabályozási felhatalmazás elemenkénti szétválasztása. Ezáltal egyszerűbbé válik az említett jogszabályok módosítása, mivel a szabályozásban érintett miniszterek kizárólag a feladatkörüket érintő jogszabályok megalkotásában vesznek részt.

A 29. §-hoz

A polgári légiközlekedés biztonságának egységes szabályairól szóló, az Európai Parlament és a Tanács 2320/2002/EK rendeletének 3. cikkében foglaltak értelmében a légiközlekedés védelme tekintetében meghatározott követelményeket valamennyi közösségi repülőtérre alkalmazni kell, a rendeletben foglalt korlátozások lehetőségének [4. cikk (2) bekezdése] figyelembevételével. Az Lt. jelenleg hatályos szabályozása e követelmények alkalmazását csak a nyilvános repülőterek vonatkozásában írja elő, így hazánk jogharmonizációs kötelezettségére figyelemmel szükséges az Lt. megjelölt rendelkezésének módosítása és a légiközlekedés védelmének a nyilvános repülőterek helyett valamennyi repülőtérre történő kiterjesztése.

A 30. §-hoz

A légifuvarozók engedélyezéséről szóló, a Tanács 2407/92/EGK rendeletének 7. cikke a tevékenységi engedély megszerzéséhez megköveteli az érintett légifuvarozótól, hogy megfelelő felelősségbiztosítással rendelkezzék. A módosítás értelmében egyértelművé válik, hogy a gazdasági célú légiközlekedési tevékenység végzésének előfeltétele a megjelölt közösségi rendeletben foglalt felelősségbiztosítás megléte.

A 31. §-hoz

A törvény pontosítja a légiközlekedési tevékenység definícióját azzal, hogy a 71. § 10. pontjának a) alpontjában az árufuvarozás körébe tartozó postai küldemények fuvarozását is megjeleníti, az e) alpontban pedig elhagyja a „nem gazdasági” jelzőt.

A 32. §-hoz

A 41. § (1) bekezdésének módosításával egyidejűleg indokolt módosítani a 72. §-t is. A két jogszabályhely összhangjának megteremtésével biztosítható, hogy a nyilvános repülőtér üzemben tartója által megállapított, a repülőtér igénybevételéért fizetendő díj is megjelenjen a Magyar Köztársaság légiforgalmi tájékoztató kiadványában (AIP).

A 33. §-hoz

A polgári légiközlekedés egységes szabályairól és az Európai Légiközlekedés Biztonsági Ügynökség felállításáról szóló, az Európai Parlament és a Tanács 1592/2002/EK rendelete alapján 2003. szeptember 28-án felállt Ügynökség munkájában hazánknak is részt kell vennie, ezért indokolt, hogy a miniszter feladatát képezze a magyar képviselet biztosításáról, az ügyek viteléről és végrehajtásáról való gondoskodás.

A 34. §-hoz

A törvény módosítja az Lt. egyik felhatalmazó rendelkezését. Ennek alapján az ország területére légiközlekedési úton bejutó fertőző betegségek megelőzése érdekében történő ideiglenes korlátozások szabályait az egészségügyi, szociális és családügyi miniszter nem a miniszterrel együttesen, hanem a miniszterrel egyetértésben határozza meg.

Az Lt. végrehajtásáról szóló 141/1995. (XI. 30.) Korm. rendelet 22. §-ának módosításával összefüggésben, az egyértelmű és következetes gyakorlat kialakítása érdekében szükséges a nem nyilvános fel- és leszállóhely létesítésének szabályait önálló rendeletben megállapítani. A végrehajtási rendelet említett rendelkezésének eltérő értelmezései rendkívül megnehezítik a légiközlekedési hatóság munkáját és veszélyeztethetik a légiközlekedés biztonságát is.

A törvényben szereplő további felhatalmazás alapján - összhangban a polgári légiközlekedés biztonságának egységes szabályairól szóló, az Európai Parlament és a Tanács 2320/2002/EK rendeletével - a belügyminiszter a miniszterrel együttesen rendeletben állapítja meg az utasbiztonsági ellenőrzést végzők felügyeletének és szakmai irányításának szabályait. A miniszter részére adott, a légiforgalmi tájékoztatás rendjét és a légiforgalmi tájékoztató szolgálat ellátásának szabályait tartalmazó rendelet megalkotására vonatkozó felhatalmazás a Chicagói Egyezmény (1971. évi 25. törvényerejű rendelet) 15. Függelékének megfelelő szabályozást tesz lehetővé. Az Lt. hatályának kiterjesztésével összhangban a törvény továbbá felhatalmazást ad a honvédelmi miniszternek, hogy a miniszterrel egyetértésben rendeletben állapítsa meg a Magyar Honvédség légvédelmi célú repüléseinek szabályait.

A 35. §-hoz

Az Lt. jogharmonizációs záradékát tartalmazó 74/A. § módosítása szintén a közösségi rendeletek közvetlen hatályára figyelemmel elvégzendő deregulációs folyamat teljesítéseként szükséges. A közösségi rendeletek közvetlen hatályára és alkalmazhatóságára figyelemmel a jogharmonizációs záradékból - az Európai Unióhoz történő csatlakozásunk időpontjával - törölni szükséges a Közösség légifuvarozóinak a Közösségek közötti légi útvonalakhoz való hozzájutásáról szóló, a Tanács 2408/92/EGK rendeletére, valamint a légifuvarozók engedélyezéséről szóló, a Tanács 2407/92/EGK rendeletére történő utalást.

A 36. §-hoz

A tengerhajózás biztonsága elleni jogellenes cselekmények visszaszorításáról szóló 1988. évi egyezményt és a kontinentális talapzaton elhelyezett mesterséges szigetek biztonsága elleni jogellenes cselekmények visszaszorításáról szóló jegyzőkönyvet kihirdető a 2003. évi LXVIII. törvény hatálybalépésével, továbbá az Európai  Közlekedési Miniszterek Konferenciája (CEMT) által a terrorista cselekmények visszaszorításáról elfogadott nyilatkozattal összefüggésben - hasonlóan a légiközlekedésről szóló 1995. évi XCVII. törvény 68. §-a szerint létrehozott Légiközlekedési Védelmi Bizottsághoz - szükséges a Víziközlekedési Védelmi Bizottság létrehozása. A törvény 42. §-a a Kormány kötelezettségévé teszi, hogy a Víziközlekedési Védelmi Bizottság feladat- és hatáskörére vonatkozó részletes szabályokat megállapítsa.

A 37-38. §-hoz

A letelepedés szabadságának biztosítása végett szorul felülvizsgálatra a lajstromozás feltételeként szabott 50%-os magyar tulajdonra vonatkozó előírás. A szabad letelepedés joga magában foglalja a jogot gazdasági tevékenység önálló vállalkozóként történő megkezdésére és folytatására a letelepedés országának joga által a saját állampolgáraira előírt feltételek szerint. A hajózási tevékenység engedélyezésének kritériumai között szerepel a magyar lajstromban történő nyilvántartás igazolása. A igazolás a közösségi jogszabályok, illetve - az Európai Gazdasági Térségről szóló megállapodás alapján - az Európai Unió, illetve Európai Gazdasági Térség valamelyik tagállamában állandó lakóhellyel rendelkező állampolgár, illetve abban székhellyel rendelkező jogi személy vagy jogi személyiség nélküli gazdasági társaság számára akkor lehetséges, ha a módosítást követően igazolja, hogy a lajstromozandó úszólétesítmény közösségi tulajdoni hányada az 50%-ot meghaladja.

A 39. §-hoz

A törvény hatályos szövege lehetővé teszi, hogy a nemzetközi normáknak és gyakorlatnak megfelelően a személyzet nélkül bérelt hajót (bare boat charter, demise charter) ideiglenesen át lehessen lajstromozni. Az ilyen ideiglenes átlajstromozás esetében elsődlegesen nem a bérlő, illetve a bérbeadó honossága a mértékadó, hanem a bérelt úszólétesítmény eredeti lobogója (lajstromozása).

A 40. §-hoz

A letelepedés szabadságára tekintettel hajózási engedély bármely, az Európai Unió, illetve az Európai Gazdasági Térség tagállamában lajstromozott úszólétesítményt üzemben tartó, magyarországi székhelyű jogi személy és gazdálkodó szervezet részére adható.

A nem honos fuvarozók által valamely tagállam belvízi útjain történő árufuvarozás vagy személyszállítás feltételeinek megállapításáról szóló 3921/91/EGK rendelet 1. cikke lehetővé teszi, hogy az egyes tagállamok hajózási hatóságai kiadott hajózási engedély birtokában a Közösség víziútjain más tagállam területén is hajózási tevékenységet folytassanak, vagyis az adott esetben a hajózási engedélyek kölcsönös elismeréséről van szó.

A 41. §-hoz

A nem honos fuvarozók által valamely tagállam belvízi útjain történő árufuvarozás vagy személyszállítás feltételeinek megállapításáról szóló 3921/91/EGK tanácsi rendelet 2. cikke lehetővé teszi a nem honos fuvarozók számára is a kabotázst, amennyiben a fuvarozó valamely tagállamban annak jogszabályaival összhangban letelepedett és adott esetben engedélyt kapott áruk vagy személyek nemzetközi belvízi úton történő fuvarozására, illetve szállítására. Hazánk uniós csatlakozásával a 3921/91/EGK tanácsi rendelet automatikusan a magyar jogrend részévé válik, ezért a kabotázsra vonatkozó rendelkezéseket módosítani kell oly módon, hogy azok csak a nem EU vagy nem EGT tagállam lobogója alatt közlekedő úszólétesítményekre vonatkozzanak.

A 42. §-hoz

A módosítás a hajózási tevékenység fogalma alól kiveszi a kedvtelési célú hajózást, egyértelművé téve ezáltal, hogy a hajózási tevékenység kizárólag gazdasági célú tevékenység. Az új szabályozás eredményeképpen a kedvtelési célú hajózás engedély nélkül folytatható, aminek következtében a hajózási tevékenység engedélyezés szabályai is módosulnak A módosítás eredményeképpen a közoktatási intézmények, illetve gyermekszervezetek a tulajdonukban levő úszólétesítménnyel engedélyezési eljárás lefolytatása nélkül végezhetnek - térítésmentes - oktatási vagy kedvtelési tevékenységet.

A módosítás összhangban van az Európában általánossá vált gyakorlattal, miszerint a hajózási tevékenység engedélyhez kötése csak a díj ellenében végzett szolgáltatások esetén indokolt.

A 43. §-hoz

A Víziközlekedési Védelmi Bizottság létrehozásával összefüggésben meg kell állapítani a víziközlekedés védelmének szabályait, továbbá a Víziközlekedési Védelmi Bizottság feladat- és hatáskörét, továbbá működésének rendjét, amelyhez külön felhatalmazás szükséges.

A Vkt. 26. §-a szerint úszólétesítményt csak megfelelő képesítéssel rendelkező személyzet működtethet és úszólétesítményen képesítéshez kötött szolgálat csak a hajózási hatóságok által kiadott képesítő okmány birtokában látható el. Ennek megfelelően a vizsgáztatást a hajózási hatóságok látják el. A hajózási hatóságoknál a vizsgáztatással összefüggésben külön költségek merülnek fel, így többek között a vizsgabiztosok díjazása, a gyakorlati vizsgákhoz szükséges vízijármű és berendezés, valamint szimulátor biztosítása és üzemeltetése, ezért a vizsgadíjak megállapítása tekintetében is szükség van törvényi felhatalmazásra.

A Majna-Rajna csatorna üzembehelyezésével a magyar belvízi hajók is behajózhatnak a Rajnára. A Tanács 2919/85/EGK rendelete a tagállamok lobogója alatt közlekedő hajóknak rajnai hajózásban való részvételét külön hatósági okmányhoz köti. A rajnai hajózásban való részvételi jogosultságot igazoló okmány kiadása részletes szabályainak megállapításához külön törvényi felhatalmazás szükséges.

-----STARTING---POINT---VEGE---

A 44. §-hoz

A törvény, valamint a Vtv. 2. §-a (6) bekezdésének c) és d) pontja (amelyet a jelenleg hatályos szabályozás szerint külön törvény léptet életbe) a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napján lép hatályba.

A törvény pontosítja a Kkt. eltérő elnevezéseit, és egységesen a „közlekedésért felelős miniszter” kifejezést vezeti be.

A törvény 44. §-a a továbbiakban hatályon kívül helyező rendelkezéseket tartalmaz.