2013. évi LXIV. törvény indokolása

a Magyarország Kormánya és a Koreai Köztársaság Kormánya között az ideiglenesen munkát vállaló turisták programjáról szóló megállapodás kihirdetéséről

-----STARTING---POINT---ALTALANOS---

Általános indokolás

1. A törvény célja a Magyarország Kormánya és a Koreai Köztársaság Kormánya között az ideiglenesen munkát vállaló turisták programjáról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése, illetve a Megállapodás kihirdetése.

2. A Megállapodás által előirányzott Working Holiday Program keretében a két ország 18-30 év közötti állampolgárai (évente legfeljebb 100-100 fő) egy évet meg nem haladóan tartózkodhatnak a másik fél területén, amellett, hogy tartózkodásuk célja elsődlegesen nem keresőtevékenység folytatása, hanem turizmus, a Megállapodásban meghatározott feltételek teljesítése esetén ideiglenesen munkát is vállalhatnak.

A Megállapodásban rögzített, legfeljebb 12 hónapig érvényes vízum (Working Holiday Visa) már létező tartózkodásra jogosító okmány a Koreai Köztársaságban. Magyarország hatályos idegenjoga számára azonban ez az okmánytípus ismeretlen, így annak bevezetése a migrációs tárgyú jogszabályok módosítását tette szükségessé. A 2012. november 1-jétől hatályba lépett jogszabály-módosítások horizontális jogi keretet teremtettek az ideiglenesen munkát vállaló turisták programjáról szóló nemzetközi szerződés szerinti tartózkodási engedély (ideiglenes tartózkodási engedély) kiadására a hazai jogban is, így a Megállapodásban foglaltak gyakorlati megvalósulása biztosított lesz Magyarország részéről is.

3. A Megállapodás jól illeszkedik a magyar-dél-koreai kapcsolatok rendszerébe, amely a humán- és ifjúsági kapcsolatok további fejlesztését nagyszerűen szolgálná. Az európai uniós tagállamok egy része már szintén kötött hasonló tárgyú szerződést a Koreai Köztársasággal (pl. Dánia, Svédország). E szerződések tapasztalatai azt mutatják, hogy a Megállapodás létrehozása a magyar-dél-koreai kapcsolatok egészére pozitív hatással lehet; az a gazdasági, turisztikai, kulturális és oktatási területen zajló együttműködéseinkre egyértelműen kedvezően hathat.

4. 2011 őszén merült fel a felek részéről a turisták „Working Holiday Program” keretében történő ideiglenes munkavállalásáról szóló nemzetközi megállapodás létrehozásának szükségessége. A Megállapodás létrehozására a 26/2012. (II. 29.) ME határozat adta meg a felhatalmazást. A Megállapodás létrehozására irányuló szakértői tárgyalásokra több fordulóban, írásos eljárásban és személyes egyeztetés során került sor, amelyek eredményeképpen 2012. július 6-án megegyezés született a Megállapodás végleges szövegében; a tárgyaló szakértők parafálták azt. Egyetértés volt abban, hogy a Megállapodás hatálybalépéséhez szükséges nemzetközi jogi, illetve belső jogi eljárási cselekmények mind gyorsabb megtételében érdekelt mindkét fél.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A Megállapodás viszonylag rövid, mindössze nyolc cikkből áll. A Megállapodás 1-2. cikke rögzíti a Magyarország, illetve a Koreai Köztársaság által vállalt kötelezettségeket arra vonatkozóan, hogy mely feltételek teljesítése esetén teszik lehetővé a másik fél állampolgárai számára az ideiglenesen munkát vállaló turisták programjában való részvételt. A Megállapodás 3. cikke a kvóták számát (100-100 fő), illetve azok módosításának lehetőségét rögzíti. A Megállapodás 4. cikke rögzíti a Megállapodás alapján kiállított turizmus alatti ideiglenes munkavállalásra jogosító vízum, illetve hazánkban az ideiglenes tartózkodási engedély által biztosított jogokat és kötelezettségeket. Az 5. cikk a felek országa szervezeteinek együttműködési lehetőségét teremti meg. A Megállapodás 6. cikke a kérelem elutasításának, illetve a beutazás megtagadásának lehetőségét rögzíti. A 7. cikk a felek számára előírja a Megállapodás végrehajtásának kötelezettségét. A Megállapodás 8. cikke a záró rendelkezéseket tartalmazza (hatálybalépés, konzultáció kezdeményezése, felfüggesztés, felmondás).

A 4. §-hoz

E szakasz rendelkezik a Megállapodás belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). A hatálybalépés naptári napját a külügyminiszter annak ismertté válását követően a Magyar Közlönyben (az annak mellékletét képező Hivatalos Értesítőben) haladéktalanul közzétett közleményével állapítja meg. A hatálybalépés naptári napját megállapító közleményt hivatalból, a szaktárca külön közbenjárása nélkül adja ki a külügyminiszter.