1996. évi LXXXIV. törvény indokolása

a jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvény módosításáról

-----STARTING---POINT---ALTALANOS--- 

A törvénymódosítási javaslat a jövedéki szabályozás és ellenőrzés hatékonyságának növelésére irányul, illetve a gyakorlati jogalkalmazás, ezen belül elsődlegesen a szankciók alkalmazása során felszínre került szabályozásbeli problémák megoldását célozza.

Ennek keretében bővül a jövedéki termékek köre a motorhajtóanyagkénti felhasználásra alkalmas, illetve az üzemanyagok keverésére, hígítására használható termékekkel (adalékok, kenőolajok, néhány egyéb kőolajszármazék).

A jövedéki engedély megszerzésének és érvényesítésének feltételévé válik az összes közteher tartozás rendezése is (így pl. a TB tartozás vagy bármely adó-, illetéktartozás esetén is megtagadható, illetve visszavonható lesz a jövedéki engedély).

Hasonló szigorítás érvényesül a szesz és a kőolajtermékek adómentes beszerzésének engedélyezésénél is, továbbá a mentességre kiadott engedély az érvényességi időn belül is visszavonhatóvá válik, ha bármilyen közteher tartozás keletkezik.

A törvényjavaslat szerint módosul a vámszervek illetékességi hatáskörének jelenlegi merev szabályozása. A szerteágazó, nagyobb ügyek felderítését és az eljárás gyors, eredményes lefolytatását elősegítő változtatásra kerül sor. Ennek lényege, hogy a megyei vagy az országos parancsnokság adott esetben bizonyos ügyeket magához vonhat.

A jogkövetkezményeket érintően javasolt módosítások pedig azt célozzák, hogy az elkövetett jogsértéssel, szabálytalansággal arányosabb büntetési tételek érvényesüljenek.

-----STARTING---POINT---RESZLETES---

Az 1. §-hoz

A Javaslat szerint a törvény hatályának kiterjesztésével a jövedéki ellenőrzés keretében ellenőrizhetővé válik bármely termék üzemanyagkénti értékesítése és felhasználása. Ezáltal a kőolajtermék jövedéki termékcsoportban meg nem nevezett, de motorhajtó anyagként hasznosuló termék értékesítése és felhasználása, illetve az ennek révén megvalósuló adóelkerülés is felderíthető és a javaslat 16. §-a (1) bekezdése szerint büntethető lesz.

A kőolajtermékek (a hatályos szabályozás szerint: motorbenzin, gázolaj, tüzelőolaj) esetében a kiskereskedelmi tevékenység is engedélyköteles, míg az egyéb kőolajszármazékok kiskereskedelmére ez nem vonatkozik. A Javaslat a szigorúbb szabályozás alá tartozó kőolajtermékek körét bővítené. Az egyéb kőolajszármazék termékcsoportjából a kőolajtermékek közé sorolja át az üzemanyag célú sűrített vagy cseppfolyós gázt és cseppfolyósított gázterméket is. A módosítással minden üzemanyagféleség kiskereskedelmére is kiterjed a törvény hatálya, kivéve a legfeljebb 2 kg töltősúlyú, egyszer használatos palackban forgalmazott cseppfolyós gáz.

A jövedéki terméknek minősülő egyéb kőolajszármazékok köre emellett bővül. További olyan termékek kerülnek a törvény hatálya alá és válnak ellenőrizhetővé, nyomonkövethetővé, amelyek alkalmasak motorhajtóanyagkénti felhasználásra, vagy üzemanyagok keverésére, hígítására. Az új jövedéki termékek a nagy kiszerelésben importált, értékesített üzemanyag adalékok, kenőolajok s még néhány egyéb kőolajszármazék (nyers gazolin, etilbenzol, sztirol, stb.).

A 2. §-hoz

A törvény személyi hatálya a Javaslat szerint - az 1. § (1) bekezdésével összefüggésben - kiterjed azokra is, akik (amelyek) nem motorbenzint, gázolajat vagy üzemanyag földgázt, gázterméket használnak a gépjárművükben, illetve értékesítenek ilyen célra.

A 3. §-hoz

Az egyértelmű jogalkalmazás érdekében szükséges tisztázni a termelési tevékenység fogalmát.

A háztartási tüzelőolaj külön szabványa megszűnt, csak egyféle termékkategória, a „tüzelőolaj” létezik. Ugyanakkor a törvényben a háztartási tüzelőolaj megnevezés számos jogszabályhelyen szerepel. Annak érdekében, hogy egyértelmű legyen, milyen termékre vonatkoznak ezen rendelkezések, a Javaslat meghatározza a törvény értelmezése szerinti háztartási tüzelőolaj fogalmát.

A 4. §-hoz

A jövedéki tevékenység folytatásához előírja a törvény a megfelelő méretű és paraméterű tárolókapacitás biztosítását. Így a folyékony üzemanyag-termelési tevékenységhez telephelyenként legalább 1000 köbméter, míg a gáznemű üzemanyag-termeléséhez legalább 300 köbméter tárolótartály szükséges. Ezen termékek forgalmazásához, 500, illetve 300 köbméter tárolótartály meglétét írja elő a törvény.

A Javaslat az egyéb kőolajszármazékok előállítására is előírja a jövedéki biztosítékot, azonosan a kőolajtermékek termelésére előírt feltétellel, illetve az egyéb kőolajszármazékok nagykereskedelme, exportja-importja esetében ma is érvényesülő biztosítéknyújtási követelménnyel.

A Javaslat szerint a jövedéki engedély feltételei szigorodnak. Az engedély kiadásánál valamennyi köztehertartozást figyelembe kell venni, így pl. a TB felé fennálló járulék- és egyéb tartozásokat ugyanúgy, mint az esetleges helyi adó-, vagy illetéktartozást.

Az 5. §-hoz

A Javaslat egyértelművé teszi és törvényi szinten is szabályozza, hogy mely esetekben nem szükséges új jövedéki engedélyért folyamodni, hanem csak a meglévő engedély kiegészítését kérni. A módosítás rendezi egyúttal az engedély kiegészítésének elmulasztásához kapcsolódó szankció kérdését is.

A 6. §-hoz

A Javaslat a jövedéki engedély visszavonását - hasonlóan az engedély kiadásához - megszigorítja. Az engedélyt vissza kell vonni, ha a jövedéki alanynak a működése során bárminemű köztehertartozása keletkezik.

A (2) bekezdés a jövedéki jogosultság megszűnése esetén készleten maradó jövedéki termékek további sorsát rendezi, lehetővé teszi, hogy a volt jövedéki alany a vámhivatal felügyelete mellett a készletét még értékesíthesse.

A 7. §-hoz

A törvény meghatározza a jövedéki termékek beszerzési forrását, illetve értékesítési formáját.

A 8. §-hoz

A Javaslat a készletváltozási jelentések adattartalmára vonatkozó előírásoknak a jövedéki termékek körének bővülése miatt szükségessé váló pontosítását (kiegészítését) tartalmazza.

A 9. §-hoz

A Javaslat az (1) és a (3) bekezdésben az adómentességi engedély megszerzéséhez szükséges adóigazolások körének kibővülése (TB szerv, önkormányzati adóhatóság, illetékhivatal igazolása) miatt szükséges szövegpontosítást tartalmazza. Emellett a jelenlegi 6 munkanap helyett 15 munkanapot enged meg a vámhivatalnak az engedélykérelem elbírálásához, mivel a 6 munkanap sok esetben nem bizonyult elégségesnek a kérelmek érdemi elbírálásához. További változás, hogy az engedély érvényessége nem az adóigazolás(ok) keltétől, hanem a kérelem záradékolásától számított 90 napig áll fenn.

A Javaslat rendelkezik a mentességi engedélynek az érvényességi időn belüli visszavonhatóságától. Erre sor kerülhet, ha az engedély megadásánál figyelembe vett feltételek már nem teljesülnek (pl. TB tartozás keletkezik), vagy az adómentes felhasználó nem vezeti a törvényben előírt nyilvántartásokat.

A 10. §-hoz

A törvény az elszámolás, az ellenőrzés tekintetében azonosan kezeli az adómentesen beszerzett terméket azzal a termékkel, amely csak a beszerzést követően, a megfizetett adó visszaigénylése révén válik adómentessé. A Javaslat az ily módon adómentessé váló jövedéki termék birtoklásának a bejelentésére előírt időpontot módosítja úgy, hogy azt nem a felhasználás időpontjához köti, hanem az adóvisszaigénylés érvényesítésével egyidejűleg követeli meg.

A 11. §-hoz

A Javaslat a jövedéki termékkör bővülése miatt szükséges pontosítást (a kivételek közé tartozó termékek pontosított felsorolását) tartalmazza.

A 12. §-hoz

A hatályos szabályozás nem tartalmaz olyan rendelkezést, amely megtiltaná, hogy az üzemanyagtöltő állomás tárolótartályából motorbenzinen, gázolajon kívül más terméket is ki lehessen szolgálni. Így előfordulhat, hogy illegálisan kevert, üzemanyag célra felhasználható egyéb terméket tárolnak be és mérnek ki az üzemanyagtöltő állomáson, és a direkt tiltás hiányában az ellenőrző szervek nem tudnak fellépni. A Javaslat szerinti kiegészítés ennek feloldását szolgálja.

A 13. §-hoz

A törvény előírja a jövedéki engedélyes kiskereskedőnek a napi nyilvántartás vezetését,

A 14. §-hoz

A jövedéki ellenőrzésre vonatkozó hatályos illetékességi szabályok esetenként gátolják a több vámhivatal területén elkövetett, szerteágazó nagyobb ügyek felderítését, az eljárás gyors és eredményes lefolytatását. Annak érdekében, hogy az ilyen esetekben is lehetőség legyen az ügyek felgöngyölítésére, a módosítás a vámszervek illetékességi hatáskörének oldását javasolja. Ennek értelmében lehetővé válna, hogy adott esetben a megyei parancsnokság vagy az országos parancsnokság magához vonhasson bizonyos ügyeket.

A 15. §-hoz

A kisebb súlyú szabálytalanságok, mulasztások esetén egy alacsonyabb bírság érvényesül. A hatályos szabályozás megnevezi azokat az előírásokat, amelyek megsértése ezen bírság kiszabásával büntethető. Ugyanakkor ez a felsorolás nem teljes (nem lehet teljes), s így nem szolgálja a törvény valamennyi rendelkezésének betartatását, vagyis a szankcionálás minden tekintetben nem lehet hatékony. Ennek feloldására a Javaslat a minősített eseteken kívüli valamennyi jogsértésre, a törvényben és a végrehajtási rendeletekben előírt kötelezettségek elmulasztására előírná a szabálysértési jellegű (50-500 ezer Ft) bírságot.

A jelenlegi szabályozás szerint, ha egy kiskereskedelmi üzletet jogsértés esetén - járulékos szankcióként-be kellene zárni, de a bezárást nem kell érvényesíteni, mert az veszélyeztetné az adott település ellátását, akkor a bezárástól el kellene tekinteni, viszont az egyébként kiszabható bírság ötszörösét, de legalább 200 ezer Ft bírságot kell megállapítani. A bírság alsó összege, a 200 ezer Ft egy kistelepülésen működő bolt esetében - pl. néhány üveg zárjegy nélkül szeszes ital miatt - aránytalanul nagy büntetésnek tekinthető. Ezért a Javaslat a bírságösszeg alsó határának elhagyását javasolja, a kellőképpen visszatartó hatású ötszörös bírság fenntartása mellett.

A 16. §-hoz

Az elvont jövedéki termék fogalma pontosításra, árnyaltabb meghatározásra kerül. Kiegészül továbbá azon termékekkel, amelyeket adózatlanul üzemanyag célra értékesítenek vagy használnak fel.

A 17-18. §-hoz

A jövedéki engedély nélkül folytatott tevékenységet a jelenlegi szabályozás rendkívül szigorúan szankcionálja, s nem tesz különbséget aszerint, hogy pl. a forgalmazott terméket adózottan szerezték-e be, vagy illegális forgalomból származik-e. A jövedéki szabályozásnak kétségtelenül az egyik legfontosabb eleme, hogy a jövedéki termékekkel folytatott tevékenységek csak külön engedély birtokában legyenek végezhetők. Ugyanakkor az ennek betartására kialakított, a konkrét ügy körülményeinek figyelembevételére lehetőséget nem adó, magas büntetési tétel alkalmazása bizonyos esetekben az elkövetett jogsértés súlyával messze arányban nem állónak bizonyult. A módosítás ennek feloldását szolgálja azzal, hogy az ilyen esetekben alacsonyabb összegű bírságot (50-500 ezer Ft) állapít meg. Ez a bírság a Javaslat szerint akkor alkalmazható, ha egyértelműen bizonyított, hogy az államot kár nem érte, mert adózottan beszerzett termékeket forgalmaztak, valamint, ha vezették a törvényben megkövetelt - az ellenőrizhetőséget biztosító - nyilvántartásokat. További feltétel, hogy a kereskedő a jogsértés elkövetésekor már rendelkezzen - azonos tevékenységre, csak más telephelyre - jövedéki engedéllyel, vagy a jövedéki engedélye iránti kérelmét legalább már 30 nappal korábban benyújtotta, de azt a hatóság még nem bírálta el. Ilyen esetekben a 15. §-ban javasolt rendelkezés szerint természetesen a lefoglalás sem kerülne érvényesítésre.

A Javaslat meghatározza továbbá az üzemanyagként értékesített vagy felhasznált - nem motorbenzin, gázolaj vagy üzemanyag földgáz, gáztermék - egyéb termékre a bírság tételét.

A (2) bekezdés rendelkezése a szabálysértési bírságnál megszünteti a természetes személyek és a jogi személy, jogi személyiséggel nem rendelkező szervezet közötti megkülönböztetést a kiszabható bírság tekintetében.

-----STARTING---POINT---VEGE---

A 19. §-hoz

A paragrafus a hatálybaléptető rendelkezéseket tartalmazza. A jogkövetkezmények módosítását, amennyiben az kedvezőbb elbírálást eredményez, a folyamatban lévő ügyekben is alkalmazni kell. A közigazgatási bírósági eljárás alatt lévő ügy is ilyennek tekintendő.

A Javaslat a háztartási tüzelőolaj külön színezésére vonatkozó rendelkezéseket hatályon kívül helyezi, mivel azok fenntartása jövedéki szempontból aktualitását vesztette (a gázolajat és a háztartási tüzelőolajat terhelő összes elvonás ma már azonos szintű).

Ugyancsak hatályát veszti a pénztárgép alkalmazásának a törvény keretében történő előírása, tekintettel arra, hogy azt időközben más jogszabály, szélesebb körre rendezi. Így a pénztárgép alkalmazásának kötelezettsége továbbra is fennáll.