2011. évi CV. törvény indokolása

egyes munkaügyi tárgyú és más kapcsolódó törvények jogharmonizációs célú módosításáról

-----STARTING---POINT---ALTALANOS--- 

A foglalkoztatás területéhez kapcsolódó törvényeket érintő jogszabály elsősorban jogharmonizációs célú módosításokat tartalmaz, emellett a foglalkoztatás rugalmasságát elősegítő, valamint pontosító jellegű rendelkezések szerepelnek benne.

A törvény jogharmonizációs célú szabályai közé tartozik a harmadik országbeli állampolgárok magas szintű képzettséget igénylő munkavállalás céljából való belépésének és tartózkodásának feltételeiről szóló 2009. május 25-i 2009/50/EK tanácsi irányelvnek (a továbbiakban: EU Kék Kártya irányelv), valamint az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló 2009. június 18-i 2009/52/EK európai parlamenti és tanácsi irányelvnek (a továbbiakban: szankciós irányelv) való megfelelés biztosítása. Az EU Kék Kártya irányelv megkönnyíti a magasan képzett, EGT tagállamokon kívüli államból („harmadik országból”) érkező külföldiek munkavállalási célú belépését, emellett egységes eljárást ír elő a munkavállalási és a tartózkodási engedély együttes kiadására. A szankciós irányelv szélesíti a munkáltatók felelősségi körét az engedély nélkül foglalkoztatott harmadik országbeliek náluk történő munkavégzése esetére: a munkáltató köteles nem csupán a munkavállalási, de e személyek tartózkodási engedélyének meglétét is ellenőrizni, dokumentálni, ennek elmulasztása esetén közrendvédelmi bírsággal sújtható. E szabályok átültetése érinti a foglalkoztatás elősegítéséről és a munkanélküliek ellátásáról szóló 1991. évi IV. törvényt (a továbbiakban: Flt.), a Munka Törvénykönyvét (1992. évi XXII. törvény, a továbbiakban: Mt.), a harmadik országbeli állampolgárok beutazásáról és tartózkodásáról szóló 2007. évi II. törvényt (a továbbiakban: Harmtv.).

A másik, a törvénnyel elérendő jelentős jogharmonizációs cél az Európai Üzemi Tanács létrehozásáról vagy a közösségi szintű vállalkozások és vállalkozáscsoportok munkavállalóinak tájékoztatását és a velük folytatott konzultációt szolgáló eljárás kialakításáról szóló 2009. május 6-i 2009/38/EK európai parlamenti és a tanácsi irányelv átültetése. A Tanács által 1994. szeptember 22-én elfogadott, az Európai Üzemi Tanács létrehozásáról vagy a közösségi szintű vállalkozások és a vállalkozáscsoportok munkavállalóinak tájékoztatását és a velük folytatott konzultációt szolgáló eljárás kialakításáról szóló 94/45/EK irányelv átdolgozása több éves munka eredménye volt. Az átdolgozás olyan lényeges módosításokat vezet be, mint pl. a munkavállalók tájékoztatása és a velük folytatott transznacionális konzultáció módjaira vonatkozó hatékonyság elve, a tájékoztatás fogalmának bevezetése és a konzultáció fogalmának pontosítása. Abból a célból az Európai Üzemi Tanács hatáskörét a transznacionális jellegű kérdésekre korlátozza. Az átdolgozott 2009/38/EK irányelvben egy két éves időtartamú, speciális periódus került meghatározásra, amely lehetővé teszi a vállalati szintű szociális partnerek számára, hogy új megállapodásokat kössenek, vagy a 94/45/EK irányelvet a nemzeti jogba átültető jogszabály alapján 2009. és 2011. között felülvizsgálják a korábban megkötött megállapodásaikat, anélkül, hogy az a felülvizsgált irányelv új rendelkezéseinek tárgyát képezné. Ez alapján a tagállamoknak nem csupán az új szabályokat kell átültetniük, hanem biztosítaniuk kell azt is, hogy a korábbi szabályozásnak megfelelően létrehozott európai üzemi tanácsok változatlan feltételek mellett működhessenek tovább. Mindennek érdekében a törvény módosítja a európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvényt (a továbbiakban: Euüt.).

Az Európai Unió Tanácsa és Bizottsága együttdöntési eljárás keretében fogadta el 2008 végén a munkaerő-kölcsönzés egyes kérdéseiről szóló 2008/104/EK irányelvet. A módosított európai uniós szabályozás az egyenlő munkáért egyenlő bért elvét, valamint a foglalkoztatás rugalmasságának elvét kívánta egyidejűleg érvényesíteni. Az irányelv adaptálására 2011. december 11-ig van kötelezettsége a tagállamoknak.

A módosítás kiterjed végül a várandós, a gyermekágyas vagy szoptató munkavállalók munkahelyi biztonságának és egészségvédelmének javítását ösztönző intézkedések bevezetéséről szóló 92/85/EGK irányelv a várandós, gyermekágyas, szoptató munkavállalók munkaviszonyának megszűnése esetére nemcsak a beosztott, de a vezető állású munkavállalók számára is biztosítani kell a felmondási indokoláshoz való jogot. Ezt a célt szolgálja az Mt. egyik módosítása.

A törvényben szereplő módosítások másik nagy csoportját a munkáltatókat terhelő adminisztrációs kötelezettségek enyhítését célzó módosítások képezik, így az Mt.-ben a munkaidő beosztására, a munkaerővel való gazdálkodás tervezésének elősegítésére irányuló egyes módosítások.

Végül a törvényben szerepelnek különféle, a jogalkalmazási gyakorlatban felmerült kisebb jelentőségű problémákra adott jogalkotói válaszok, például a bi- és tripartit érdekegyeztető fórumokban való részvételi jogosultság megállapításának eljárási szabályaira vonatkozó egyszerűsítések [az ágazati párbeszéd bizottságokról és a középszintű szociális párbeszéd egyes kérdéseiről szóló 2009. évi LXXIV. törvény (a továbbiakban: ÁPBtv.) előírásait érintően], az egyszerűsített foglalkoztatás egyes új szabályainak könnyebb alkalmazhatóságát célzó megoldások az egyszerűsített foglalkoztatásról szóló 2010. évi LXXV. törvény (a továbbiakban: Efotv.) módosításával összefüggésben.

A törvény a felnőttképzés megújításának szükségességéhez igazodóan a felnőttképzésről szóló 2001. évi CI. törvény (a továbbiakban: Fktv.) kisebb, de hatását tekintve nagy jelentőséggel bíró módosítását tartalmazza. A törvény az alábbi területeket érinti: az akkreditált felnőttképzést folytató intézmények adatváltozásával kapcsolatos problémák kezelése, a digitális írástudás megszerzésével összefüggő törvényi szabályozás felülvizsgálata, a felnőttképzést folytató intézmények kötelező adatszolgáltatásával kapcsolatos törvényi szabályozás felülvizsgálata, az Fktv. egyes rendelkezései közötti összhang megteremtése, párhuzamosságok megszüntetése. Az intézmény-, illetőleg a programakkreditációs tanúsítvány adataiban bekövetkezett változás bejelentésének eljárási szabályait, valamint a bejelentés elmulasztásához fűződő jogkövetkezményeket miniszteri rendelet szabályozza. Az adatváltozás határidőben történő bejelentésének elmulasztása szigorú szankciót von maga után, mindkét esetben a tanúsítvány kötelező visszavonásával jár együtt. Az esetek többségében a mulasztás jogkövetkezménye - az akkreditáció visszavonása - nem feltétlenül áll arányban a cselekmény súlyával. Ugyanakkor nem indokolt a bejelentési kötelezettség megszüntetése sem, hiszen ez az adminisztratív kötelezettség nem tekinthető jelentéktelennek, ha egy-egy intézmény jogi vonatkozású azonosíthatósága, székhelye a kérdés. Ezen túlmenően az akkreditációs tanúsítványon szereplő adatok megkérdőjelezhető módon történő kezelése felvetheti a visszaélés, a képzésben résztvevők szándékos megtévesztésének gyanúját is. A törvény - a fenti problémák kezelése érdekében - az adatváltozás bejelentésének elmulasztásához kapcsolódóan fokozatos szankciórendszert vezet be, megteremtve a pénzbírság kiszabásának lehetőségét és kereteit.

A törvény továbbá a digitális írástudással összefüggő, valamint a felnőttképzésben résztvevők adatainak nyilvántartására vonatkozó rendelkezések hatályon kívül helyezésére irányul. Az Fktv. 2009. évi XCVIII. törvénnyel elfogadott 2009. november 21-én hatályba lépett módosítása (Fktv. 20/A. §-a) a digitális írástudás megszerzését kötelezővé tette minden állami és európai uniós forrásból támogatott, összességében legalább 240 órát meghaladó időtartamú felnőttképzési program esetében, e programokba kötelezően beépítendő tartalommal. Az Fktv. vonatkozó szakaszának a 2010. évi XXXVII. törvénnyel elfogadott 2010. március 15-én hatályba lépett módosítása fenti rendelkezésen annyiban változtatott, hogy ezen időponttól kezdődően a digitális írástudás megszerzését szolgáló képzési modulokat nem szükséges beépíteni a támogatott képzési programba, a törvényi rendelkezések a két képzési program együttes megvalósítását írják elő. A felnőttképzés döntően piaci alapon működő intézményrendszerben valósul meg, a képzéseket csak kb. 1/3-ad arányban támogatja az állam. Az Fktv. ezért csak a legszükségesebb általános szabályokat írja elő a felnőttképzés folytatásának feltételeként (pl. nyilvántartásba vételi kötelezettség). Az Fktv. fontos előírása az is, hogy felnőttképzést csak képzési program alapján lehet folytatni, melynek azonban csak legfontosabb elemeit határozza meg, tartalmát nem.

A fenti jellemzők miatt a digitális írástudás felnőttképzésben történő törvényi szintű kötelezővé tétele nem indokolt.

A 2009. évi XCVIII. törvénnyel elfogadott, az Fktv. 28/A. §-ában előírt adatszolgáltatási kötelezettséget - a 2009. évi XCVIII. törvény 6. § (4) bekezdésének értelmében - először a 2011. január 1-jétől induló felnőttképzési programok esetében kellene alkalmazni. A vonatkozó rendelkezés szerint a felnőttképzési intézmények az állami vagy európai uniós forrásból támogatott felnőttképzésben résztvevők törvényben meghatározott adatait továbbítják az állami szakképzési és felnőttképzési intézet számára, amely ezen adatokat elektronikusan és mások számára hozzá nem férhető módon tartja nyílván. A fenti törvényi rendelkezés alkalmazása azt eredményezné, hogy az Fktv.-ben az adatszolgáltatás tekintetében párhuzamosságok keletkeznek, melyek felesleges terhet rónak az intézményekre.

A törvény fentiekben nem említett rendelkezései az Fktv. egyes rendelkezései, illetőleg az Fktv. és végrehajtási rendeletei közötti koherencia megteremtésére, valamint a tartalmilag párhuzamos rendelkezések kiiktatására szolgálnak.

Magyarországon évente átlagosan 180-200 ezer diák vállal valamilyen alkalmi munkát, ezek jelentős része, legalább 130.000 fő iskolaszövetkezetben. A pénzkeresést célul kitűző, de a munkavégzés jogszabályi feltételeit nem ismerő, és azt a munkáltatón számon nem kérő fiatalok könnyen kiszolgáltatott helyzetbe kerülhetnek. A diákok nyári szünetben és tanulmányi időszakban egyaránt bonyolítható foglalkoztatásának egyik legbiztonságosabb és legnépszerűbb lehetősége az iskolaszövetkezetekben végzett munka, amely során van írásban megkötött munkaszerződés, munkavédelmi oktatás, folyamatos szakmai felügyelet, és ellenőrzöttek a munkavégzés körülményei. Az iskolaszövetkezetek teljes önkormányzati és gazdasági önállósággal rendelkező, elsősorban személyegyesítő jellegű gazdálkodó szervezetek, melyek tagjaiknak nem csak egyszerűen munkát adnak, és bért fizetnek, hanem a tagok érdekvédelemben és egyéb juttatásokban, kedvezményekben is részesülnek, tehát nem áll fenn a hagyományos munkáltató-munkavállaló érdekellentét és munkavállalói kiszolgáltatottság. A mindenkori oktatáspolitika kiemelt fontosságúnak tekinti a diákok munka világába történő átvezetésének segítését. Az iskolaszövetkezetek azon túl, hogy legális pénzkereseti lehetőséget biztosítva a diákoknak, terheket vesznek le a szülők és az állam válláról, a munkavégzéshez kapcsolódó szabályokat is megtanulják, és megismerik az ezzel járó felelősséget is, így tanulmányaik végeztével gyakorlottabban, ezáltal versenyképesebben léphetnek ki az „igazi” munkaerő-piacra.

-----STARTING---POINT---RESZLETES---

Az 1. §-hoz

Az Flt. 7. §-ának módosítását a harmadik országbeli állampolgárok magas szintű képzettséget igénylő munkavállalás céljából való belépésének és tartózkodásának feltételeiről szóló, 2009. május 25-i 2009/50/EK tanácsi irányelv (EU Kék Kártya irányelv) átültetése miatt indokolt. Az irányelv átvételével a harmadik országbeli állampolgárok nem kizárólag az állami foglalkoztatási szerv által kibocsátott munkavállalási engedéllyel, hanem a magas szintű képzettséget igénylő munkavállalás céljából kiadott engedéllyel (EU Kék Kártya) is foglalkoztathatók Magyarországon.

A 2. §-hoz

Az Flt. értelmező rendelkezéseit egészíti ki a törvény a magas szintű képzettséget igénylő munkavállalás fogalmának meghatározásával, amely az EU Kék Kártya irányelv 2. cikk b) pontjának átültetése miatt indokolt.

Emellett pontosítja, hogy a rehabilitációs foglalkoztatással kapcsolatos végrehajtási szabályok megalkotása nem a foglalkoztatáspolitikáért, hanem a társadalmi esélyegyenlőség előmozdításáért felelős miniszter hatáskörébe tartozik.

A 3. §-hoz

Az Flt. jogharmonizációs klauzuláját egészíti ki a törvény.

A 4. §-hoz

A munkaerő-kölcsönzésről szóló irányelv írja elő, hogy a kölcsönvevő vállalkozásnak megfelelő tájékoztatást kell nyújtania a kölcsönzött munkavállalók igénybevételéről a munkavállalók képviseletét ellátó szerveknek. A törvény ezt a rendelkezést ülteti át a magyar jogrendszerbe.

Az 5. §-hoz

Az Mt. 41/A. §-a rendelkezik a kollektív szerződés megkötésének (módosításának, felmondásának, megszűnésének) nyilvántartásba vételi bejelentésének kötelezettségéről.

A 41/A. § (4) bekezdése felhatalmazást ad a miniszternek, hogy a kollektív szerződés bejelentési kötelezettség teljesítésének és a nyilvántartásának részletes szabályait rendeletben határozza meg. A felhatalmazás alapján a kollektív szerződések bejelentésének és nyilvántartásának részletes szabályait a 2/2004. (I. 15.) FMM rendelet (a továbbiakban: Rendelet) tartalmazza. A Rendelet szerint a kollektív szerződést kötő felek bejelentési kötelezettségüket a minisztérium honlapján erre a célra rendszeresített Munkaügyi Kapcsolatok Információs Rendszer (MKIR) keretében található kollektív szerződés nyilvántartási menüpont alatt közzétett, a Rendelet melléklete szerinti adattartalmú adatlap kitöltésével és a minisztériumba postai úton történő megküldésével, vagy a kollektív szerződés elektronikus nyilvántartó rendszeren keresztül történő elektronikus kitöltésével és bejelentésével teljesítik. A 2009. október 1-én hatályba lépett elektronikus közszolgáltatásról szóló 2009. évi LX. törvény 6. § (1) bekezdése, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szintén 2009. október 1-én hatályba lépett, az elektronikus kapcsolattartásra vonatkozó rendelkezései szerint az elektronikus úton történő adatszolgáltatási kötelezettséget, az elektronikus nyomtatvány használatát csak törvényben vagy kormányrendeletben lehet előírni. Az ellentmondás feloldása érdekében a törvény az Mt. 41/A. §-át kiegészíti azzal - az elektronikus közszolgáltatásról szóló törvény és a Ket. rendelkezéseinek megfelelően -, hogy a kollektív szerződést kötő felek bejelentési kötelezettségüket a kollektív szerződés elektronikus nyilvántartó rendszeren keresztül az elektronikus nyomtatvány (adatlap) kitöltésével és bejelentésével teljesítik. A törvény szerint tehát megszűnik a kollektív szerződés bejelentésére szolgáló adatlap postai úton történő beküldésének lehetősége.

A 6. §-hoz

A munkáltatók kezdeményezésére kerül be a törvény szövegébe az a munkáltatói adminisztráció és költségek csökkentésére alkalmas javaslat, mely egységesíteni kívánja a munkáltatónál az üzemi tanácsok (megbízott) és a munkavédelmi képviselő megválasztását. Ezzel egyidejűleg a munkavállalóknak a munkáltató működésében való részvételi jogainak erősítését, erre való ösztönzést szolgál a választási ciklusok 5 évre történő egységes megemelése, mellyel érdekeltté kívánja tenni a munkavállalókat a választásokon való részvételben. Természetesen ez nem jelenti azt, hogy az üzemi tanács (megbízott) mandátumának nem a megbízatás idejének lejárta, hanem más okból történő megszűnése miatt nem kerül sor a ciklus lejárta előtti választásra, azonban - miután általánosságban megállapítható, hogy az üzemi tanácsok (megbízottak) és a munkavédelmi képviselők többnyire kitöltik mandátumukat - a munkáltatóknál a választások egyidejű megtartása költségmegtakarítással jár és egyszerűbben szervezhető meg.

A 7. §-hoz

Az Mt. próbaidőre vonatkozó szabályai alapján a közszférában alkalmazott megoldáshoz hasonlóan, akár 6 hónapos próbaidő is kiköthető lenne a munkaszerződés létesítésekor, de csak akkor, ha erre a munkáltatónál hatályos kollektív szerződés felhatalmazást ad. Ugyanakkor a kollektív szerződés ilyen jellegű előírása esetén is irányadó természetesen az Mt. 81. § (1) bekezdése, amely szerint a hosszabb, legfeljebb hat hónapig tartó próbaidő kikötéséről is a munkaszerződésben kell rendelkezniük a feleknek.

A 8. §-hoz

A törvény annak a jelenleg, a gazdasági válságra tekintettel 2011. év végéig tartó átmeneti időre meghatározott szabálynak a véglegesítésére irányul, miszerint a rendes munkaidő mértékének (megrendelések hiánya miatti) átmeneti csökkentése miatt fel nem használt munkaórák hosszabb időre átcsoportosíthatók oly módon, hogy később a munkavállalók heti 44 órát is dolgozhatnak, heti 40 órára járó bérért. A törvény célja tehát, hogy segítse a megváltozott gazdasági helyzethez történő alkalmazkodást, a rugalmasabb munkaszervezést, ezen keresztül pedig közvetve a munkahelyek megőrzését.

A törvény mindehhez a munkavállalókat védő garanciákat fűz annak érdekében, hogy ez a lehetőség csak kivételesen álljon fenn, illetve ne legyen véglegessé tehető. Ilyen garancia például az, hogy a hosszabb munkaidőben való foglalkoztatásra legfeljebb egy évig kerülhet sor, ezen idő túllépése esetén a munkavállaló számára háromszoros bér jár, illetve, hogy a korábbi megállapodás lejártát követően csak egy év elteltével kerülhet ismét sor magasabb munkaidőben való foglalkoztatásra.

A bevezetett új szabályok alapján és a jelenleg hatályos szabályok alapján létrejött megállapodások miatti átmenet gördülékeny biztosítása érdekében az új szabályokhoz átmeneti szabályok kapcsolódnak.

A 9. §-hoz

A jogalkalmazási gyakorlat alapján időszerűvé vált azon időtartamok felülvizsgálata, amely időtartamokra a munkavállalók részére rendes szabadság jár. A szabály célja, hogy a munkáltatói terhek csökkentése érdekében a gyermekgondozási segély, gyermekgondozási díj igénybevételének idejére járó fizetés nélküli szabadságnak ne az első éve, hanem csak az első hat hónapja jogosítson szabadságra.

A 10. §-hoz

Ha a munkavállaló olyan ok miatt van hosszabb ideig távol, amely miatt a távollétet a munkáltató köteles engedélyezni, és részére a szabadság hosszabb ideig nem adható ki, nem indokolt, hogy a távollét megszűnését követően rövid idő álljon rendelkezésre a szabadság kiadására. Ezért az Mt. olyan módosítása célszerű, amely munkáltató számára hosszabb időtartamot biztosít a szabadság kiadására.

Figyelemmel arra, hogy a törvény módosítja az Mt. 134. § (4) bekezdését és a módosított (4) bekezdésben is szerepel a kivételesen fontos gazdasági érdek fogalma, ezért a fogalmat meghatározó 134. § (9) bekezdésében is indokolt a 134. § (4) bekezdésre hivatkozni.

A jogalkalmazási gyakorlat alapján szükségessé vált rugalmasabban meghatározni a szabadságok kiadására nyitva álló kereteket. A szabályozás célja, hogy a rugalmas foglalkoztatás biztosítása érdekében lehetőséget biztosítson a szabadság kettőnél több részletben való kiadására ne csak a munkavállaló kérése esetén, hanem akkor is, ha a munkáltató fontos gazdasági érdeke, vagy működését érintő ok indokolja. Azonban, a Nemzetközi Munkaügyi Konferencia 1970. évi 54. ülésszakán elfogadott 132. számú Egyezmény kihirdetéséről szóló 2000. évi LXVI. törvény rendelkezése miatt, egy évben legalább 14 nap egybefüggő távollét biztosítása ilyenkor is kötelező.

A 11. §-hoz

A törvény lehetővé teszi a szabadság részbeni pénzbeni megváltását a gyes-ről (a gyermek ápolása, gondozása céljából kapott fizetés nélküli szabadságról) való visszatéréskor is, a munkavállaló beleegyezése esetén. Ezzel a munkába visszatérő munkavállalókat (jellemzően a kismamákat) segíti hozzá plusz juttatáshoz, amely a munkavállalók számára feltehetően előnyösebb lesz.

A 12. §-hoz

A jogalkalmazási gyakorlat alapján célszerű szabályozni, hogy a munkavállaló a huzamosabb időn át tartó, gyermek gondozása, ápolása céljára kapott fizetés nélküli szabadságáról való visszatérését megfelelő idővel korábban a munkáltató tudomására hozza.

A 13. §-hoz

A rugalmasabb foglalkoztatás biztosítása érdekében a törvény lehetőséget ad arra, hogy ne a felek megállapodása, vagy kollektív szerződés írja elő, hanem a munkáltató egyoldalúan is eldönthesse, hogy a rendkívüli munkáért pótlék helyett szabadidőt ad ki a munkavállalónak.

A 14. §-hoz

A várandós, a gyermekágyas vagy szoptató munkavállalók munkahelyi biztonságának és egészségvédelmének javítását ösztönző intézkedések bevezetéséről szóló 92/85/EGK irányelv 10. cikk (2) bekezdésének 2. pontja értelmében annak biztosítása érdekében, hogy a várandós, gyermekágyas, szoptató munkavállalók gyakorolhassák elismert egészség- és biztonságvédelmi jogaikat, a tagállamoknak rendelkezni kell arról, hogy amennyiben őket terhességük kezdetétől a 8. cikk (1) bekezdésében említett szülési szabadság végéig terjedő időszak alatt elbocsátják, a munkáltató köteles az elbocsátás megfelelően megalapozott indokait írásban megadni. Mivel a jelenlegi hatályos szabályozás alapján az Mt. 190. §-ának (2) bekezdése értelmében nem kell alkalmazni az Mt. 89. §-ának (2) bekezdését, a vezető állású munkavállaló munkaviszonyának rendes felmondással történő megszüntetését egyetlen esetben sem kell megindokolnia a munkáltatónak, ily módon a szabályozás nem áll összhangban az irányelv 10. cikkének (2) bekezdésével. Ezt a problémát orvosolja az Mt. 190. §-ának módosítása, mely előírja, hogy az általános szabályoktól eltérően a munkáltató a vezető terhessége kezdetétől a szülési szabadsága [138. § (1)-(4) bek.] végéig terjedő időszak alatt köteles a rendes felmondását az általános szabályok szerint megindokolni.

A 15. §-hoz

A törvény a munkaerő-kölcsönzés keretében történő munkavégzésről szóló 2008/104/EK irányelv átültetése érdekében módosítja az Mt. 193/B. §-át, kimondva, hogy a munkaerő-kölcsönzésre vonatkozó, az irányelvből következő speciális szabályokat mind a teljes, mind pedig részmunkaidőben történő foglalkoztatás esetében, továbbá nem csak határozatlan idejű, hanem a határozott idejű munkaviszonyok esetében is alkalmazni kell.

Taxatíve sorolja fel egyebekben a törvény azokat a kivételeket, amelyek esetében az irányelvben megfogalmazott egyenlő elbánás elvétől a tagállamok eltérhetnek (az irányelv alapján a gazdasági tevékenységet nem végző kölcsönbeadókra és kölcsönvevőkre, illetve az állami vagy államilag támogatott, alapvetően hátrányos munkaerő-piaci helyzetű munkavállalók elhelyezkedését célzó szakképzések, beilleszkedési vagy átképzési programok keretében foglalkoztatottak). A magyar jogban ezen két esetkör alapvetően a közhasznú tevékenység körében végzett munkaerő-kölcsönzés keretében történő foglalkoztatást jelenti, amelyet adott esetben önkormányzat is végezhet. Ez utóbbi esetben az önkormányzat, mint a közhasznú szervezet létrehozója, a személye alapján is kivétel lehet az egyenlő bánásmód irányelv-béli követelménye alól.

A 16. §-hoz

Az Mt. 193/C. §-ában szereplő fogalmak kiegészítését a 2008/104/EK irányelvnek a munkaerő-kölcsönzés keretében történő foglalkoztatás ideiglenes, átmeneti jellegére vonatkozó előírása követeli meg. Ennek megfelelően módosulnak a §-ban megjelenő definíciók. Az ideiglenesség fogalma eddig expressis verbis nem jelent meg a magyar munkajogi szabályozásban, csak közvetett módon alkotott meg a jogalkotó ilyen elvárásokat akkor, amikor - már az irányelv elfogadása előtt - 2006-ban úgy módosította az Mt. szabályait, hogy meghatározott időtartamú szerződések esetében (határozott idejű szerződés esetében 183 nap, határozatlan idejű szerződés esetében egy év után) az alapvető bérelemek tekintetében, egyéb bérelemek tekintetében pedig hosszabb idő elteltével alkalmazni rendelte az egyenlő munkáért egyenlő bért elvét. A törvény egyértelműen meghatározza az irányelvben meghatározott elvárásoknak megfelelően az ideiglenesség tartalmi elemeit.

A 17. §-hoz

A szolgáltatások szabad áramlásának európai uniós elve alapján biztosítani szükséges az Európai Gazdasági Térség valamely tagállamában székhellyel rendelkező munkaerő-kölcsönzők hazai működésének lehetőségét. Ennek érdemében a munkaerő-kölcsönzők körének szélesítésére, valamint az EGT-tagállam fogalmának definiálására kerül sor. Az Európai Bíróság a C-298/09. számú előzetes döntéshozatali ügyben ugyanis kimondta, hogy a szolgáltatásnyújtás szabadságával ellentétes az a magyar szabályozás, amely a munkaerő-kölcsönzési tevékenység gyakorlását csak a belföldön székhellyel rendelkező vállalkozásoknak teszi lehetővé. Noha a magyar munkajogi gyakorlat nem állít korlátozást a külföldön letelepedett szolgáltatásnyújtókkal szemben, önmagában ez a körülmény nem elegendő a letelepedési feltétellel kapcsolatos aggályok eloszlatására, ezért szükséges az Mt. 193/D. §-ának módosítása. A törvény kimondja, hogy kölcsönbeadó nem csupán az a belföldi székhelyű, a tagok korlátolt felelősségével működő gazdasági társaság vagy - a vele tagsági viszonyban nem álló munkavállaló vonatkozásában - szövetkezet lehet, amelyik megfelel az e törvényben, illetve az egyéb jogszabályban foglalt feltételeknek, és az állami foglalkoztatási szerv nyilvántartásba vette, hanem az az EGT-államban székhellyel rendelkező vállalkozás is, amely a rá irányadó jog szerint kölcsönzést folytathat. Ennek kapcsán a törvény meghatározza az EGT-állam fogalmát is.

Ezen túlmenően kiegészül a 193/D. §-ának (2) bekezdése a munkaerő-kölcsönzés további tiltott esetével, mégpedig azzal, amikor az ideiglenesség fogalmát meghaladó kölcsönzés történik.

A 18. §-hoz

A 2008/104/EK irányelv rendelkezéseinek átültetése érdekében a törvény kizárja a kikölcsönzésért a kölcsönzött munkavállaló részéről történő ellenérték-fizetést.

Emellett a törvény átülteti a magyar jogba az irányelvnek azokat a rendelkezéseit, amelyek kimondják, hogy bizonyos alapvető munka- és foglalkoztatási feltételeknek legalább olyan szintűeknek kell lenniük, mintha az adott állás betöltésére közvetlenül a kölcsönvevő vállalkozás alkalmazta volna a munkavállalókat. A törvény - az irányelv egyik lényegi célkitűzésének, a kölcsönzött munkaerő számára biztosítandó egyenlő bánásmód elvének való megfelelés érdekében - kibővíti azt az esetkört, amikor a kölcsönzött munkavállalót megilletik azok a jogosultságok, mint a kölcsönvevő saját munkavállalóit: így a terhes és szoptató nők, a fiatal munkavállalók védelme, a munkabér összege és védelme és az egyenlő bánásmód követelménye eseteivel.

A korábban hatályos szabályozással ellentétben tehát az egyenlő munkáért egyenlő bér elvét a kikölcsönzés kezdetétől alkalmazni kell. A 2006. január 1-től hatályos szabályok szerint ugyanis a korlátozott egyenlő bér elve volt érvényben, amely alapján az egyenlő bérhez való jog két megszorítással érvényesült a kölcsön-munkavállaló és a kölcsönvevő saját munkavállalója vonatkozásában: egyfelől, az egyenlő bér elvének alkalmazásához bizonyos időtartamú folyamatos munkavégzés szükséges a kölcsönvevőnél (időbeli korlát), másfelől, az egyenlő bér elve csak bizonyos bérelemekre érvényesítendő (terjedelmi korlát).

Ez a rendszer nem felel meg teljességgel a 2008/104/EK irányelvnek, ezért a törvény úgy módosítja az Mt.-t, hogy főszabály szerint a kikölcsönzés első napjától és minden bérelem vonatkozásában alkalmazandó az egyenlő bér elve is. Ez alól az irányelv által megengedett olyan kivételt fogalmaz meg az Mt., mely szerint nem kell alkalmazni az egyenlő munkáért egyenlő bér, illetve az egyenlő értékűnek elismert munkáért járó díjazás elvét olyan munkavállalók esetében, akik a kölcsönbeadónál határozatlan idejű munkaszerződéssel rendelkeznek, és a kikölcsönzések közti időszakban is díjazásban részesülnek.

Pontosítja továbbá a törvény azt is, hogy a fenti munkafeltételek vonatkozásában nem csak a jogszabályi előírások, hanem a kölcsönvevőnél hatályos kollektív szerződés és egyéb szabályzatok is irányadóak a kölcsönzött munkavállalóra is. Az Mt. jelenleg csak annyit ír elő, hogy a munkavállalóra a kölcsönvevőnél irányadó munkarendre, munkaidőre, pihenőidőre vonatkozó rendelkezéseket kell alkalmazni, nem egyértelmű ugyanakkor, hogy ez a kollektív szerződés alkalmazására is felhatalmazást ad-e (hiszen a munkaerő-kölcsönzésre is alkalmazandó az Mt. 36. §-a, amely szerint a kollektív szerződés hatálya az azt aláíró munkáltatóra és annak munkavállalóira terjed ki, jelen esetben pedig a kölcsönzött munkavállaló munkáltatója a kölcsönvevő).

A 19. §-hoz

A törvény olyan rendelkezést iktat be az Mt. 193/G. § (7) bekezdésének b) pontjába, miszerint a munkaviszony megszűnése, megszüntetése tekintetében a kölcsönvevő és a kölcsönzött munkavállaló viszonyában fennálló munkaviszony-létesítési tilalom vagy korlátozás szempontjából nem minősül korlátozásnak az olyan megállapodás, amely alapján a kölcsönbeadó arányos mértékű díjazásban részesül a kölcsönvevőtől a kölcsönzött munkavállalónak a kölcsönvevő részére saját állományba történő átadásáért.

A 20. §-hoz

Az Mt. 193/P. §-ának módosítása azt a célt szolgálja, hogy a 2008/104/EK irányelv szerinti kölcsönvevői tájékoztatási kötelezettséget beépítse a magyar jogba. Eszerint a kölcsönvevő a nála működő üzemi tanácsot, illetve képviselettel rendelkező szakszervezetet rendszeresen, de legalább félévente egy alkalommal, valamint a nála foglalkoztatott kölcsönzött munkavállalókat folyamatosan a helyben szokásos módon a betöltetlen álláshelyekről is tájékoztatnia kell.

A 21. §-hoz

A törvény meghatározza azokat a speciális munkavégzési szabályokat, amelyek az iskolaszövetkezetek tagjai harmadik személynél történő munkavégzésére vonatkoznak. Ez esetben nem munkaerő-kölcsönzésről van szó.

A felek egymással egyfajta keret-munkaszerződést kötnek, amelyet konkrét tartalommal az adott munkavégzési kötelezettség megkezdését megelőző kiegészítő megállapodás tölt ki.

A törvény tartalmaz olyan rendelkezéseket, amelyek a diákokat védik, így előzetesen meg kell állapodni a később elvállalandó munkák köréről, a későbbi konkrét személyi alapbér alsó határáról, illetve az iskolaszövetkezet képviselőjének biztosítani kell a diákok érdekében a harmadik személlyel való együttműködése lehetőségét. 18 év alatti diákok esetén pedig a munkáltatói utasításokat is az iskolaszövetkezet által biztosított munkavezetőn keresztül lehet csak adni, aki személyében garantálja azt, hogy a munkavégzésre vonatkozó előírásokat betartsák.

A 22. §-hoz

A Munka Törvénykönyvének módosításához kapcsolódó átmeneti szabályokat tartalmazza, az új jogalkotási követelményeknek megfelelően a módosított törvénybe beépítve.

A 23. §-hoz

A törvény kiegészíti az Mt. jogharmonizációs klauzuláját a munkaerő-kölcsönzésről szóló irányelvre történő utalással.

A 24. §-hoz

A 24. § (1) bekezdése a 2011. évi CVI. törvény 59. §-a alapján nem lép hatályba!

A módosítás a Munka Törvénykönyvéből eltérően alkalmazandó szabályként tartalmazza a rendkívüli munka ellenértékeként járó szabadidő megállapításának jogát, az eddigi gyakorlatnak megfelelően csak a kollektív szerződés számára engedve ezt.

A 25-26. §-hoz

Az államháztartási törvénynek a rendezett munkaügyi kapcsolatokkal összefüggő rendelkezését a törvény abból a célból módosítja, hogy megteremtse az összhangot az egyszerűsített foglalkoztatás új szabályaival. Az egyszerűsített foglalkoztatás jelenlegi szabályrendszerében ugyanis a fix összegű, napi 500 vagy 1000 Ft-os közteher befizetése éppolyan kiemelt kötelezettség, mint a foglalkoztatás elektronikus vagy telefonos bejelentése.

Másfelől, a módosítást az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló, 2009. június 18-i 2009/52/EK európai parlamenti és tanácsi irányelv (a továbbiakban: Szankciós irányelv) 7. cikk (19) bekezdés a) és c) pontjának átvétele indokolja. A módosítás értelmében a harmadik országbeli állampolgárok illegális - értsd: tartózkodásra jogosító engedély nélkül történő - foglalkoztatása esetére megállapított jogkövetkezményhez is kapcsolódjanak a rendezett munkaügyi kapcsolatok követelményei.

A törvény kiegészíti az Áht. jogharmonizációs klauzuláját is.

A 27-28. §-hoz

A szociális igazgatásról és szociális ellátásokról szóló törvény módosításának célja az EU Kék Kártya irányelv átültetése.

Az EU Kék Kártya irányelv egyenlő bánásmódról szóló 14. cikke (1) bekezdésének e) pontja szerint az EU Kék Kártya birtokosa a Kék Kártyát kiállító tagállam állampolgáraival egyenlő bánásmódot élvez a nemzeti jognak az 1408/71/EGK tanácsi rendeletben meghatározott szociális biztonsági ágakra vonatkozó rendelkezései tekintetében. Az Szt. személyi hatályát érintő módosítás e rendelkezés végrehajtását szolgálja.

A 29-31. §-hoz

A munkavédelmi törvényt érintően a munkáltatók kezdeményezésére kerül be a törvény szövegébe az a munkáltatói adminisztráció és költségek csökkentésére alkalmas javaslat, mely egységesíti a munkáltatónál az üzemi tanácsok (megbízott) és a munkavédelmi képviselő megválasztását. Ezzel egyidejűleg a munkavállalóknak a munkáltató működésében való részvételi jogainak erősítését, erre való ösztönzést szolgálja a választási ciklusok 5 évre történő egységes megemelése, mellyel érdekeltté kívánja tenni a munkavállalókat a választásokon való részvételben. Természetesen ez nem jelenti azt, hogy az üzemi tanács (megbízott) mandátumának nem a megbízatás idejének lejárta, hanem más okból történő megszűnése miatt nem kerül sor a ciklus lejárta előtti választásra, azonban - miután általánosságban megállapítható, hogy az üzemi tanácsok (megbízottak) és a munkavédelmi képviselők többnyire kitöltik mandátumunkat - a munkáltatóknál a választások egyidejű megtartása költségmegtakarítással jár és egyszerűbben szervezhető meg. A törvény tartalmazza továbbá a kapcsolódó átmeneti rendelkezést is.

A 32. §-hoz

A törvény pontosítja, hogy a munkaügyi ellenőrzés szempontjából is munkaviszonynak kell tekinteni az egyszerűsített foglalkoztatást.

A 33. §-hoz

A munkaügyi ellenőrzés a munkavégzés Mt.-ben meghatározott életkori feltételeinek megtartását jelenleg is ellenőrzi. A gyermekmunka tilalma nevesítésére az ombudsman jelzése alapján kerül sor, a törvény a jogalkalmazás számára jelzi e kérdés kiemelt fontosságát. A törvény ezen túlmenően átvezeti a Met. szövegén a „külföldi” munkavállaló fogalmát felváltó „harmadik országbeli” (vagyis EGT tagállamon kívüli) munkavállaló szóhasználatot, összhangban az uniós tagságunkból eredő, az EGT-államokon belüli szabad munkaerő-áramlás elvére vonatkozó hazai szabályokkal.

A Szankciós irányelv harmonizációjaként a törvény kiterjeszti a munkaügyi ellenőrzést a harmadik országbeli állampolgárt foglalkoztató Harmtv. 71. § (1)-(2) bekezdése szerinti kötelezettségének ellenőrzésére is. Ennek keretében a munkaügyi felügyelők jogosultak ellenőrizni, hogy a foglalkoztató rendelkezik-e az általa alkalmazott harmadik országbeli állampolgárok érvényes tartózkodásra jogosító engedélyének másolatával.

Az új (4) bekezdés beiktatásának célja annak kimondása, hogy az iskolaszövetkezet tagja által harmadik személy részére történő munkavégzést nem a munkaerő-kölcsönzés szabályai alapján kell ellenőrizni.

A 34. §-hoz

A munkaügyi felügyelő eljárásában az általa tehető intézkedéseket a jelenleginél egyszerűbben fogalmazza meg a törvény. Az eddigi figyelemfelhívás jogintézményét pontosítja a kis- és középvállalkozásokról, fejlődésük támogatásáról szóló 2004. évi XXXIV. törvény 12/A. §-a szerinti követelménynek megfelelően. Egyúttal e rendelkezéseken is átvezeti a harmadik országbeli állampolgárok engedély nélküli foglalkoztatásával összefüggő szóhasználatot. Az EU Kék Kártya irányelv harmonizációjaként szabályozza, hogy abban az esetben, ha a munkáltató a munkavállalási engedéllyel - ideértve az EU Kék Kártyát is - nem rendelkező harmadik országbeli harmadik országbeli állampolgárt foglalkoztat, milyen szankciókra számíthat. Figyelmeztetést követően a központi költségvetésbe kell befizetést teljesítenie a foglalkoztatónak.

Az ombudsmani jelzésnek megfelelően továbbá a törvény megteremti a kapcsolódási pontot a munkaügyi felügyelő és a gyermekvédelmi jelzőrendszer között.

A 35. §-hoz

A törvény rendszertanilag pontosítja a bírság kiszabásának mérlegeléshez kötött és kötelező szabályait. Így az új 6/A. § részben szűkíti, részben azonban ki is egészíti a kötelező bírságolás jogsértési körét. Továbbra is a legsúlyosabb, a munkavállalók alapvető garanciális jogait sértő, így a kötelező bírságolás alá tartozó szabálytalanság a bejelentés nélküli, valamint az életkori szabályok figyelmen kívül hagyásával (gyermekmunka) történő foglalkoztatás. Változatlanul kötelező bírságkiszabást vonz a jogellenes munkaerő-kölcsönzés, valamint a munkabérhez kapcsolódó munkáltatói jogsértések. Ugyanakkor a kötelező bírságkiszabás mellőzésének előírásai is kiegészülnek a munkabérrel kapcsolatos jogsértések esetén. A munkaügyi ellenőrzés célja e körben az, hogy a munkáltató ne bírságra fordítsa a rendelkezésére álló pénzeszközöket, hanem elsődlegesen a munkavállalók számára biztosítsa az alapvető anyagi jogosultságot, azaz a munkabért és a pótlékokat.

A jogkövetkezmények fokozatosságának garanciáját jelenti az a kiegészítés, hogy a közép- és kisvállalkozások - amely vállalkozási kör biztosítja a munkahelyek jelentős részét, valamint a munkaügyi apparátussal nem rendelkező magánszemély foglalkoztató esetében a figyelemfelhívás legyen - az első esetben elkövetett jogsértéseknél - az intézkedés akkor is, ha az e foglalkoztatói körön kívüli vállalkozásokkal szemben a jogsértések egy részénél már első alkalommal kötelező a bírság kiszabása. Fontos, hogy a több telephellyel rendelkező vállalkozásoknál bármely telephelyen elkövetett jogsértés, illetve az egy eljárásban feltárt több telephelyet is érintő szabálytalanság kimeríti az első eset jogsértését.

A 36. §-hoz

A módosítás célja azoknak az ellenőrzési pontoknak a törlése, amelyek esetében első esetben csak figyelemfelhívással él a felügyelőség.

A 37. §-hoz

A törvény a Szankciós irányelv átültetéséhez kapcsolódóan tartalmazza a szankciókat, amelyeket a munkaügyi felügyelő azzal a harmadik országbeli állampolgárt jogszerűtlenül foglalkoztatóval szemben alkalmazhat. A munkaügyi hatóságnak az általa hozott határozat másolatát az idegenrendészeti hatóság részére meg kell küldenie.

A 38. §-hoz

A törvény a rendezett munkaügyi kapcsolatok feltételeinek való megfelelés ellenőrzése érdekében szükséges, a munkaügyi hatóság honlapján megjelenő jogsértésekre vonatkozó szabályt az Áht. módosításával összhangban módosítja.

A 39. §-hoz

Az egyértelmű jogalkalmazás elősegítése érdekében a törvény a minimálbér egy hónapra meghatározott összegéhez köti a harmadik országbeli állampolgár jogszerűtlen foglalkoztatása esetén a központi költségvetésbe befizetendő összeget.

A 40. §-hoz

A törvény a Met. jogharmonizációs klauzulájának kiegészítésére irányul.

A 41. §-hoz

A törvény a Met.-be beépített átmeneti rendelkezések körében biztosítja a rendezett munkaügyi kapcsolatokkal összefüggésben a közzétételi kötelezettség teljes körű végrehajthatóságát oly módon, hogy a hatóság törli a törvény hatálybalépéséig közzétett adatokat, illetve nem teszi közzé az e törvény hatálybalépésekor, illetve addig folyamatban lévő bírósági eljárások alapjául szolgáló határozatok adatait. A törvény rögzíti, hogy a közzétételi kötelezettség a munkaügyi hatóságot kizárólag a módosító törvény hatályba lépését követően indult eljárásokban feltárt jogsértések esetén terheli. Ezzel a szabályozási megoldással garantálható, hogy a vállalkozások az új szabályok és azok megszegésének következményei ismeretében tehessenek eleget az alapvető munkajogi előírásoknak.

A 42-45. §-hoz

A bírák jogállásáról és javadalmazásáról szóló 1997. évi LXVII. törvény (Bjt.) módosításával - a többi jogállási törvényben foglaltakhoz hasonlóan - a törvény lehetővé teszi, hogy a bírák tekintetében is lehetővé váljék, hogy a korábbi munkahelyére visszatérő szülő a gyermek három éves koráig, a gyermekgondozási ellátás igénybevétele, illetve a fizetés nélküli szabadság után egyoldalú döntése alapján választhassa a részmunkaidős foglalkoztatás lehetőségét.

A teljes munkaidőben foglalkoztatott bíró írásbeli kérelmére a munkáltató köteles a beosztásáról szóló okiratban heti 20 óra részmunkaidőt kikötni, ha a bíró a kérelem benyújtásakor az Mt. 138. §-a (5) bekezdésének a) pontja szerinti fizetés nélküli szabadságot vesz igénybe. A kérelmet a fizetés nélküli szabadság igénybevételének megszűnése előtt legalább 60 nappal kell a munkáltatóval közölni. E kérelem teljesítését a munkáltató nem tagadhatja meg. A munkáltató a bírót a kérelem szerinti időpontig, de legfeljebb a gyermek hároméves koráig köteles foglalkoztatni részmunkaidőben.

A bíró kérheti azt is, hogy munkaideje egyenlőtlenül kerüljön beosztásra. Ez utóbbi kérelmet a munkáltató csak abban az esetben tagadhatja meg, ha az számára lényegesen nagyobb munkaszervezési terhet jelentene. A munkáltató a bíró kérésére köteles írásban megindokolni a kérelem megtagadását.

A részmunkaidős foglalkoztatás kezdetétől a bírói szolgálati viszony alapján közvetlenül vagy közvetve nyújtott pénzbeli vagy természetbeni juttatás tekintetében e törvény erejénél fogva az időarányosság elve alkalmazandó, ha a juttatásra való jogosultság a munkaidő mértékével összefügg. Ezt követően a bíró munkaidejét a kérelem benyújtása előtti mérték szerint, illetményét az időarányosság elvének megfelelő alkalmazásával kell megállapítani.

Összhangban a közszférára kiterjedő szabályozással a részmunkaidő választásának lehetősége nem alkalmazható a bírósági vezetőre.

Hasonlóan a már meglévő közszférabeli szabályozáshoz, e körben is indokolt a heti 20 órás részmunkaidős törvényi szabály fenntartása. A heti 20 órás részmunkaidő előírása ugyanis nem borítja fel teljesen a munkáltató által valamennyi foglalkoztatottra megállapított munkaidő-beosztást, és a beosztásáról szóló okirat ilyen tartalmú módosítása a lehető legkisebb adminisztrációs terhet okozza a munkáltatónak.

Emellett rendezi a törvény a bírói jogviszony megszűnésének azt az esetét, amikor a bíró felsőoktatási intézmény rektorává vagy kutatóintézmény vezetőjévé való kinevezésére kerül sor.

Az Országos Igazságszolgáltatási Tanács Hivatala jelezte az Országos Igazságszolgáltatási Tanács (a továbbiakban: OIT) számára, hogy a 2011. évi ülnökválasztás során nem minden bírósághoz kerültek megválasztásra az ülnökök. Ugyanakkor a Bjt. 125. § (3) bekezdése szerint a korábban megválasztott ülnökök megbízatása nem az új ülnökök megválasztásától, hanem az új ülnökválasztástól számított 30 nap elteltével jár le. Erre figyelemmel azon a bíróságon is megszűnik a régi ülnökök megbízatása, ahová az új ülnökök ténylegesen nem kerültek megválasztásra. Ennek következtében ezen a bíróságon az ülnök részvételével működő bírói tanács elé tartozó ügyek elbírálására nem lesz mód. A módosítás e problémára nyújt hosszú távú megoldást annak rögzítésével, hogy ha az ülnökök megválasztására a köztársasági elnök által kitűzött időpontban nem került sor, akkor a korábban megválasztott ülnökök megbízatása az új ülnökök megválasztásától számított 30 nap elteltével jár le. Emellett kezeli azt a helyzetet, ha az ülnökök száma nem elegendő a bíróságon, akár azért, mert az eredetileg az OIT által megjelölt ülnöki létszámnál kisebb számban választották meg az ülnököket, akár azért, mert a két ülnökválasztás közötti időszakban csökkent le az ülnökök száma (pl. lemondás miatt). Ebben az esetben az OIT időközi ülnökválasztás kiírását kezdeményezi.

A 45. § a Bjt.-t kiegészíti az ülnökválasztással kapcsolatos módosítással összefüggésben szükséges átmeneti rendelkezéssel. Az átmeneti rendelkezés azon helyi bíróságok helyzetét rendezi, ahol a törvény hatályba lépéséig nem kerül sor az ülnökök megválasztására. Ezen bíróságokon az ülnöki feladatokat az új ülnökök megválasztásáig azon megyei bírósághoz megválasztott ülnökök látják el, amelynek illetékességi területéhez az érintett helyi bíróság tartozik.

A 46. §-hoz

A törvény a fogyasztóvédelmi törvény vonatkozásában jogharmonizációs kötelezettségnek tesz eleget. A szálláshelyek időben megosztott használati jogára, a hosszú távra szóló üdülési termékekre, ezek viszontértékesítésére és cseréjére vonatkozó szerződések egyes szempontjai tekintetében a fogyasztók védelméről szóló, 2009. január 14-i 2008/122/EK európai parlamenti és tanácsi irányelv átültetéséhez kapcsolódóan szükséges még az átültetést megvalósító kormányrendelet kiadásához a fogyasztóvédelemről szóló 1997. évi CLV. törvény 55. § (1) bekezdés c) pontjában foglalt felhatalmazó rendelkezés módosítása.

A 47-50. §-hoz

A fogyatékosügyi, valamint a családok támogatásáról szóló törvény módosításának célja az EU Kék Kártya irányelv átültetése. E törvények személyi hatályát érintő módosítás az EU Kék Kártya irányelv egyenlő bánásmódról szóló 14. cikke (1) bekezdésének e) pontja végrehajtását szolgálja.

Az 51. §-hoz

A törvény - a felnőttképzési törvényt érintően - pontosítja, illetőleg leegyszerűsíti az Fktv. hatályát megállapító rendelkezést, és ezzel együtt összhangot teremt a törvényi rendelkezések között. Az Fktv. a 2009. évben két alkalommal módosult. A módosítások szövege és eltérő időpontokban történő hatálybalépése koherencia zavart eredményezett a rendelkezések között, a törvény e zavar orvoslására irányul.

Az 52. §-hoz

A törvény felhatalmazást biztosít a Kormány részére, hogy az intézmény-, illetőleg programakkreditációs tanúsítvány adataiban bekövetkezett változás bejelentésének elmulasztása miatt fizetendő bírság mértékét, valamint a bírságfizetési kötelezettség részletes szabályait rendeletben állapítsa meg.

Az 53. §-hoz

A törvény csupán pontosítja a felnőttképzési intézményekkel kapcsolatos, az állami foglalkoztatási szerv által ellátott nyilvántartási feladatokat, megteremti az összhangot az Fktv., valamint a végrehajtási rendelete között. A felnőttképzési tevékenység megkezdésének és folytatásának részletes szabályairól szóló 2/2010. (II. 16.) SZMM rendelet a felnőttképzési intézmény tevékenységének felfüggesztésére vonatkozóan nem tartalmaz rendelkezéseket. Mivel szakmai szempontok sem indokolják ezen jogintézmény rendeletbe történő beépítését, a törvényi rendelkezés módosítása szükséges.

Az 54. §-hoz

A törvény az intézményi, illetőleg programakkreditációs tanúsítvány adataiban bekövetkezett változás bejelentésének elmulasztásához kapcsolódóan fokozatos szankciórendszert vezet be. A törvény a mulasztás elsődleges jogkövetkezményeként pénzbírság megállapítását teszi kötelezővé és csak ennek eredménytelensége vonja maga után az akkreditációs tanúsítvány visszavonását.

Az 55. §-hoz

A törvény az Európai Üzemi Tanács létrehozásáról vagy a közösségi szintű vállalkozások és vállalkozáscsoportok munkavállalóinak tájékoztatását és a velük folytatott konzultációt szolgáló eljárás kialakításáról szóló 2009. május 6-i 2009/38/EK európai parlamenti és a tanácsi irányelv átültetése érdekében módosítja az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvényt (Euüt.).

A 2009/38/EK irányelv 1. cikk (2) bekezdése értelmében a munkavállalók tájékoztatása és a velük folytatott konzultáció módozatait úgy kell meghatározni és alkalmazni, hogy biztosítsák hatékonyságukat és lehetővé tegyék, hogy a vállalkozás vagy vállalkozáscsoport hatékonyan hozzon döntést. A törvény e követelményt az Euüt. 1. §-ának (1) bekezdésében rögzíti. A 2009/38/EK irányelv 4. cikkének (4) bekezdése előírja továbbá, hogy a közösségi szintű vállalkozáscsoportba tartozó bármely vállalkozás valamennyi irányítása, illetve a közösségi szintű vállalkozás vagy vállalkozáscsoport központi irányítása vagy feltételezett központi irányítása - az irányelv 4. cikk (2) bekezdés második albekezdése értelmében - az ezen irányelv alkalmazásától kezdődően felelős az irányelv 5. cikkében említett tárgyalások megindításához nélkülözhetetlen információk - különösen a vállalkozás vagy a vállalkozáscsoport szerkezetére és létszámára vonatkozó információk - megszerzéséért és az érdekelt feleknek történő továbbításáért. E kötelezettség különösen a 2009/38/EK irányelv 2. cikk (1) bekezdésének a) és c) pontjában említett, a munkavállalók számára vonatkozó információkra vonatkozik. E követelményt a törvény az Euüt. 1. § (3) bekezdésében rögzíti.

Az 56. §-hoz

A 2009/38/EK irányelv 2. cikkének f) és g) pontjában bevezetésre került a tájékoztatás fogalma és módosult a konzultáció definíciója [ld. Euüt. 2. § (1) bekezdés e) és i) pontját].

A törvény az Euüt. 2. § (4) bekezdésének módosításával, valamint az Euüt. 2. §-ának új (7)-(9) bekezdésének beiktatásával a 2009/38/EK irányelv korábban is hatályos szövegével teremti meg az összhangot [2009/38/EK irányelv 3. cikk (3)-(4) bekezdése, 3. cikk (6) bekezdése, 2. cikk (2) bekezdése].

Az 57. §-hoz

A 2009/38/EK irányelv 5. cikk (2) bekezdésének b) pontja kimondja, hogy a közösségi szintű vállalkozásokban vagy vállalkozáscsoportokban a különleges tárgyaló testület tagjait az adott tagállamban alkalmazott munkavállalók számával arányosan választják meg vagy nevezik ki úgy, hogy minden tagállam számára az összes tagállamban alkalmazott munkavállalók számának minden 10%-a vagy ennek hányada után egy helyet biztosítanak. Ennek megfelelően módosul az Euüt. 4. § (2) bekezdése. Mivel a munkavállalói létszám egy bizonyos hányada után, további munkavállalói képviselői helyek biztosítására az új irányelvi rendelkezések továbbra is lehetőséget nyújtanak, összhangban az Euüt korábbi szabályaival a az Euüt. 4. § (3) bekezdése erre a jövőben is lehetőséget nyújt.

Az 58. §-hoz

A 2009/38/EK irányelv 5. cikk (2) bekezdésének c) pontja értelmében a központi irányítást és a helyi irányítást, valamint a munkavállalók és a munkaadók illetékes európai szervezeteit tájékoztatni kell a különleges tárgyaló testület összetételéről és a tárgyalások megindításáról. Ennek során azon szervezetekről van szó, amelyekkel a EUMSz 154. cikke értelmében a Bizottság konzultációt folytat (jelenleg 62 munkáltatói érdekképviseleti szervezet, 16 szakszervezet). E szervezetek listáját a Bizottság frissíti és tesz közzé. Mivel a kapcsolattartás formáiról a szociális partnereknek (BUSINESSEUROPE és ETUC) kell gondoskodnia, a szociális partnerek az egyszerű, nem bürokratikus és hatékony eljárás érdekében egy-egy elektronikus levelezési címet biztosítanak e célra (a munkáltatók tekintetében az ewc@businesseurope.eu, a szakszervezetek vonatkozásában ewc@etuc.org elektronikus levelezési címre kell teljesíteni a tájékoztatást). A törvény e tájékoztatásra utalva előírja, hogy ezen elektronikus levelezési címeket a foglalkoztatáspolitikáért felelős miniszter az általa vezetett minisztérium honlapján teszi közzé [ld. Euüt. 6. § (1) bek.].

A 2009/38/EK irányelv 5. cikkének (4) bekezdése rögzíti, hogy a tárgyalások során a különleges tárgyaló testület kérheti, hogy feladatában az általa kiválasztott szakértők segítsék, akik között szerepelhetnek elismert és illetékes közösségi szintű munkavállalói szervezetek képviselői. Az ilyen szakértők és munkavállalói szervezeti képviselők a különleges tárgyaló testület kérésére tanácsadóként jelen lehetnek a tárgyalásokon [ld. Euüt. 6. § (4) bek.].

A törvény a 2009/38/EK irányelv 5. cikkének (5) bekezdésének második mondatával összhangban pontosítja a Euüt. 6. § (5) bekezdését, s kimondja, hogy a különleges tárgyaló testület azon döntése, melynek értelmében nem kezdi meg a tárgyalásokat, illetve megszünteti a már megkezdett tárgyalásokat, az irányelv 6. cikkben említett - vagyis az Euüt. 7-8. §-ában szabályozott - megállapodás megkötését célzó eljárást is megszünteti.

A törvény - összhangban a 2009/38/EK irányelv 5. cikk (4) bekezdésével - kimondja, hogy a különleges tárgyaló testületnek a központi vezetés valamennyi ülése előtt és azt követően is jogában áll a központi vezetés részvétele nélkül ülésezni [Euüt. 6. § (8) bek.].

Az 59. §-hoz

A törvény értelmében az Euüt. újonnan beiktatott 6/A. §-a a 2009/38/EK irányelv 13. cikkével összhangban szabályozza a követendő eljárást arra az esetre, amikor a közösségi szinten működő vállalkozás vagy közösségi szinten működő vállalkozáscsoport szerkezete jelentősen megváltozik, és a hatályban lévő megállapodások erre vonatkozó rendelkezést nem tartalmaznak, vagy az alkalmazandó két vagy több megállapodás rendelkezései összeegyeztethetetlenek. Ilyenkor az irányelv értelmében a központi vezetés saját kezdeményezésére, vagy legalább két tagállamban működő, legalább két vállalkozásnál vagy telephelyen foglalkoztatott száz munkavállalónak, illetve e munkavállalók képviseleti szerveinek írásbeli indítványára tárgyalásokat kezdeményez az európai üzemi tanács létrehozására, vagy a munkavállalók tájékoztatását és a velük való konzultációt szolgáló tárgyalások kialakítására. A módosítás meghatározza a különleges tárgyaló testület összetételét, és eligazítást ad arra nézve, hogy a tárgyalások időtartama alatt miképpen folytatják működésüket. Ha a tárgyalások során bármely okból nem jön létre megállapodás - a megállapodás hiányában általában követendő eljárással összhangban - az európai üzemi tanács megalakítására és működésére az irányelv ún. másodlagos követelményeiben foglalt rendelkezések irányadók (ld. Euüt. 10-23. §).

A 60. §-hoz

A 2009/38/EK irányelv 6. cikke részletesen meghatározza az európai üzemi tanács létrehozására irányuló megállapodás tartalmát. A törvény rögzíti a korábbi szabályokhoz képest megváltozott új tartalmi elemeket [ld. Euüt. 7. § (3) bek. b)-c) és f)-g) pontja]. A törvény a 2009/38/EK irányelv 12. cikkének (2) bekezdésével összhangban kimondja, hogy e megállapodás nem lehet ellentétes az Mt. munkavállalók tájékoztatására és a velük folytatott konzultációra vonatkozó rendelkezéseivel.

A 61. §-hoz

A törvény a 2009/38/EK irányelv 6. cikk (5) bekezdésével összhangban rögzíti, hogy az európai üzemi tanács létrehozására irányuló megállapodás megkötéséről a különleges tárgyaló testület tagjai szótöbbséggel határoznak.

A 62. §-hoz

A 2009/38/EK irányelv I. mellékletének ún. másodlagos követelményei - hasonlóan az irányelv 5. cikk (2) bekezdésének b) pontjához - meghatározzák európai üzemi tanács felépítését [1. pont c) alpont], melyet a törvény a különleges tárgyaló testület létrehozásával analóg módon szabályoz.

A 63. §-hoz

A 2009/38/EK irányelv a másodlagos követelményei között előírja, hogy a tevékenységei koordinálásának biztosítására az európai üzemi tanácson belül egy legfeljebb öttagú különbizottságot választanak, amelynek rendelkeznie kell azokkal a feltételekkel, amelyek lehetővé teszik tevékenységei rendszeres ellátását [1. pont d) alpont]. A törvény értelmében az ügyvezető bizottságnak legalább három, legfeljebb öt tagja lehet.

A 64. §-hoz

A 2009/38/EK irányelv 1. cikkének (3) és (4) bekezdése értelmében a munkavállalók tájékoztatásának és a velük folytatott konzultációnak a megfelelő vezetési és képviseleti szinten kell megtörténnie, az európai üzemi tanács hatásköre, valamint a munkavállalók tájékoztatásának és a velük folytatott konzultáció folyamata a transznacionális kérdésekre korlátozódik. Az irányelv meghatározza a transznacionális kérdés fogalmát is, melyet a törvény e szakasza ültet át [ld. Euüt. 16. § (3)-(4) bek.].

A törvény a másodlagos követelményeknek megfelelően pontosítja az Euüt. 16. § (5) bekezdés d) és i) pontját is.

A 65. §-hoz

A törvény a 2009/38/EK irányelv másodlagos követelményeinek 1. és 3. pontjában szabályozott tájékoztatással, véleménynyilvánítással kapcsolatos jogokat részletezvén rögzíti, hogy az európai üzemi tanács és az ügyvezető bizottság jogosult a felmerült kérdésekről az ülés végén, illetve azt követően ésszerű időn belül véleményt nyilvánítani. A törvény a másodlagos követelmények 4. pontjának megfelelően biztosítja a jogot arra, hogy az európai üzemi tanács és ügyvezető bizottság (kibővített ügyvezető bizottság) a központi vezetéssel tartandó tárgyalást megelőzően a vezetés részvétele nélkül ülésezhessen. A törvény a másodlagos követelmények 3. pontjának utolsó mondatával összhangban kimondja, hogy a tájékoztatás és konzultáció nem sértheti a hatékonyság elvét, valamint az üzemi, üzleti titokhoz fűződő jogos érdekeket, bizalmas információkat.

A 66. §-hoz

A törvény a 2009/38/EK irányelv másodlagos követelményeinek 1. pontja f) alpontjával összhangban egy új 18/A. §-t iktat be, mely előírja, hogy az európai üzemi tanácsnak a létrehozását követő négy év eltelte után meg kell vizsgálnia annak lehetőségét, hogy kezdeményez-e tárgyalásokat az európai üzemi tanács létrehozására irányuló megállapodás megkötésére, avagy továbbra is alkalmazza a másodlagos követelményeket, vagyis az Euüt. 10-23. §-ait.

A 67. §-hoz

A törvény a 2009/38/EK irányelv 10. cikkének megfelelően szabályozza a munkavállalók képviselőinek szerepét, jogait, kötelezettségeit (ld. Euüt. 20. §).

A 68. §-hoz

A törvény az Euüt. új 21/A. §-ának beiktatásával biztosítja a 2009/38/EK irányelv másodlagos követelményeinek 1. pontja a) alpontjában szabályozott azon követelményt, mely szerint a konzultációnak olyannak kell lennie, amely lehetővé teszi a munkavállalók képviselői számára, hogy tárgyalhassanak a központi vezetéssel, valamint indoklással ellátott választ kaphassanak bármely általuk kibocsátott véleményre és észrevételre.

A törvény az Euüt. új 21/B. §-ának beiktatásával biztosítja, hogy a különleges tárgyaló testület és az európai üzemi tanács tagjai képzésben részesüljenek feltéve, hogy ez a nemzetközi környezetben végzett képviselői munkájához szükséges [ld. 2009/38/EK irányelv 10. cikk (4) bek.]. A rendelkezés példálózó felsorolást ad a nemzetközi környezetben végzett képviselői munkához szükséges képzések köréről, átfogóan meghatározza a képzésre irányuló kérelem tartalmi elemeit, s rögzíti, hogy a képzésre irányuló kérelem nem utasítható vissza abban az esetben, ha a képzés a különleges tárgyaló testület és az európai üzemi tanács tagjainak nemzetközi környezetben végzett képviselői munkájukhoz ésszerűen szükséges. A különleges tárgyaló testület és az európai üzemi tanács tagjait - az irányelvvel összhangban - a képzés idejére távolléti díjuk illeti meg.

A törvény az Euüt. új 21/C. §-ának beiktatásával megteremti az összhangot a 2009/38/EK irányelv 12. cikk (1) bekezdésével, amely az európai üzemi tanács és a nemzeti munkavállalói képviseleti testületek (üzemi tanács, szakszervezet) közötti viszonyrendszert rendezi.

A 69. §-hoz

A törvény a 2009/38/EK irányelv új rendelkezéseire tekintettel kibővíti azon jogviták körét, amelyekben nemperes eljárásnak van helye az Euüt. 23. § (1) bekezdése alapján - ideértve a különleges tárgyaló testület, európai üzemi tanács és tagjainak Euüt-ben szabályozott jogait és kötelezettségeit érintő jogvitákat is.

A 70. §-hoz

Az átdolgozott 2009/38/EK irányelvben egy kétéves időtartamú, speciális periódus került meghatározásra, amely lehetővé teszi a vállalati szintű szociális partnerek számára, hogy új megállapodásokat kössenek, vagy a 94/45/EK irányelvet a nemzeti jogba átültető jogszabály alapján 2009. és 2011. között felülvizsgálják a korábban megkötött megállapodásaikat, anélkül, hogy az a felülvizsgált irányelv új rendelkezéseinek tárgyát képezné. Ez alapján a tagállamoknak nem csupán az új szabályokat kell átültetniük, hanem biztosítaniuk kell azt is, hogy a korábbi szabályozásnak megfelelően létrehozott európai üzemi tanácsok változatlan feltételek mellett működhessenek tovább.

A 2009/38/EK irányelv 14. cikk (1) bekezdésének a) pontja világossá teszi, hogy az irányelv által meghatározott kötelezettségek nem vonatkoznak a korábbi irányelv (94/45/EK irányelv) 13. cikke alapján létrehozott európai üzemi tanácsokra, mindaddig, amíg érvényben maradnak és azt a vállalati szintű szociális partnerek támogatják. Ezek a megállapodások a 2009/38/EK irányelv 5-7. cikkeivel összhangban szintén módosíthatóak abban az esetben, ha változás következik be a vállalkozás vagy vállalkozáscsoport szerkezetében, és amennyiben ezek a változások nem idézik elő a 2009/38/EK irányelv 13. cikkének alkalmazhatóságát. A 2009/38/EK irányelv 14. cikk (2) bekezdése előírja továbbá, hogy amint hatályukat vesztik e megállapodások, valamint ha mindkét fél egyetért ezzel, a 14. cikk szerinti megállapodások - amint azt a 14. cikk (1) bekezdésének a) és b) pontja meghatározza - megújíthatóak vagy felülvizsgálhatóak, amennyiben a felek arról közösen megállapodnak. Egyéb esetekben a 2009/38/EK irányelv rendelkezései alkalmazandóak.

Mindezek alapján a vállalatot terhelő kötelezettségek szempontjából - öt esetet lehet megkülönböztetni, melyeket az alábbi táblázat foglal össze. 

 A vállalaton belül megkötött megállapodás típusa

 2011. június 5-ig

 2011. június 6-tól

 2011. június 6-tól, a 2009/38/EK irányelv 13. cikke szerinti újratárgyalási eljárás esetén

 1996. szeptember 22. előtt megkötött megállapodások (94/45/EK irányelv 13. cikk)

 Nem származik kötelezettség

 Nem származik kötelezettség, kivéve a 2009/38/EK irányelv 13. cikkét

 2009/38/EK irányelv 13. és 5., 6., 7. cikke

 1996. szeptember 22. és 2009. június 5. között megkötött, és 2009. június 5. és 2011. június 5. között nem módosított megállapodások 

 94/45/EK irányelv

 2009/38/EK irányelv

 2009/38/EK irányelv

 1996. szeptember 22. és 2009. június 5. között megkötött megállapodások, amelyeket 2009. június 5. és 2011. június 5. között módosítottak

 94/45/EK irányelv

 Fennmaradnak a 94/45/EK irányelvből fakadó nemzeti szabályok + a 2009/38/EK irányelv 13. cikke

 2009/38/EK irányelv 13. és 5., 6., 7. cikke

 2009. június 5. és 2011. június 5. között megkötött megállapodások 

 94/45/EK irányelv

 fennmaradnak a 94/45/EK irányelvből fakadó nemzeti szabályok + a 2009/38/EK irányelv 13. cikke

 2009/38/EK irányelv 1. és 5., 6., 7. cikke

 2011. június 6. után megkötött megállapodások

 -

 2009/38/EK irányelv

 2009/38/EK irányelv

A 71. §-hoz

A törvény e szakasza tartalmazza az Euüt. új jogharmonizációs klauzuláját.

A 72. §-hoz

Az adózás rendjéről szóló törvény módosítása az iskolaszövetkezet és tagja közötti munkaviszony új Mt.-beli szabályaihoz kapcsolódik. A törvény értelmében a diákigazolvány számának bejelentése igazolja azt, hogy a szövetkezeti törvény hatálya alá tartozó speciális munkavégzésről van szó.

A 73. §-hoz

A törvény a Szankciós irányelv 7. cikk (1) bekezdés b) pontjának átültetéseként tartalmaz a közbeszerzési törvényt (Kbt.) érintően arra vonatkozó rendelkezést, hogy a közbeszerzési eljárásban nem lehet ajánlattevő, alvállalkozó vagy erőforrást nyújtó szervezet az a foglalkoztató, aki a harmadik országbeli állampolgárt foglalkoztató harmadik országbeli állampolgárok beutazásáról és tartózkodásáról szóló 2007. évi II. törvény szerinti engedély nélkül foglalkoztat.

A 74-75. §-hoz

A törvény átmeneti rendelkezéseket fogalmaz meg, továbbá kiegészíti a Kbt. jogharmonizációs klauzuláját.

A 76-78. §-hoz

Az EU Kék Kártya irányelv 14. cikk (1) bekezdés d) pontja értelmében a magas szintű képzettséget igénylő munkavállalás és tartózkodás céljából kiállított engedéllyel rendelkező harmadik országbeli állampolgár egyenlő bánásmódot élvez az engedélyt kiállító tagállam állampolgáraival az oklevelek, bizonyítványok és más szakmai képesítések elismerése terén, a vonatkozó nemzeti jogszabályokkal összhangban. E rendelkezés olyan módon került átültetésre a magyar jogba, hogy a magas szintű képzettséget igénylő munkavállalás és tartózkodás céljából kiállított engedéllyel rendelkezőkkel bővül a külföldi bizonyítványok és oklevelek elismeréséről szóló 2001. évi C. törvény 28. § (2) bekezdésében szabályozott azon személyek köre, akik a törvény Harmadik részének - az európai közösségi jog hatálya alá tartozó elismerés - alkalmazásakor a magyar állampolgárokkal azonos megítélés alá esnek.

A 79-80. §-hoz

Az EU Kék Kártya irányelv 14. cikk (1) bekezdés c) pontja értelmében a magas szintű képzettséget igénylő munkavállalás és tartózkodás céljából kiállított engedéllyel rendelkező harmadik országbeli állampolgár egyenlő bánásmódot élvez az engedélyt kiállító tagállam állampolgáraival az oktatás terén. Ezen közösségi rendelkezés átültetése érdekében a magas szintű képzettséget igénylő munkavállalás és tartózkodás céljából kiállított engedéllyel rendelkezőkkel bővül a felsőoktatásról szóló 2005. évi CXXXIX. törvény 39. § (1) bekezdésében meghatározott, azon nem magyar állampolgárok köre, akik magyar felsőoktatási intézményben államilag támogatott képzésben folytathatnak tanulmányokat.

A 81. §-hoz

Az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK európai parlamenti és tanácsi irányelv (a továbbiakban: Szabad mozgás irányelv) átültetésének felülvizsgálatát jelenleg végzi a Bizottság. A magyar nemzeti szabályozás vizsgálatának eredményeképp egyes problematikusnak talált rendelkezések esetében a Bizottság a kötelezettségszegési eljárás megindítását is kilátásba helyezte. A Bizottság kifogásolta, hogy a Szabad mozgás irányelv családtag fogalmának a magyar szabályozás nem tesz eleget a regisztrált élettársakra vonatkozóan. A törvény ezt pótolja.

A 82-87. §-hoz

A szabad mozgás és tartózkodás jogával rendelkező személyek beutazásáról és tartózkodásáról szóló törvény (a továbbiakban: Szmtv.) módosítását az indokolja, hogy az Európai Parlament és a Tanács nemzetközi migrációra vonatkozó 862/2007/EK rendelete alapján a Bevándorlási és Állampolgársági Hivatal (BÁH) és a Központi Statisztikai Hivatal (KSH) statisztikai adatszolgáltatásra kötelezett. A KSH - közvetve Magyarország - Unió irányába történő vándorlási statisztikai adatszolgáltatási kötelezettségének teljesítéséhez az Szmtv. 27., 30. és 76. §-ának pontosítása szükséges.

A törvény továbbá pontosítja a beutazási és tartózkodási tilalomról szóló határozat közlésének, illetve az az elleni jogorvoslat eljárási szabályait.

A törvény a szabad mozgás és tartózkodás jogával rendelkező személyek beutazásáról és tartózkodásáról szóló törvény jogharmonizációs záradékát is kiegészíti.

A 88. §-hoz

A harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) módosítását a szankciós irányelv átvétele indokolja. A szankciós irányelv 2. cikk e) pontja meghatározza a munkáltató fogalmát, mely tágabb a Harmtv. jelenlegi munkáltató fogalmánál, ezért szükséges a definíció pontosítása.

A szankciós irányelv 2. cikk c) pontja meghatározza a foglalkoztatás fogalmát, mellyel összhangban indokolt a Harmtv. 2. §-ába egy új pont beépítése figyelemmel arra, hogy a közrendvédelmi bírsággal sújtandó munkáltató fogalmának egyik eleme a foglalkoztatás, így annak megállapításához, hogy adott esetben ki volt a munkáltató, elengedhetetlen tisztázni, hogy történt-e a javára vagy irányítása alatt foglalkoztatás és mi is tekinthető foglalkoztatásnak.

Tekintettel továbbá arra, hogy az EU Kék Kártya a Tanács 2009. május 25-i 2009/50/EK irányelve a harmadik országbeli állampolgárok magas szintű képzettséget igénylő munkavállalás céljából való belépésének és tartózkodásának feltételeiről szóló irányelve (EU Kék Kártya irányelv) által meghatározott olyan speciális engedély, amely a birtokosát tartózkodásra és munkavállalásra is jogosítja - és a jogharmonizációs kötelezettség okán kerül bevezetésre - indokolt ezen fogalom meghatározása.

Az EU Kék Kártya fogalmát egy olyan engedélyként határozza meg a törvény, amely egyszerre idegenrendészeti (tartózkodási) és munkavállalási engedély, magas szintű szakképesítést kívánó munkakörök betöltői részére. A különösen kizsákmányoló foglalkoztatási feltételek fogalmának meghatározására a humanitárius célú tartózkodási engedély kiadásának szankciós irányelv által előírt szabályaira tekintettel van szükség.

A 89. §-hoz

A törvény kiegészíti a tartózkodási jogcímeket az EU Kék Kártyával való rendelkezés esetére is.

A 90. §-hoz

Az EU Kék Kártya irányelv 8. cikkének, 9. cikkének és 13. cikk (1) bekezdésének történő megfelelést szolgáló rendelkezés meghatározza az EU Kék Kártya elutasításának és visszavonásának speciális feltételeit.

A 91. §-hoz

A szankciós irányelv 2. cikk c) pontja meghatározza a foglalkoztatás fogalmát, mellyel összhangban indokolt a Harmtv. 20. § (1) bekezdésének módosítása és a keresőtevékenység fogalmának ennek megfelelően történő definiálása.

A jogharmonizációra tekintettel szükséges a keresőtevékenység folytatására jogosító engedélyek meghatározásának kiegészítése az EU Kék Kártyával, tekintettel arra, hogy az egy olyan engedély típus, amely birtokosát tartózkodásra és egyúttal munkavállalásra is jogosítja.

A 92. §-hoz

A rendelkezés az EU Kék Kártya irányelv 3. és 5. cikkének történő megfelelést szolgálja, mely szabályozza az EU Kék Kártya kiadásának feltételeit. Az EU Kék Kártya kiadásához szükséges minden dokumentumot egy eljárásban kell a harmadik országbeli állampolgárnak becsatolnia, így egy eljárásban kell igazolnia azt, hogy a tartózkodás és a magas szintű képzettséget igénylő munkavállalás feltételeinek is megfelel. A munkavállalás engedélyezéséről a kijelölt állami foglalkoztatási szerv szakhatóságként dönt. Az idegenrendészeti hatóság a beutazás feltételeit vizsgálja.

Emellett az irányelvnek megfelelően szükséges meghatározni azt is, hogy mely személyi kör nem kaphat EU Kék kártyát, valamint szabályozni kell az EU Kék Kártya érvényességi idejét is.

Az irányelvnek megfelelően a más EU tagállam által kiadott EU Kék Kártyával rendelkezők részére is biztosítani kell az EU Kék Kártyához jutás lehetőségét.

Az irányelv szerint a tartózkodás első két évében csak korlátozottan lehet munkavállalási tevékenységet folytatni az EU Kék Kártya birtokában.

A 93. §-hoz

A törvény a humanitárius célú tartózkodási engedély kiadására vonatkozik. Tekintettel arra, hogy egyes rendvédelmi szervek - különös tekintettel a Terrorelhárítási Központ - tevékenysége során felmerülő olyan körülményre, amely a külföldi magyarországi tartózkodását indokolja, szükséges a javaslattevő szervek kiegészítése.

A szankciós irányelv 13. cikk (4) bekezdése alapján a 9. cikk (1) bekezdésének c) vagy e) pontja szerinti bűncselekmények esetén a tagállamok nemzeti jogukban meghatározzák azokat a feltételeket, amelyek fennállása esetén eseti jelleggel az adott nemzeti eljárás hosszához kapcsolódó, korlátozott időre szóló tartózkodási engedélyt adnak ki harmadik országok érintett állampolgárai számára, a harmadik országoknak a 2004/81/EK irányelv hatálya alá tartozó állampolgáraira alkalmazandó megállapodásokhoz hasonló módon. Az emberkereskedelem áldozatai számára kiadott humanitárius engedélyhez hasonlóan a 9. cikk a) és c) pontjában meghatározott bűncselekményekkel érintett személyeket is humanitárius tartózkodási engedéllyel kell ellátni a munkáltatójukkal szemben a 6. cikk (2) bekezdése és a 13. cikk (1) bekezdése alapján indított eljárás idejére.

A 94. §-hoz

Tekintettel arra, hogy az EU Kék Kártya irányelv 18. cikk (4) bekezdés b) pontja alapján az EU Kék Kártyával rendelkező harmadik országbeli állampolgárt vissza kell fogadni abban az esetben is, ha a más tagállamban történő EU Kék Kártya kérelmezés során az EU Kék Kártya érvényességi ideje lejárt, és a visszafogadást követően úgy kell tekinteni, mintha az átmeneti munkanélküliség időszakát töltené, indokolt, hogy ezen időszakra ideiglenes tartózkodásra jogosító igazolással igazolhassa tartózkodása jogszerűségét a harmadik országbeli állampolgár. Ez az ideiglenes tartózkodásra jogosító igazolás három hónapig érvényes, tekintettel arra, hogy az irányelv 13. cikk az átmeneti munkanélküliség tolerálható időtartamát három hónapban maximálja.

A 95. §-hoz

Az Európai Bizottság javasolta a magyar szabályozás kiegészítését. A Huzamos tartózkodási irányelv (Európai Unió tagállama által a harmadik országok huzamos tartózkodási engedéllyel rendelkező állampolgárainak jogállásáról szóló, 2003. november 25-ei 2003/109/EK irányelv) 14. cikk (1) bekezdés és 16. cikk (1) bekezdésében megállapított kötelező rendelkezések („shall clause”) csupán alkalmazható rendelkezésként („may clause”) jelennek meg a magyar jogszabályban.

A Bizottság számára a Harmtv. 34. § (1) és (2) bekezdésében a „kaphat” kifejezés használata azt mutatja, hogy bármilyen - akár az irányelvben rögzítetteken túli - feltételt is meghatározhat a magyar hatóság, ami ellentétes az irányelv szellemével. A Bizottság álláspontját erősítheti továbbá az a tény is, hogy az EK letelepedési engedély esetében [Harmtv. 38. § (1) bekezdés] az ideiglenestől eltérően a „kap” szó szerepel.

Bár az irányelv 18. cikk (1) bekezdése rögzíti, hogy elutasítható a kérelem, ha az érintett veszélyt jelent a közegészségügyre, ugyanakkor e cikk (3) bekezdése kivételt állapít meg, mely szerint „ha a megbetegedés a második tagállamban az első tartózkodási engedély kibocsátását követően történt, ez nem indokolhatja az engedély megújításának elutasítását vagy a tagállam területéről történő kitoloncolását.”

Az ideiglenes letelepedési engedély meghosszabbítása [Harmtv. 34. § (3) bekezdés] esetében tehát a Harmtv. 13. § (1) bekezdés h) pontja kizárólag megszorítóan alkalmazható.

A 96. §-hoz

A rendelkezés az EU Kék Kártya irányelv 16. cikk (2)-(3) bekezdésének történő megfelelést szolgálja. Szabályozni szükséges ugyanis az EU Kék Kártyával rendelkező harmadik országbeli állampolgárok részére az EK letelepedési engedély megszerzésének feltételeit, továbbá az EU Kék Kártyával rendelkező harmadik országbeli állampolgárok esetén az EK letelepedési engedély megszerzéséhez szükséges tartózkodási idő számítására is speciális szabályok vonatkoznak.

A 97. §-hoz

A rendelkezés az EU Kék Kártya irányelv 16. cikk (4) bekezdésének történő megfelelést szolgálja, és a korábban EU Kék Kártya birtokos által szerzett EK letelepedési engedély visszavonásának speciális szabályait tartalmazza.

A 98. §-hoz

Tekintettel arra, hogy az EU tagállama által kiállított érvényes tartózkodási engedéllyel, vagy EU Kék Kártyával rendelkező harmadik országbeli állampolgár vonatkozásában indokolatlan az EU tagállamai területéről történő kiutasítás, ezért indokolt a kivételre történő utalás megjelenítése. Emellett indokolt a terminológia pontosítása a jogszabály belső koherenciájának érdekében.

A 99. §-hoz

Magyarország soros Európai Uniós tisztségéből adódó feladatok rávilágítottak az idegenrendészeti jogszabály módosításának szükségességére az önálló beutazási és tartózkodási tilalom elrendelése vonatkozásában, amennyiben annak jogalapja a Harmtv. 43. § (1) bekezdés a) és b) pontja, melyek szerint az idegenrendészeti hatóság önálló beutazási és tartózkodási tilalmat rendel el azzal az ismeretlen helyen vagy külföldön tartózkodó harmadik országbeli állampolgárral szemben, akinek a beutazására és tartózkodására vonatkozó tilalom érvényesítésére a Magyar Köztársaság nemzetközi jogi kötelezettséget vállalt, vagy akinek a beutazására és tartózkodására vonatkozó tilalom érvényesítéséről az Európai Unió Tanácsa döntött. Ugyanezen beutazási és tartózkodási tilalom elrendelési okok az Szmtv. 38. § (1) bekezdésében is szerepelnek. Tekintettel arra, hogy az Európai Unió Tanácsa által hozott kötelező érvényű határozata alapján kerül sor beutazási és tartózkodási tilalmak elrendelésére, így indokolt a nemzeti jog szerint hozott döntések elleni jogorvoslat és a döntés közlés tekintetében speciális eljárási szabályok megalkotása. Indokolt ez azért is, mert ezen tilalmak elhelyezéséről az EU Tanácsa által hozott és közölt döntés alapján soron kívül gondoskodnia kell az idegenrendészeti hatóságnak.

A 100. §-hoz

Az EU tagállam által kiállított érvényes tartózkodási engedéllyel rendelkező harmadik országbeli állampolgár vonatkozásában indokolatlan az EU tagállami területéről történő kiutasítás, mivel van olyan tagállam, ahol a tartózkodása jogszerű. Tekintettel arra, hogy az EU Kék Kártya irányelv 18. cikk (4) bekezdés b) pontja alapján az EU Kék Kártyával rendelkező harmadik országbeli állampolgárt vissza kell fogadni abban az esetben is, ha a más tagállamban történő EU Kék Kártya kérelmezés során az EU Kék Kártya érvényességi ideje lejárt, és a visszafogást követően úgy kell tekinteni, mintha átmeneti munkanélküliség időszakát töltené, ezért indokolt ennek törvényi szinten történő megjelenítése.

A 101. §-hoz

A harmadik országok illegálisan tartózkodó állampolgárainak visszatérésével kapcsolatban a tagállamokban használt közös normákról és eljárásokról szóló 2008. december 16-i 2008/115/EK parlamenti és tanácsi irányelv (a továbbiakban: Visszatérési Irányelv) átültetése megvalósult a 2010. évi migrációs tárgyú jogszabályok módosításával. A hatályba lépés óta eltelt időben a jogalkalmazási gyakorlat felszínre hozott olyan eljárást, melynek lefolytatására a Visszatérési Irányelv 6. cikk (3) bekezdése alapján a tagállamoknak lehetősége van, és ezen eljárás megteremtése célszerűségi és költséghatékonysági szempontok alapján is indokolt.

A 102. §-hoz

Tekintettel arra, hogy az EU tagállama által kiállított érvényes tartózkodási engedéllyel, vagy EU Kék Kártyával rendelkező harmadik országbeli állampolgár vonatkozásában indokolatlan az EU tagállamai területéről történő kiutasítás, ezért szükséges a kiutasító döntés tartalmi elemeinek pontosítása.

A módosítás pontosítást tartalmaz a kiutasítás útlevélbe történő bejegyzésének szabályai vonatkozásában.

A 103. §-hoz

Pontosító jellegű szabályt tartalmaz, kiegészíti az EU Kék Kártyára történő utalással az idegenrendészeti hatóság eljárása során alkalmazott, egységes formátumú engedélyek kiadására vonatkozó előírást.

A 104. §-hoz

A Visszatérési Irányelv hatékonyabb átültetése érdekében tartalmaz a törvény felhatalmazást a kiutasítást előkészítő őrizetbe vétellel kapcsolatosan.

A 105. §-hoz

A szankciós irányelv 4. cikk (1) bekezdés a) pontja a harmadik országbeli munkavállaló számára előírja érvényes tartózkodási engedélye vagy más, tartózkodásra jogosító okmányának bemutatását a munkáltatónak még a foglalkoztatás megkezdése előtt, a b)-c) pontok pedig a munkáltató számára a bemutatott engedélyről másolatkészítési vagy nyilvántartási kötelezettséget, továbbá a foglalkoztatás megkezdésének bejelentésére vonatkozó kötelezettséget írnak elő. A szankciós irányelv alapján valamennyi harmadik országbeli állampolgár foglalkoztatását be kell jelenteni a hatáskörrel rendelkező hatóságnál.

A fenti kötelezettségeit elmulasztó munkáltatót a szankciós irányelv 5. cikk (2) bekezdés a) pontjával összhangban pénzügyi szankcióval kell sújtani. A szankciós irányelv 5. cikk (1) bekezdése a munkáltatóval szemben „alkalmazandó” szankciókról rendelkezik, így a bírság kiszabása kötelező, nem mérlegelésen alapul. Tekintettel arra, hogy a szankciós irányelv a munkáltatói felelősség minimumszabályait tartalmazza, ezért indokolt azon nemzeti szabályozás további fenntartása, miszerint a munkáltatónak azt is ellenőriznie kelljen, hogy a harmadik országbeli állampolgár keresőtevékenység folytatásához szükséges tartózkodási engedéllyel rendelkezik-e.

A 106. §-hoz

Az EU Kék Kártya irányelv 13. cikk (4) bekezdésének megfelelést szolgálja a módosítás, és az EU Kék Kártya birtokos állásának elvesztésére, illetve új foglalkoztatási jogviszony létesítésére vonatkozó bejelentési kötelezettségét szabályozza.

A 107. §-hoz

A törvény az önálló beutazási és tartózkodási tilalmat elrendelő határozat közzétételét és közlését érintő, a gyakorlati jogalkalmazást elősegítő szabályt tartalmaz.

A 108-110. §-hoz

Az Európai Parlament és a Tanács nemzetközi migrációra vonatkozó 862/2007/EK rendelete alapján a BÁH és a KSH statisztikai adatszolgáltatásra kötelezett. A KSH - közvetve Magyarország - Unió irányába történő vándorlási statisztikai adatszolgáltatási kötelezettségének teljesítéséhez a Harmtv. 95., 96. és 99. §-ának - az adatkezelési felhatalmazásoknak - a pontosítása szükséges.

A 111. §-hoz

A törvény felhatalmazást ad a Kormány részére az EU Kék Kártya kiadásával kapcsolatos részletszabályok megállapítására.

A 112. §-hoz

Az elvégzett jogharmonizáció okán a törvény jogharmonizációs záradékkal egészíti ki a Harmtv.-t.

A 113. §-hoz

A törvény rugalmasabb szabályokat fogalmaz meg arra, hogy hol lehet Ágazati Párbeszéd Bizottságot (ÁPB) létrehozni: több ágazatot összefogó, nemzetgazdasági ági szinten is.

A 114. §-hoz

A törvény eljárási szabályt pontosít annak érdekében, hogy az ÁPB-t alakító érdekképviseletek ne hagyhassák ki a kérelemből a még csatlakozni kívánó egyéb szervezeteket, illetve a kérelem benyújtására 60 napos határidőt szab.

A 115. §-hoz

Pontosítja az ÁPB-ben megkötött kollektív szerződés hatálybalépésének napját meghatározó rendelkezést.

A 116. §-hoz

A Rehabilitációs Párbeszéd Bizottság hatáskörénél a törvény pontosítja, hogy az nem köthet ágazati kollektív szerződést, mivel több ágazatot fed le a tevékenysége.

A 117. §-hoz

A törvény az Ágazati Párbeszéd Bizottságok Tanácsának (ÁPBT) tagjai jelölésére vonatkozó szabályt pontosítja.

A 118. §-hoz

A törvény az Ágazati Részvételt Megállapító Bizottság (ÁRMB) eljárásának szabályait pontosítja, az elektronikus ügyintézés szabályaihoz való igazítás érdekében. Kimondja az eljárás illetékmentességét.

A 119. §-hoz

A törvény az ÁRMB eljárásával összefüggésben pontosítja az adatkezelési felhatalmazásokat, továbbá lehetővé teszi a Nemzeti Adó- és Vámhivatalnál rendelkezésre álló adatok felhasználását.

A 120. §-hoz

Pontosítja a törvény az ÁPBtv. értelmező rendelkezéseit.

A 121. §-hoz

A törvény - az egyszerűsített foglalkoztatásról szóló 2010. évi LXXV. törvényt (a tvábbiakban: Efo.tv.) érintően - a foglalkoztatható alkalmi munkások számát mint viszonyítási alapot egyszerűsíti, azt nem kell minden hónapban újra megállapítani.

A 122. §-hoz

A törvény egyszerűsíti a mezőgazdasági idénymunka fogalmának meghatározását, eltörölve a saját gazdaság területén történő munkavégzés feltételét.

A 123. §-hoz

A munkaszerződés írásba foglalása esetén a törvény kiegészíti a szabályt azzal az egy mondattal, amely a felek megnevezésének, valamint a munkaszerződés tartalmi elemeiről történő megállapodásának írásba foglalását teszi csak kötelezővé a munkavégzés megkezdéséig, az adminisztrációt csökkenti azzal, hogy a személyes adatok - így a születési adatok, azonosító számok, lakó- és székhely - rovatok a nap végéig is kitölthetők.

A 124. §-hoz

Az Mt.-ből az egyszerűsített foglalkoztatásra alkalmazandó szabályok közül a szabadság kiadására vonatkozó rendelkezések alkalmazását nem indokolt megtiltani, csak azt kimondani, hogy alkalmazásuk nem kötelező. Ha a munkaviszony 120 napra jön létre, ezen időszak alatt indokolt lehet a szabadság kiadása.

Emellett a rövid időtartamú munka esetén az írásba foglalt munkaszerződéssel kiválthatóvá teszi a törvény a külön munkaidő-nyilvántartás és bérelszámolás kiadásának kötelezettségét, mivel ez esetben a bérelemek, illetve a bért megalapozott ledolgozott idő a szerződésben foglalt bérrel és munkaidővel általában megegyező.

A 125. §-hoz

A módosítás a körjegyző jogviszonyának megszűnésére vonatkozó szabályokat pontosítja az egyértelmű jogalkalmazás érdekében abban az esetben, ha a körjegyzőség megszűnik.

-----STARTING---POINT---VEGE---

A 126. §-hoz

A Záró rendelkezések között a törvény egyes rendelkezéseinek hatálybalépéséről rendelkezik.

A 127. §-hoz

A törvény az általa harmonizált uniós normákat sorolja fel a jogharmonizációs záradékban.

A 128. §-hoz

Szövegpontosító jellegű módosításokat tartalmaz.

A közalkalmazottak jogállásáról szóló 1992. évi XXXIII. törvény (a továbbiakban: Kjt.) módosítása azt a célt szolgálja, hogy a nők 40 éves szolgálati idővel, korhatártól függetlenül történő öregségi nyugdíjba vonulása esetére az előrehozott öregségi nyugdíjesetével azonosan alakuljon a jubileumi jutalomra való jogosultság is.

Emellett a munkavédelmi törvényben felhatalmazást ad a Kormány részére a munkavédelmi bírság mértékére és kiszabására vonatkozó részletes végrehajtási szabályok megállapítására. Erre a bírságkiszabási mérlegelési jog keretek közé szorítása érdekében van szükség.

A 129. §-hoz

A munkaügyi központok 2011. január 1-jétől a kormányhivatalok szakigazgatási szerveként működnek tovább. A Munkaerőpiaci Alap pénzeszközeinek felhasználása során ideértve a területi pénzeszközeinek felhasználását is az általános államháztartási szabályok érvényesülnek. Ezért a helyi szintű érdekegyeztetésre vonatkozó szabályozás jelentőségét vesztette. Ennek okán, a munkaügyi tanácsok megszüntetését szolgálja a foglalkoztatási törvény és módosításai, a szakképzési tárgyú törvények és módosításaik, a területfejlesztésről valamint az országgyűlési képviselők jogállásáról szóló törvények egyes rendelkezéseinek hatályon kívül helyezése.

A korábbi közteherjegy eltörlése miatt szükségtelenné vált az ezzel kapcsolatos Áht.-beli rendelkezések fenntartása.

A törvény a gazdasági társaságokról szóló 2006. évi IV. törvényre tekintettel törli a Met. szövegéből a korábbi jogszabályra való hivatkozást.

Az adóigazolások kiadására - mivel az egyszerűsített foglalkoztatás után, ha a 840 000 Ft-ot elérő bevétel felett személyi jövedelemadózási kötelezettség terheli - szükség van, ezért törölni kell az Efotv. 4. § (3) bekezdés d) pontjából az egyéb jogszabályra utaló szövegrészt. A 300 000 Ft-os adótartozás elérése nem csak a tárgyhónapban, hanem a tárgyév folyamán bármikor azt eredményezi, hogy a kedvezményes közteherfizetés lehetősége nem vehető igénybe, ezért törlendő a 11. § (6) bekezdéséből a „tárgyhónapban” szó.

A 2011. évi költségvetési törvényből törlendő a közalkalmazotti jogviszonyban álló kinevezett vezetők illetményalapját megállapító szövegrész, tekintettel arra, hogy 2011. január 1-jétől a kinevezett vezetői jogállás megszűnt.

A 130. §-hoz

E szabály a módosításokat tartalmazó törvény deregulációjáról rendelkezik.