2009. évi LIII. törvény indokolása

a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezményhez kapcsolódó szennyezőanyag-kibocsátási és -szállítási nyilvántartásról szóló, Kijevben, 2003. május 21-én elfogadott Jegyzőkönyv kihirdetéséről

Indokolás

Magyarország 1998. december 18-án írta alá a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló Aarhusi Egyezményt (továbbiakban: Egyezmény), amelynek kötelező hatályát 2001. július 3-án ismerte el, és szövegét a 2001. évi LXXXI. törvénnyel hirdette ki. Az Egyezmény 5. cikkének (9) bekezdése és 10. cikkének (2) bekezdése arra utal, hogy a részes felek hozzák létre saját szennyezőanyag-kibocsátási és -szállítási nyilvántartásaikat, amelyekre vonatkozóan az Egyezmény Kijevi Jegyzőkönyve (a továbbiakban: Jegyzőkönyv) tartalmaz előírásokat.

A Jegyzőkönyvet 2003. május 21-23. között tartott 5. Miniszteri Konferencia keretében nyitották meg aláírásra, melyet Magyarország 2003. május 21-én, a 2107/2003. (V. 30.) Korm. határozat felhatalmazása alapján - az Országgyűlés utólagos megerősítésének fenntartásával - írt alá. Figyelemmel az időközben hatályba lépett, a nemzetközi szerződésekkel kapcsolatos eljárásról szóló 2005. évi L. törvényre, az aláírt (végleges szöveggel megállapított) Jegyzőkönyv kötelező hatályának elismerésére az Országgyűlés törvénnyel adhat felhatalmazást. A Jegyzőkönyv még nem lépett hatályba, mivel a hatálybalépéséhez 16 fél ratifikációja szükséges. A jegyzőkönyv a 16. ratifikáló okirat letétbe helyezése után 90 nappal lép hatályba.

Az Európai Közösség a 2006/61/EK tanácsi határozatában döntött a Jegyzőkönyv jóváhagyásáról, és a preambulum 6. bekezdésében rögzítette, hogy az Európai Szennyezőanyag-kibocsátási és -szállítási Nyilvántartás létrehozásáról szóló, 2006. január 18-i 166/2006/EK európai parlamenti és a tanácsi rendelettel a Jegyzőkönyv rendelkezéseit beépítette a közösségi jogszabályokba. E rendelet előírásai a tagállamok számára közvetlenül alkalmazandóak, a végrehajtásához szükséges rendelkezések hazai jogba való beépítése megtörtént.

A Jegyzőkönyv legfőbb célja összhangban az Egyezménnyel, hogy megkönnyítse a nyilvánosság számára a környezeti információhoz való hozzáférést, valamint a tájékoztatást. A Jegyzőkönyv célja továbbá abban az esetben, ha a nyilvánosság elektronikus úton nem fér hozzá a környezeti információkhoz, hogy biztosítsa számukra az igazságszolgáltatáshoz való jogot is. A Jegyzőkönyv előírja az évenkénti adatszolgáltatási kötelezettséget, amely szerint a részes felek jelenteni kötelesek meghatározott tevékenységek levegőbe, vízbe és földtani közegbe történő szennyezőanyag-kibocsátását, hulladékok telephelyről történő elszállítását, valamint a szennyvízkezelésre szánt szennyvízben lévő szennyező anyag telephelyről történő elszállítását.

Magyarország a Jegyzőkönyv aláírásával vállalta, hogy létrehozza saját nemzeti szennyezőanyag kibocsátási és szállítási nyilvántartási rendszerét, amelynek létrehozására a környezetvédelmi ágazati jogszabályok alapján, a Jegyzőkönyv hatályba lépését követően lehetőség nyílik.

A Jegyzőkönyv a szennyezőanyagok kibocsátási és szállítás nyilvántartásának megteremtésével környezettudatosabb életmód elérést eredményezheti az érintett környezethasználók (üzemeltetők), a civil szervezetek és a gazdasági szereplők körében.

A Jegyzőkönyv szerinti szennyezőanyag-kibocsátásokat meghaladó környezethasználó és a nyilvánosság között olyan párbeszéd alakulhat ki, amely a környezetszennyezés csökkenéséhez vezet. A Jegyzőkönyv célja, hogy a kémiai anyagokat tartalmazó koherens és integrált nyilvántartás létrehozásával tovább növelje a nyilvánosság környezeti információkhoz való hozzáférését, ezáltal hozzájáruljon a környezetszennyezés megelőzéséhez és csökkentéséhez, adatokat szolgáltasson a szakma és a döntéshozók, valamint a civil szervezetek számára, és elősegítse a nyilvánosság környezetvédelmi döntéshozatalban való részvételét is.

A településekre kibocsátott vagy azokon keresztül átszállított szennyezőanyagok adatainak ismerete a közszféra, a nyilvánosság és a gazdaság szereplői számára hatékony eszköz a tendenciák nyomon követésére, a szennyezés csökkentésére, egy jobb, tisztább és élhetőbb környezet elérése érdekében, amely lehetővé teszi az egyes emberek számára a jelen és jövő generációkban, hogy az egészségüknek és jólétüknek megfelelő környezetben éljenek.