2008. évi CII. törvény indokolása

a Magyar Köztársaság 2009. évi költségvetéséről

-----STARTING---POINT---ALTALANOS---

Általános indokolás

I. A kormányzat gazdaságpolitikájának fő vonásai, az államháztartás alakulása

1. A kormányzat gazdaságpolitikája

A 2006. közepétől megkezdett költségvetési konszolidáció hatására 2007-ben a gazdasági növekedés lelassult. Ez elsősorban az állami ágazatokban (közigazgatás, oktatás, egészségügy) meghozott hatékonyságjavító intézkedések és az állam beruházási kiadásainak visszafogása miatt következett be, de hozzájárult a kedvezőtlen időjárás miatt a térség egészében tapasztalt gyenge mezőgazdasági teljesítmény is. A magánszféra egészének teljesítményét az egyensúlyjavító intézkedések csak mérsékelten érintették, itt becslések szerint a növekedés megközelítette a 3%-ot.

2008. első félévében - miután a kiigazítást szolgáló intézkedések döntő része a megelőző időszakban már megtörtént - a magyar gazdaságban már élénkülés volt megfigyelhető. A GDP növekedési üteme az első negyedévi 1,7%-ról a második negyedévben 2%-ra gyorsult, így az első félévben 1,9%-os gazdasági növekedés valósult meg.

Ugyanakkor a nemzetközi konjunktúra 2008. második negyedévétől egyértelműen kedvezőtlenebbé vált. Az amerikai jelzálogpiacról kiindult pénzügyi turbulenciák hatására - amelyeknek a pénzpiacokra, a nemzetközi kereskedelmi folyamatokra vonatkozó rövid- és középtávú következményei sem akkor, sem jelenleg pontosan még nem mérhetőek fel - az eurózóna makrogazdasági adatai (ipari termelés, kiskereskedelmi értékesítés, fogyasztás, beruházás) a növekedés lassulását és a gazdasági folyamatok tartós gyengeségét jelzik.

2008. október elejétől a válság egyre erőteljesebben jelentkezik, hatása már a világgazdaság egészének növekedését is negatívan érinti. A folyamatnak az amerikai és az európai állami bankmentő akciók sem tudtak egyelőre gátat szabni, mivel azok jótékony hatását erőteljesen fékezik a piaci szereplők recessziós félelmei.

Mindezek alapján arra kell felkészülni, hogy a pénzügyi rendszer problémáinak megoldása hosszabb időt vesz igénybe, és ebben az akár több mint egy évig is eltartó periódusban a növekedés erőteljes lassulásával célszerű számolni a világgazdaságban. Így a növekedési kockázatokat tekintve új, az eddig feltételezettnél kedvezőtlenebb helyzet teremtődött.

Mivel a magyar export súlya a GDP-ben meglehetősen magas, a magyar gazdaság nem tud függetlenedni a nemzetközi folyamatoktól. Így a vártnál jóval erőteljesebb lassulás a fő exportpiacainkon mutatkozó kilátásokat számottevően rontja. A magyar exportbővülés lassulását mindeddig tompította, hogy a kivitel jelentősen eltolódott a dinamikusan fejlődő új EU-tagállamok és EU-n kívüli országok felé, de várható, hogy a világgazdasági visszaesés idejére ezen országok növekedése - így importigényük is - csökken. Ezért a magyar export bővülése már 2008-ban is 7-8%-ra csökken, majd 2009-ben még kisebb mértékű lehet.

A romló külső kereslettel szemben a kiigazítás orrnehéz volta miatt 2008-ban a belföldi kereslet némi élénkülést mutat, a háztartások fogyasztása a 2007. évi 2%-ot megközelítő csökkenés után 0,9%-kal bővül. Ugyanakkor a pénzügyi válság várható következményei - köztük a hitelforrások drágulása, az alkalmazotti létszám csökkenése - a következő évben mérséklőleg hatnak a fogyasztás növekedésére is, így az ebben az időszakban várhatóan alig bővül.

2008-ban a beruházásokra a kiigazítás - bár csökkenő mértékben - még mindig, a külső kereslet romlása pedig már növekvő mértékben negatívan hat, így a bruttó állóeszköz felhalmozás növekedése csak 1% körül várható.

Mindezen várható folyamatok alapján a GDP növekedése 2008-ban 1,8% körüli, majd a következő évben ennél némileg kevesebb (1,2%) lehet.

Az elmúlt évek kormányzati kiigazító lépései, valamint a világpiaci energia- és agrárárak nagymértékű emelkedése következtében az éves átlagos infláció 2007-ban 8% volt. Ezt követően a fogyasztói árak emelkedése lassult, és 2008-ban az éves átlagos infláció üteme már csak 6,4% körüli lesz. 2009-ben az infláció további mérséklődésére lehet számítani. Ezt az általános recesszió deflációs hatása és a hazai folyamatok (gyengén bővülő kereslet, iparcikkek drágulásának mérséklődése, mezőgazdasági árak csökkenése) egyaránt alátámaszthatják.

2. Az államháztartás céljai és keretei

A Kormány célja az, hogy a tartós egyensúlyon alapuló növekedés feltételeinek megteremtésével a gazdasági teljesítmény és az életkörülmények tartósan és gyorsuló ütemben közelítsenek az Európai Unió átlagához. A reálkonvergenciához olyan növekedés- és fejlesztésorientált gazdaságpolitikára van szükség, amely az államháztartás tartós egyensúlyán alapul. Az így létrejövő, fenntartható egyensúly a gazdasági növekedés számára kedvező feltételeket teremt, mert a gazdasági szereplők számára kiszámítható gazdaságpolitikai kereteket nyújtva megkönnyíti a fejlesztési döntéseket.

A Konvergencia program az államháztartás eredményszemléletű hiányát 2009-re a GDP 3,2%-ában határozta meg.

A Kormány a világgazdaságban bekövetkezett kedvezőtlen folyamatok hatására -az ország versenyképességének megőrzése kapcsán - szükségesnek tartja a korábbi Konvergencia programban szereplő hiánymutató módosítását.

Ennek alapján 2009-re az államháztartás eredményszemléletű hiánya a GDP 2,9%-ára csökken.

Az államháztartási hiánycsökkentés követelménynek tekinthető ahhoz, hogy - a maastrichti kritériumoknak megfelelően - az államadósság GDP-ben mért arányát és az infláció mértékét egyaránt csökkenteni lehessen.

Az államháztartás egyensúlyának javításával a Kormány egyúttal biztosítja, hogy Magyarország a korábban tervezetnél hamarabb teljesítse azokat a követelményeket, amelyek az euro bevezetéséhez szükségesek.

A költségvetési hiány fenti ütemének teljesítése előfeltétele a hosszú távon fenntartható növekedési folyamatok stabilizálódásának, ezen túlmenően pedig jelentős mértékben javíthatja a magyar gazdaságpolitika hitelességének nemzetközi megítélését.

A jelenleg meglévő determinációk a következő évek mozgásterét nagymértékben behatárolják.

Néhány terület kivételével (pl. nyugdíj, az uniós források felhasználását lehetővé tevő társfinanszírozás) 2009-ben nincs lehetőség a kiadások jelentős növekedésére.

Az állam kiadásainak mérséklésével a tartós növekedéshez - s egyben az euro övezeti csatlakozáshoz - szükséges egyensúlyi feltételek megteremtődnek, és létrejönnek az egyensúly hosszabb távú, biztonságos fenntartásához szükséges feltételek.

A javuló egyensúly kedvezőbb feltételeket teremt a vállalkozások fejlődéséhez, bővíti hitellehetőségeiket, és az elkövetkező évek fejlesztéseibe bekapcsolódva lényegesen javul versenyképességük.

3. Magyaroszág és az európai unió költségvetési kapcsolatai

Magyarország és az Európai Unió 2009-2012 közötti költségvetési kapcsolatait a 2007-2013 közötti uniós középtávú költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését és így a konvergencia program végrehajtását.

A 2009-2012. évekre meghatározott, uniós támogatásokhoz kapcsolódó államháztartási társfinanszírozás összegei és a társfinanszírozás biztosításának rendje együttesen garantálják azt, hogy a korábbi évekhez hasonlóan költségvetési akadálya - sem pénzügyi, sem szabályozási szempontból - ne legyen az uniós források felhasználásának. Az uniós forrásokhoz kötelezően biztosítandó államháztartási (központi költségvetési) finanszírozás ugyanis az eddigi gyakorlatot követve prioritásként biztosított az egyes fejezetek költségvetésében.

A 2009-2012 közötti években a 2004-2006-os időszak forrásai terhére egyre kisebb összegű kifizetés várható: míg 2009. elején még az I. Nemzeti Fejlesztési Terv egyes programjainak áthúzódó kifizetéseivel is számolni kell, ezt követően néhány Kohéziós Alap-projekt és az ún. Átmeneti Támogatás egyes projektjein kívül már kizárólag a 2007-2013 közötti időszak támogatásainak felhasználási adatai jelennek meg a törvényben. E támogatások közül kiemelendőek - átfogó fejlesztéspolitikai jellegük, és a rendelkezésre álló európai uniós forrás nagyságrendje miatt - az Új Magyarország Fejlesztési Terv (ÚMFT) és az Új Magyarország Vidékfejlesztési Program (ÚMVP) támogatásai. Míg a strukturális alapok és a Kohéziós Alap forrásait magában foglaló ÚMFT programjainak, projektjeinek kifizetése - a programok, projektek megvalósítási ütemével összhangban - fokozatosan növekszik, addig az Európai Mezőgazdasági Vidékfejlesztési Alap támogatásainak stratégiai terve, az ÚMVP alapján várható kifizetések már 2009-től körülbelül azonos szinten állandósulnak - jellemzően a főbb támogatások normatív jellege miatt. A 2009-es év azonban 2008-hoz viszonyítva a „felfutás éve”-ként jellemezhető, mivel ez az az év, amikorra a 2007-2013 közötti időszak támogatásainak felhasználása várhatóan magasabb szintre emelkedik az ezt megelőző évekénél, köszönhetően annak, hogy a programok kezdeti fázisa 2009-re lezárul, így a kifizetések összege várhatóan jelentősen növekszik. A kifizetések ütemének fokozását segíti elő az ÚMVP esetében az a tény is, hogy egyes, az Nemzeti Vidékfejlesztési Terv keretében elfogadott, de onnan már nem finanszírozható programok, támogatások is innen kerülnek kifizetésre.

A költségvetésben megjelenő európai uniós támogatások főszabályként felhasználásukkor mind bevételként, mind kiadásként elszámolásra kerülnek, így az államháztartás egyenlegét közvetlenül nem befolyásolják. Kivételt képeznek ez alól a már a központi költségvetés által korábban megelőlegezett támogatások éven túli megtérülései (pl. a programok, projektek utolsó részleteinek uniós átutalása), melyek a „XLII. A központi költségvetés fő bevételei” fejezetben kerülnek megtervezésre, kizárólag a költségvetés bevételi oldalán.

A korábbi évekhez hasonlóan 2009-ben is több jogcímen érkezik jelentős összegű támogatás hazánkba, melyek a költségvetésben nem kerülnek elszámolásra, felhasználásukra azon kívül kerül sor. Ennek oka, hogy ezen támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben a nem vidékfejlesztési célú mezőgazdasági támogatások dominálnak. A Csatlakozási Szerződés alapján 2009-ben már az EU15-öknek járó közvetlen támogatások 60%-ára jogosultak a magyar gazdák (ezt egészíti ki a hazai költségvetési forrásból finanszírozott ún. top-up támogatás). Az EU Közös Agrárpolitikájának végrehajtását szolgáló másik jogcím, az ún. piaci támogatások (belpiaci-, export- és intervenciós támogatások) lebonyolításában a hazai intézményrendszer szintén csak közvetítő szerepet játszik, a kedvezményezettek körének ill. a támogatások mértékének meghatározása nem hazai, hanem közösségi döntés eredménye.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Unió költségvetése felé teljesítendő nemzeti hozzájárulások összegét 2009-2012 között ezen időszak közösségi költségvetéseinek várható kiadási főösszegei határozzák meg. A 2009-ben teljesítendő nemzeti hozzájárulás összegét mindezek mellett befolyásolja a közösségek saját forrásairól szóló új tanácsi határozat 2009-ben várható hatályba lépése. Ez utóbbi szabály - az egyes országok számára meghatározott kedvezmények miatt - plusz-befizetést fog jelenteni a tagállamok túlnyomó többségének, így Magyarországnak is, melynek 2007. és 2008. évre jutó összegét visszamenőlegesen - a határozat közösségi szinten történő hatálybalépését követően -, 2009-ben kell teljesíteni.

II. A központi költségvetés 2009. évi előirányzatai

1. Bevételi előirányzatok

1.1. Gazdálkodó szervezetek befizetései

A társasági adónál tervezett adóbevétel mintegy 4%-kal több a 2008. évi költségvetési törvény által előirányzott összegnél, s a GDP arányában 1,9%-ot képvisel.

A társas vállalkozások által fizetendő különadóból a központi költségvetés adóbevétele több mint 17%-kal haladja meg az előző évre tervezettet.

A hitelintézeti járadék címén tervezett bevétel megegyezik az előző évi előirányzattal.

Az egyszerűsített vállalkozói adóból tervezett bevétel a 2008. évi előirányzathoz viszonyítva kb. 5%-os növekedést jelent.

A bányajáradék tervezett bevétele az előző évi előirányzatot mintegy 15%-kal haladja meg. Ennek döntő részét - több mint 90%-át - továbbra is a kőolaj és a földgáz termékek adják.

2009-ben várhatóan az előző évhez képest minimális, 3%-kal nagyobb összegű játékadó-befizetést teljesítenek a szerencsejáték piac kínálati oldalán szereplő vállalkozók.

Az Ökoadón belül továbbra is számolunk környezetterhelési díj bevétellel, melynek 2009. évre tervezett összege mintegy 32%-kal haladja meg az előző évi előirányzatot.

Az energia adó 2009. évi prognózisa a 2008. évi előirányzatnál közel 17%-kal magasabb bevétellel számolva készült.

Az egyéb befizetések tervezett bevételének összege megegyezik a 2008. évi előirányzattal. A gazdálkodó szervezetek egyéb befizetéseinek döntő részét továbbra is az állami adóhatóság által beszedett bírságok, pótlékok teszik ki.

Az egyéb központosított bevételek tervezete a 2008. évi előirányzat mintegy 83%-át teszi ki. Ezen bevételek legnagyobb tételét a lakossági földgáz és távhő árkompenzáció pénzügyi forrását biztosító energiaár-befizetés jelenti, amely a MOL Nyrt. által a földgázellátásról szóló 2003. évi XLII. törvény 50. § (4) bekezdése alapján átutalt bányajáradékból és földgázár kiegyenlítés címén befizetett hozzájárulásból tevődik össze.

1.2. Fogyasztáshoz kapcsolt adók

A központi költségvetés tervezett általános forgalmi adó bevétele a 2008. évi előirányzatot mintegy 3%-kal meghaladva, a GDP 7,7%-ára tehető, amelynek alakulását alapvetően a makrogazdasági folyamatok változása determinálja.

A jövedéki adó tekintetében a várható költségvetési bevétel - az előző évi előirányzatot alig meghaladva - a GDP mintegy 3%-ának felel meg.

A költségvetés tervezett regisztrációs adóbevétele - a 2008. évi előirányzattól mintegy 2%-kal elmaradva - a GDP 0,3%-ának felel meg.

1.3. A lakosság befizetései

A központi költségvetés személyi jövedelemadó-bevétele a tervezet szerint közel 11%-kal magasabb az előző évi előirányzatnál. A GDP-arányos személyi jövedelemadó-bevétel 2009-ben 7,5% körül várható.

A magánszemélyek különadójából származó bevétele a tervezet szerint a 2008. évi előirányzathoz képest közel 13%-os növekedést mutat.

Az adóbefizetések a bérfőzési szeszadóból és egyéb vámbefizetések utólagos elszámolásából származó befizetéseket tartalmazzák, amely az előző évi előirányzattal megegyezően tervezhető.

Illetékekből a központi költségvetés várható bevételi előirányzata mérsékelten, mintegy 4%-kal növekszik az előző évihez képest.

1.4. A központi költségvetési szervek és szakmai fejezeti kezelésű előirányzatok bevételei (a szakmai fejezeti kezelésű előirányzat EU támogatásokból származó bevételeit is beleértve)

A költségvetési fejezetek 2009. évi tervezett saját bevétele emelkedő tendenciát mutat. Az előző évhez viszonyítva az összbevétel növekedési többlete 11,7%. Ennek jelentős részét (83%) az EU támogatás emelkedése teszi ki. A bevételek a kiadások mintegy 36,0%-át fedezik, ez az arány 2008-ban 31% volt.

A fejezeti összes saját bevételeken belül a központi költségvetési szervek bevételei kissé magasabbak az előző évinél. E bevételek önmagában meghatározó hányada az alapfeladatok ellátásával, az alaptevékenységgel összefüggő szolgáltatások nyújtásával kapcsolatban keletkezik. A többcsatornás finanszírozás révén itt jelenik meg a társadalombiztosítás pénzügyi alapjaiból és az elkülönített állami pénzalapoktól származó bevétel is.

A szakmai fejezeti kezelésű előirányzatok bevételei közül 2009-ben a legjelentősebb összeg európai uniós forrásból származik. Ezek több támogatási program keretében használhatóak fel, melyek között 2009-ben már többségében a 2007-2013 közötti uniós pénzügyi perspektíva keretében hazánk számára allokált támogatások szerepelnek.

A 2004-2006 közötti uniós pénzügyi kerettervhez kapcsolódó támogatások

A 2004-2006 közötti európai uniós strukturális támogatások túlnyomó többségének felhasználására az I. Nemzeti Fejlesztési Terv (NFT) keretében kerül sor. A 2008. év volt az NFT megvalósításának utolsó éve, azonban a programperiódus alatt finanszírozott projektek egy részének zárása, illetve a vállalt többletkötelezettségek kifizetése áthúzódik 2009-re.

A strukturális támogatások kisebb része az NFT keretein kívül, az egyes társadalmi csoportok közötti esélyegyenlőség elősegítését szolgáló EQUAL Közösségi Kezdeményezés keretében kerül felhasználásra.

A fenti két jogcímen 2009-ben - illetve a korábbi években - megelőlegezett uniós források megtérülésükkor a „XLII. A központi költségvetés fő bevételei” fejezetben kerülnek elszámolásra.

A 2004-2006 közötti Kohéziós Alap ill. a még a csatlakozást megelőző ISPA forrásainak terhére 2009-ben összesen 59,5 milliárd forint kiadással számol a törvény. Ez a tervezet alapján 31,8 milliárd forint EU forrás felhasználásával valósul meg. Ezen támogatások két nagy területen, a közlekedési és a környezetvédelmi szektorban megvalósuló infrastrukturális beruházások keretében hasznosulnak.

A PHARE program intézményfejlesztési fejezete továbbélésének tekinthető az Átmeneti Támogatás, amelynek célja az adminisztratív és intézményi kapacitás megerősítése, különösen azokon a területeken, ahol a csatlakozás küszöbén az Európai Bizottság Átfogó Monitoring Jelentésében ezt szükségesnek ítélte. Ennek keretében összesen 738,8 millió forint kifizetésére kerül sor 2009-ben, amiből az uniós forrás 705,8 millió forint.

A 2007-2013 közötti uniós pénzügyi kerettervhez kapcsolódó támogatások

A 2007-2013 közötti időszak uniós pénzügyi kerettervéhez kapcsolódó strukturális és kohéziós politikai fejlesztési célok megvalósításának stratégiai dokumentuma az ÚMFT. Az ÚMFT stratégiai célkitűzései nyolc ágazati és hét regionális operatív program keretében valósulnak meg. A korábbi pénzügyi perspektívától és az NFT I.-től eltérően az ÚMFT már nem csak a strukturális alapok, hanem a Kohéziós Alap forrásainak felhasználását is keretbe foglalja, azaz a közlekedési és környezetvédelmi nagyprojektek is az ÚMFT részét képezik. 2009-ben az ÚMFT operatív programjainak keretében 655,0 milliárd forint kifizetésével számol a tervezet, amelyből 561,6 milliárd forint az európai uniós forrás.

A 2007-2013 közötti időszakban az EU által rendelkezésünkre bocsátott vidékfejlesztési támogatások és a kapcsolódó hazai társfinanszírozás felhasználási területeit, céljait az ÚMVP foglalja magában. A program négy prioritási tengely szerint tagolódik, melyekre 2009-ben összesen 148,4 milliárd forint kifizetésével számol a törvény, amiből az európai uniós forrás 109,3 milliárd forintot tesz ki. A kifizetések folytonosságát biztosítja, hogy egyes ÚMVP intézkedések esetében a támogatások folyósítása a kedvezményezettek felé a korábbi években vállalt kötelezettségeken alapul.

Az Európai Halászati Alap által támogatott programok tervezett kiadása 2009-ben 1,2 milliárd forint, melyből az európai uniós forrás 0,9 milliárd forintot tesz ki.

Az Európai Területi Együttműködés (ETE) program a korábbi INTERREG Közösségi Kezdeményezés utódjának tekinthető, szintén a határmenti régiók együttműködését, integrált fejlesztését segíti elő. Ezen a jogcímen 4,3 milliárd forint kiadással számol a törvény, amiből 3,4 milliárd forintot tesz ki az európai uniós forrás.

A fenti programok esetében a központi költségvetés által biztosított, az uniós források lehívásához szükséges támogatás mértékének meghatározásánál tekintettel kell arra lenni, hogy a közösségi jogszabályok által előírt államháztartási társfinanszírozási kötelezettség a központi költségvetési finanszírozásnál bővebb kategóriát ölel fel. Így az államháztartás körébe tartozó kedvezményezettek (elsősorban önkormányzatok) önereje is beleszámít ebbe az összegbe, ami egyes programok esetében az elméleti aránynál jóval kisebb központi költségvetési támogatást eredményez.

Az egyéb, európai uniós tagságunkhoz köthető támogatások közül összegükben a legjelentősebbek az ún. TEN programok (közlekedési, energetikai és távközlési hálózatok fejlesztése), az EGT Finanszírozási Mechanizmus és a Norvég Alap támogatásai (melyek összesen kilenc kiemelt területet támogatnak, pl. környezetvédelem, egészségügy, oktatás, stb.), az ún. szolidaritási és migrációs programok és a költségvetésen kívüli egyes speciális uniós agrártámogatások (Igyál tejet program, Méhészeti Nemzeti Program, Egyes speciális szövetkezések támogatása, Egyes állatbetegségek ellenőrzése és felszámolása) hazai társfinanszírozása. Az egyéb európai uniós támogatások összes kiadása 18,8 milliárd forint lesz 2009-ben a tervezet szerint, amiből az EU által finanszírozott rész összesen 10,8 milliárd forint.

1.5. Befizetés az államháztartás alrendszereiből

1.5.1. A központi költségvetési szervektől származó befizetések

A központi költségvetési szervek befizetési kötelezettségeinek 2009. évi tervezett összege 25,4 milliárd forint az alábbi jogcímeken:

- kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetése;

- a központi költségvetési szervek vállalkozási tevékenységből keletkező nyeresége - a társasági adó általános mértékével megegyező - 16%-ának befizetése,

- objektív felelősségi alapú közigazgatási bírságból származó befizetési kötelezettség,

- a fogyasztóvédelmi bírság törvényben meghatározott része.

1.5.2. Elkülönített állami pénzalapok befizetése

A Munkaerőpiaci Alap összesen 153,8 milliárd forint befizetést teljesít a központi költségvetésbe. Az Alap hozzájárul a megváltozott munkaképességű személyek foglalkoztatásának támogatásához, a rendszeres szociális segélyben, illetve a rendelkezésre állási támogatásban részesülők ellátásához, valamint a közcélú foglalkoztatáshoz

1.5.3. A helyi önkormányzatok befizetése

A helyi önkormányzatok befizetéseiből 2009. évben 6,5 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített, továbbá a Kincstár felülvizsgálata során megállapított - a normatív állami hozzájárulások és támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény elszámolása során keletkezett befizetési kötelezettségeiből származó bevétel is, figyelemmel az alaptevékenység ellátásához felhasznált részre.

1.6. Egyéb bevételek

Az egyéb bevételek 2009. évi előirányzata többek között az önkormányzatok által jogtalanul igénybevett támogatások utáni kamattérítésekből, a felszámolásokból származó bevételekből, a kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze.

Az Áht. 26. § (4) bekezdése értelmében az egyéb bevételek között kerül majd elszámolásra az általános tartalék terhére elszámolási, valamint visszatérítési kötelezettséggel nyújtandó támogatások visszafizetett összege is.

1.7. Egyéb uniós bevételek

Az egyéb uniós bevételek címen két különböző jellegű bevétel kerül elszámolásra a „XLII. A központi költségvetés fő bevételei” fejezetben. Egyrészt az Unió költségvetési bevételeit képező, Magyarországon beszedett ún. tradicionális saját források (vámok, cukorágazati hozzájárulások) 25%-a - a beszedési költségek fedezeteként - a hazai költségvetést illeti. A vámok tekintetében ez az összeg 2009-re vonatkozóan 8078,1 millió forint, a cukorágazati hozzájárulások tekintetében pedig 158,8 millió forint bevételt jelent.

Másrészt ezen a címen kerülnek elszámolásra a korábbi években központi költségvetési forrásból megelőlegezett, majd az Unió költségvetéséből megtérített uniós támogatási tételek. Ide tartozik egyrészt az egyes, tisztán hazai forrásból megkezdett beruházások (pl. 4-es metró, egyes gyorsforgalmi utak) központi költségvetésből teljesített kiadásaira jutó uniós bevételek megtérülése. E címen kerül elszámolásra a záródó, illetve lezárult uniós programok keretében megelőlegezett uniós források megtérülése: az NVT keretében felhasználható közösségi források teljes három évi (2004-2006) keretének 5%-a, a HEFOP keretében megelőlegezett uniós forrás, valamint a Kohéziós Alap támogatásainak utolsó részlete. 2009-ben összességében várhatóan 56 milliárd forint bevétel számolható el.

2. Kiadási előirányzatok

2.1. Egyedi és normatív támogatások

Gazdálkodó szervezetek támogatása - a közszolgálati műsorszolgáltatás nélkül - 2009-ben 201,4 milliárd forint, mintegy 60 milliárd forinttal magasabb az előző évi előirányzatnál.

Költségvetési támogatás keretében

- kerül sor a bányászati ágazat támogatására 1,76 milliárd forintos mértékben. A szénbányászat szerkezetátalakításából hátralévő, valamint a bányászatban jelentkező egyéb állami - köztük az állami tulajdonú meddő szénhidrogén kutak kezeléséből eredő és a bányaerőmű integrációs szerződések megkötésekor még nem ismert - kötelezettségeket a bányavagyon-hasznosító részvénytársaság kezeli. A költségvetés a bányavagyon-hasznosító részvénytársaság kötelezettségeinek vagyonértékesítésből nem fedezhető hányadát fedezi;

- a helyközi személyszállítási közszolgáltatások és a vasúti pályahálózat működtetésének költségtérítésére előirányzott 193,9 milliárd forint lehetővé teszi, hogy a közszolgáltatás megrendelője alágazat-semlegesen fizethessen a helyközi személyszállítást végző közszolgáltató társaságoknak. Az előirányzat továbbra is forrást biztosít a pályahálózat működtetéséhez. A megemelt előirányzat és a közösségi közlekedés folyamatban lévő átalakítása az EU-konform finanszírozást célozza.

- az Eximbank Zrt. kamatkiegyenlítési rendszere keretében 5,5 milliárd forint áll rendelkezésre, mint a vállalkozások hitelezését segítő kamattámogatási eszköz;

Az egyéb vállalati támogatások között a mecseki uránbányászok baleseti járadékainak és egyéb kártérítési kötelezettségeinek átvállalásán kívül már megszűnt, de még járó támogatások igénybevételének forrása szerepel.

2.2. Közszolgálati műsorszolgáltatás támogatása

A közszolgálati műsorszolgáltatás támogatásának éves összege 53,6 milliárd forint, mely magában foglalja a Magyar Rádió Zrt., a Magyar Televízió Zrt., a Duna Televízió Zrt. műsorterjesztési költségei fedezetét, ez utóbbi művészeti együttesei támogatását, a Magyar Távirati Iroda Zrt. feladatait, a Média Közalapítványok támogatását, illetve az üzemben tartási díj pótlását.

2.3. A fogyasztói árkiegészítés

A fogyasztói árkiegészítés a személyszállításban az állam által nyújtott utazási kedvezmények miatti bevételkiesés ellentételezését szolgálja. A fogyasztói árkiegészítés 2009. évi pénzforgalmi előirányzata 106 milliárd forint.

2.4. Lakástámogatások

A lakástámogatások az állami lakáspolitika célkitűzésinek megvalósulását szolgálják. A lakáspolitika a nemzetgazdaság kiemelkedően fontos részterülete, társadalompolitikai és gazdaságpolitikai célokat egyaránt szolgál. A családok lakáskörülményeinek javulása nemcsak a polgárok életminőségét határozza meg, de a lakásépítések és lakásfelújítások - többek között - élénkítik az építőipari termelést, kedvezően befolyásolják az ingatlanpiaci folyamatokat és új munkahelyeket is teremtenek.

A 2009. évi lakáspolitika változatlan célja, hogy hazánkban európai színvonalú, megfizethető lakáskínálat legyen, a lakhatási körülmények javításával az életminőség javuljon, igazságos, arányos és fenntartható lakástámogatási rendszer működjön.

A közvetlen lakástámogatásokra (lakásépítési és lakásvásárlási kedvezmény, fiatalok otthonteremtési támogatása, akadálymentesítési támogatás), a kiegészítő és jelzáloglevél kamattámogatásokra, a lakás-takarékpénztári megtakarítások támogatására, a víziközmű hitelek kamattámogatására, valamint az Iparosított technológiával épült lakóépületek és környezetük felújításának támogatására, az úgynevezett „panel” önálló fejezeti kezelésű előirányzatra együttesen 203,4 milliárd forint a 2009-re tervezett kiadási előirányzat.

A 2009. évben a támogatott lakásépítési, -vásárlási hitelállomány csökkenése várható.

Továbbra is fennmarad a 2005-ben a fészekrakó program keretében bevezetésre került a fiatalok lakáshiteleinek állami kezességvállalása, valamint a közszféra munkavállalói által felvett vásárlási, építési célú lakáskölcsönök állami kezességvállalása.

A szociálisan rászorult családok lakbértámogatásban részesülnek a helyi önkormányzatokon keresztül, amely továbbra is önálló előirányzatot képez.

Ezeken túl lakáscélt szolgál a 2007. előtti lakásvásárlási kölcsönök törlesztéséhez nyújtott jövedelemadó-, a lakásvásárlási illetékkedvezmény, a rendvédelmi szervek és a Magyar Honvédség - központi beruházások között szereplő - lakástámogatása, a martinsalakból épült lakások helyreállítására fordított támogatás, valamint a kötvénytörlesztés (volt lakásalap) és kamatának terhe.

2.5. Családi támogatások, szociális juttatások

A 2009. évi költségvetésben a családi támogatások rendszere, jogosultsági feltételei lényegében változatlanok maradnak. A családi pótlék gyermekenkénti összegének az éves infláció mértékével megegyező (3,9%-os) emelésére 2009. szeptember 1-jétől kerül sor.

A nyugdíjminimumhoz kötött családi támogatások növekedésének mértéke 3,9%. A GYED felső korlátja változatlanul a jövő évi minimálbér kétszeresének 70%-a.

A családi pótlékot kiegészítő szociális támogatások összege a várható áremelkedésnek megfelelően emelkedik (felfelé kerekítve). A rendszeres gyermekvédelmi kedvezményben részesülők 2009-ben kétszer 5800 forint, illetve a gyámok kétszer 8400 forint támogatásban részesednek. Ebben a támogatási rendszerben kb. 450-500 ezer jövedelmi szempontból rászoruló gyermekkel számolva 2009-re 6,0 milliárd forint kiadást irányzott elő a költségvetés.

A jövedelempótló és kiegészítő ellátások többsége körében a nyugdíjakkal azonos mértékű (3,9%) ellátásnövelést tervezünk, de a kiadások - az ebben az ellátási körben jellemző létszámcsökkenéssel összefüggésben - ennél kissé kisebb emelkedést mutatnak.

A térítések körében a közgyógyellátás 2006. évi reformjának eredményeként a jogosultak korábbinál magasabb színtű ellátását viszonylag kis költségnövekedéssel tervezzük megvalósítani (a növekedés 750 millió forint, a tervezett kiadás 2009-ben 21 milliárd forint).

2.6. Költségvetési szervek és fejezeti kezelésű előirányzatok kiadásai

2.6.1. Költségvetési szervek és fejezeti kezelésű előirányzatok kiadásai

A közszféra, ezen belül a központi fejezetek működésében, finanszírozásában, gazdálkodásában a Kormány konvergencia programban megjelenő középtávú gazdaságpolitikája és az ehhez kapcsolódó költségvetési politika jelentős változásokat indított el, intézkedéseket eredményezett már az elmúlt években, rövidebb és hosszabb távú hatásokat is célozva. A fő cél a közforrásokat kevésbé terhelő méretekkel és szerkezettel takarékosabb, ugyanakkor hatékonyabban működő és színvonalasabb szolgáltatást nyújtó állam megteremtése.

A gazdaság és a társadalom, az adófizetők által elvárt, ésszerűen, eredményesen működő állam kialakításával párhuzamosan - ezáltal is megalapozva - a kiadások növekedési ütemének általános visszafogása, egyes nem súlyponti területeken a támogatások hosszú távú csökkentése érvényesül. Az éves költségvetések koncepcionálissá tételéhez is szükséges volt a kényszerpályák leépítése, új programok vállalásához mozgástér képzése. A felszabaduló források elősegítik a gazdasági modernizációt, az infrastrukturális fejlesztéseket, vagyis a gazdasági növekedést elősegítő célok finanszírozását, az intézményrendszer szolgáltatásai minőségének javítását. Ugyanakkor keletkeztek újabb hosszú távú, jelentős kihatású elkötelezettségek is.

A Kormány - több éves munkálatokra, eredményekre támaszkodva - 2006. júniusi határozatában tételes, több mint 250 intézkedést magában foglaló előírással döntött az államháztartás hatékony működését, terheinek csökkenését elősegítő központi költségvetési szervezeti átalakításokról és az azt megalapozó intézkedésekről, illetve meghatározott irányú vizsgálatokról. Ennek eredményeként már jórészt 2008-ban egy korszakosnak mondható átalakuláson átment intézményrendszer kezdte meg a működést, a változások jórészt lezárultak. A Kormány „kisebb és hatékonyabb állam”-ra vonatkozó célkitűzésének és a konvergencia program teljesítésének ez alapvető feltétele volt. Legfontosabb irány a korábban megyei tagolódású intézményrendszerek regionális átalakítása, egyes intézmények megszüntetése, illetve az intézményi működés, a méretgazdaságosság javítása céljából összevonása; az érdemi tevékenységet támogató pénzügyi apparátusok, szakmai funkciók, fizikai ellátó szervezetek koncentrált és szűkebb kapacitással való ellátása volt. Kiemelendő, hogy a minisztériumoknál a szakmai munkát támogató funkciók központosításra kerültek.

Az intézkedések hatására összességében közel 14 ezer fővel csökkent a foglalkoztatottak létszáma, s mintegy 47 milliárd forint tartós éves megtakarítás keletkezett. Bár még maradtak megoldandó feladatok, a tartós megtakarítások kiemelése a költségvetésből, az egyszeri többletkiadások elmaradása jelentősen hozzájárul a 2009. év előirányzatai mérsékelhetőségéhez. Az ún. dologi működési megtakarítások visszahagyása, az egyszeri kiadások korábbi átvállalása támogatja a korszerűsítés feladatai megoldását. Az átalakulás tartósan is hozzájárul a költségvetési követelmények teljesítéséhez, s fordítva: a szorosabb költségvetési mozgástér egyik szándékolt hatása a hatékonyabban és takarékosabban működő intézményrendszer kialakítása. Kétségtelen, hogy a szervezeti átalakítás csak új, hatékony működésre lehetőséget teremtő kereteket teremt a magasabb színvonalú közfeladat-ellátáshoz, amihez olyan programok elindítása is szükséges, amelyek feltárják a működő rendszer hiányosságait, kidolgoznak jobb működési módokat, majd beavatkoznak részben konkrét intézkedésekkel, részben jogszabály-alkotással.

A központi fejezetek részére az intézményrendszer átalakításával, a korábbi fejezeti egyensúlyi tartalékok törlésével megnőtt makroszintű mozgástérben, ugyanakkor az általánosan szigorított forráskorlátok között, továbbá néhány jelentős költségigényű intézményrendszerrel, feladattal kapcsolatos korábban keletkezett, vállalt kötelezettségek (pl. felsőoktatás, honvédelem, összevont rendőrség és határőrség, egyházi közoktatási-szociális intézményrendszer, Pécs Európa Kulturális fővárosa) miatt új feladatok koncentrált felvállalására van csak mód. Új program az „Új Tudás-Műveltség Mindenkinek”. Ennek 27 milliárd forintos előirányzatának mintegy 40% -a jelenik meg év közben OKM elosztású, nem elsősorban önkormányzati körben felhasználásra kerülő központi előirányzatként (ösztöndíj, kollégium, integráció, felújítás, beruházás, rendezvény).

Hasznos konstrukciónak bizonyult, így a fejezeti egyensúlyi tartalékokat 2009-ben is meg kell képezni. Ezen összegek felhasználására, fejezetek részére történő átcsoportosítására arra figyelemmel kerülhet sor, hogy az államháztartás forrásai és kiadásai hogyan alakulnak.

A költségvetési fejezetek 2009. évi tervezett kiadása 3753,0 milliárd forint, melyből az intézményi kiadások összege 1912,3 milliárd forint, a fejezeti kezelésű előirányzatok kiadása 1840,7 milliárd forint. Az előző évhez viszonyítva a kiadások 123,4 milliárd forinttal (3,2%) csökkentek. Ezen belül az intézményi előirányzatok 51,2 milliárd forinttal növekedtek, a fejezeti kezelésű előirányzatok 99,0 milliárd forinttal csökkentek, a fejezeti egyensúlyi tartalékok zárolásra kerültek (75,6 milliárd forint).

A kiadási előirányzatok meghatározásakor az egyszeri feladatok kivétele miatt 180 milliárd forinttal csökkentek a kiadások (pl. gyorsforgalmi úthálózat fejlesztés, Reneszánsz Év). További megtakarítás az egyensúlyi tartalékok törlése, valamint az általános báziscsökkentés.

2.6.2. Keresetek alakulása

A közszférában foglalkoztatottak 2009. évi bérpolitikáját a megváltozott makrogazdasági feltételeknek megfelelően, a párhuzamosan kialakult más szabályozási meghatározottságok figyelembevételével kell alakítani. A közszférában 2009. évben is a reálkeresetek szintentartása valósulhat meg.

E célkitűzés teljesítéséhez a következő eszközök állnak rendelkezésre:

- a közszféra bérrendszereiben meghatározott soros előmenetelek - természetükből eredően differenciált módon - érvényesülnek 2009-ben,

- a közszolgálati érdekegyeztetés nyomán bérintézkedések kerülnek kialakításra (ebből adódóan a törvény a köztisztviselői illetményalap, a bírói, ügyészi alapilletmény, a közalkalmazotti illetménytábla és pótlékalap 2008. évi összegeit, illetve szorzószámait tartalmazza, melyek a későbbiekben - az érdekegyeztetés keretében születő megállapodásnak megfelelően - módosító indítvánnyal várhatóan növekednek),

- különböző munkáltatói hatáskörben végrehajtásra kerülő intézkedések (illetményeltérítés) is javíthatják a kereseti színvonalat.

A szakszervezetekkel kötött megállapodás alapján kialakított szabályozás szerint a 2008. év alapján járó tizenharmadik havi illetmény kifizetésére januártól decemberig folyamatosan, havi egyenlő részletekben kerül sor. A megállapodásban a Kormány vállalta, hogy ennek 2009. januári elszámolásakor (13. havi illetmény a 2008. december havi illetménnyel egyező) a kifizetési különbözetet kompenzálja a céltartalék terhére. Ugyanakkor a 2009. év után járó tizenharmadik havi illetmény - a megállapodás alapján - egy összegben, december hónapban jut el a közszférában dolgozókhoz.

A fentiek mellett a személyi juttatások növelésére mozgósíthatók különböző, a hatékonyabb munkavégzést célzó intézkedések (természetes létszámfogyás, létszámcsökkentés, különböző szervezeti, szervezési intézkedések stb.)

2.6.3. Létszám alakulása

A központi költségvetési szervek létszáma - mint azt a személyi juttatásoknak az összkiadáson belüli magas aránya mutatja - meghatározó költségtényező. A kisebb, olcsóbb és hatékonyabban működő állam megteremtésének céljából a korábbi években elrendelt létszámcsökkentési és szervezeti intézkedések végrehajtása befejeződött, további központi intézkedés hatásával a jövő évi költségvetés nem számol. A 2009. évre tervezett létszám így 261 ezer fő, közel azonos a 2008. évre tervezettel.

A kisebb mértékű változás az egyes költségvetési szerveknél a - nem jelentős nagyságrendű - létszámfejlesztés vagy a saját hatáskörben tervezett létszámcsökkenés következménye.

A létszámcsökkenés egyszeri többletkiadásainak fedezetére szolgáló céltartalék 2009. évben is igénybe vehető, de csak az esetben, ha szervezetek, szervezeti egységek átalakítására, megszüntetésére kerül sor, vagy a feladatok jelentős mértékben csökkennek. Az ilyen mértékű létszámcsökkentésekből származó megtakarítások a szolgáltatások javításának forrását, a teljesítményösztönzésre felhasználható keretek növelését képezhetik.

2.6.4. A kiadások alakulása fejezetenként

Az Országgyűlés fejezet 17, milliárd forintos költségvetése biztosítja az Országgyűlés Hivatala, a képviselőcsoportok, a bizottságok, a tisztségviselők és az Állambiztonsági Szolgálatok Történeti Levéltárának folyamatos működését, valamint fedezetet nyújt az e-Parlament program feladataira. Az előirányzat több mint 50%-át a képviselők, képviselőcsoportok juttatásai és egyéb, működésükhöz szükséges kiadások teszik ki.

A 2008. évi előirányzathoz képesti 0,5 milliárd forintos többlet egyrészt fedezi az Európai Parlament magyarországi képviselői ciklusváltásának, a Független Rendészeti Panasztestület létszámnövekedésének kiadásait, másrészt a 2008. évi illetményalap emelésének hatását.

A Közbeszerzések Tanácsa 1,6 milliárd forintos költségvetése a Tanács és a Közbeszerzési Döntőbizottság kiadásainak fedezetéül szolgál. Kiadási főösszegének az előző évihez viszonyított 0,2 milliárd forintos csökkenése a 2008. évi illetményalap-emelés növekményének és a közbeszerzésekről szóló törvény módosítása következtében mérséklődő dologi kiadások csökkenésének következménye. Kiadási előirányzatának döntő része (1,4 milliárd forint) saját bevétel, a támogatás mindössze 0,2 milliárd forint.

A Köztársasági Elnökség fejezet kiadási és egyben támogatási előirányzata közel 1,3 milliárd forint, mely összeg a 0,3 milliárd forinttal kisebb, mint a 2008. évi eredeti előirányzat, mivel az Államfői protokoll célú előirányzatot 2009. évtől a Külügyminisztérium tervezi.

Az előirányzat fedezetet nyújt az elnöki hivatal működésére, a Sándor-palota, a köztársasági elnök rezidenciája és a korábbi elnök részére vásárolt lakás fenntartására, valamint az ezeken az épületeken szükséges beruházások végrehajtására. Fejezeti kezelésű előirányzat szolgál az állami kitüntetések költségeire.

Az Alkotmánybíróság 1,4 milliárd forintból gazdálkodhat 2009. évben, mely összeg 63,2 millió forinttal kevesebb, mint az előző évi előirányzat. A csökkenés a 2008. évben egyszeri kiadásként jelentkező alkotmánybíró váltás, valamint a 2008. évi illetményalap emelés egyenlegeként alakult ki.

A 2009. évi előirányzat az Alkotmánybíróság alapfeladatainak ellátása mellett biztosítja a nemzetközi alkotmánybírói konferencia és az Alkotmánybíróság szoftverkorszerűsítése egyszeri kiadásainak fedezetét is.

Az Országgyűlési Biztosok Hivatalának 2009. évben közel 1,7 milliárd forint áll rendelkezésére. A 2008. évi eredeti előirányzathoz viszonyított 0,4 milliárd forintos többlet fedezi a Kisebbségi Országgyűlési Biztos, valamint a Jövő nemzedékek Országgyűlési Biztosának feladatnövekedése miatti kiadásokat, továbbá a 2008. évi illetményalap-emelés növekményét.

Az Állami Számvevőszék 2009. évi kiadási előirányzata 7,2 milliárd forint, melyet szinte teljes egészében költségvetési támogatás finanszíroz.

Az Állami Számvevőszék az Országgyűlés pénzügyi, gazdasági ellenőrző szerve, ellenőrzéseit célszerűségi, eredményességi és törvényszerűségi szempontok szerint végzi. A 132,7 millió forintos támogatási többletből 75,7 millió forint a megbízhatósági ellenőrzések kétszintű minőségbiztosítását, külső szakértők foglalkoztatását; 27,0 millió forint a székház központi fűtési rendszere korszerűsítése folytatásának, továbbá 30,0 millió forint a Lónyai utcai liftgépcsere és kapcsolódó munkáinak fedezetét biztosítja.

A bíróságok szervezetéről és az igazgatásáról szóló 1997. évi LXVI. törvény 39. §-ának b) pontja szerint az Országos Igazságszolgáltatási Tanács „összeállítja a bírósági fejezet költségvetésére és a költségvetés végrehajtására vonatkozó javaslatát, amelyet a Kormány a központi költségvetési, illetve zárszámadási törvényjavaslat részeként előterjeszt az Országgyűlésnek.” A Kormány egyetértésével előterjesztett 2009. évi költségvetési javaslat az előző évi támogatási előirányzathoz viszonyítva 4,1 milliárd forint többletet tartalmaz. Így a fejezetnek - a több mint 5,5 milliárd forintos saját bevétellel együtt - mintegy 76,6 milliárd forint áll rendelkezésére.

A többlet biztosítja a bírák 2008. év után járó, 2009. év januárjában kifizetendő 13. havi juttatásának egyszeri költségét, a Fővárosi és Pest Megyei Bíróság létszámfejlesztésének fedezetét az ügyhátralék feldolgozása céljából, valamint tartalmazza a 2008. évi alapilletmény emelés hatását.

A Magyar Köztársaság Ügyészsége fejezet 2009. évi előirányzata 29,3 milliárd forint, 1,3 milliárd forinttal magasabb a 2008. évinél. A Bíróságok fejezethez hasonlóan a legfőbb ügyész által összeállított költségvetést a Kormány változatlan összegben terjeszti elő.

A többlet fedezi a jogszabályi változásokból (büntetőeljárásról szóló 1998. évi XIX. törvény átfogó módosítása, tanúk költségtérítéséről szóló 14/2008. (VI. 27.) IRM rendelet) adódó létszámfejlesztés és a dologi kiadások többleteit, a befejezendő épület-beruházásokhoz kapcsolódó működési kiadások növekedését, illetve ezen túlmenően tartalmazza a 2008. évi alapilletmény emelés hatását.

A Miniszterelnökség fejezet 2009. évi kiadási előirányzata 96,9 milliárd forint (fejezeti egyensúlyi tartalékkal együtt: 108,2 milliárd forint), bevételi előirányzata 21,4 milliárd forint, a támogatása 75,5 milliárd forint (fejezeti egyensúlyi tartalékkal együtt: 79,0 milliárd forint).

A fejezet költségvetésének összetétele - a kormányzati feladatellátásban történt változás miatt - jelentősen módosult az előző évihez képest. A Magyar Köztársaság minisztériumainak felsorolásáról szóló 2006. évi LV. törvény módosításáról szóló 2008. évi XX. törvény alapján a közigazgatási informatikával kapcsolatos feladatok ellátása átkerült a Miniszterelnöki Hivatalhoz. Ennek megfelelően az intézmények és a fejezeti kezelésű előirányzatok köre is bővült. A fejezethez került a Nemzeti Információs Infrastruktúra Fejlesztési Intézet és a közigazgatási informatikával kapcsolatos fejezeti kezelésű előirányzatok.

A kiadási és támogatási előirányzat biztosítja fejezethez tartozó intézmények működését, köztük a Központi Szolgáltatási Főigazgatóság (KSZF) által a többi minisztérium részére végzett ellátási és üzemeltetési feladatokat is.

A fejezeti kezelésű előirányzatok támogatása 35,1 milliárd forint. Kiemelkedő a határon túli magyarok programjainak, a kormányzati informatikai rendszerek üzemeltetésének, fejlesztésének a támogatása, valamint az Egységes Digitális Rádió-távközlő Rendszer, az Egységes Segélyhívó Rendszer (112) működtetése, fejlesztése.

A Polgári Nemzetbiztonsági Szolgálatok 36,0 milliárd forint kiadási előirányzatból gazdálkodhatnak, a zárolt egyensúlyi tartalék figyelembevételével 36,7 milliárd forintból. A bevételi előirányzat 271,8 millió forint, a támogatás 35,7 milliárd forint (fejezeti egyensúlyi tartalékkal együtt:36,4 milliárd forint). A kiadások csaknem teljes egészét támogatás finanszírozza. Az előirányzat biztosítja az alapfeladatok ellátását. A Szolgálatok feladatai egyes területeken a 2008. évinél magasabb színvonalon hajthatók végre, míg más célokon a szintentartás biztosított.

Többletforrás finanszírozza mindenekelőtt a műveleti tevékenység erősítését (hírtechnikai rekonstrukció, biztonsági és szállító kiszolgáló eszközök beszerzése), az EU-s pályázati támogatások hazai részét (OLAF programok), az informatikai fejlesztéseket, az objektumok biztonságtechnikai fejlesztését, továbbá a felújításokat (épület bővítés- és rekonstrukció).

Az Önkormányzati Minisztérium fejezet 91,5 milliárd forint kiadási előirányzatból gazdálkodhat, a zárolt egyensúlyi tartalékkal együtt 75,6 milliárd forintból. A bevételi előirányzat 9,8 milliárd forint, a támogatás 62,6 milliárd forint (a fejezeti egyensúlyi tartalékkal együtt: 65,8 milliárd forint). Az előirányzat biztosítja az alapfeladatok ellátását. Többlettámogatás segíti a tárcafeladatok egyes területeinek 2008. évinél magasabb színvonalú végrehajtását.

Az idegenforgalom fellendítését szolgálja a nemzetközi turisztikai marketing-és promóciós tevékenység, valamint a regionális rendezvények finanszírozása.

A lakáspolitika változatlan célja, hogy európai színvonalú, megfizethető lakáskínálat legyen, a lakhatás javításával az életminőség javuljon, arányos és fenntartható lakástámogatási rendszer működjön. Az iparosított technológiával épült lakóépületek és környezetük felújításának támogatása, az úgynevezett panel program tovább folytatódik.

A közigazgatási hivatalok létszáma - a Szociális és Munkaügyi Minisztériumtól átvett - 82 fővel bővült, megerősítve gyámhivatali hatósági feladatellátás rendszerét.

A katasztrófavédelemnél - a SEVESO II. EU Irányelvnek megfelelően - folytatódik a veszélyes ipari üzemek környezetében telepítendő Monitoring és Lakossági Riasztó rendszer kiépítése. Az önkéntes tűzoltóságok normatív támogatása a 2009. évtől - közelítve a hivatásos önkormányzati tűzoltóságok normatív finanszírozásához - emelt szinten valósul meg.

A sportcélú támogatási előirányzatok összesen mintegy 12,7 milliárd forintot tesznek ki. A korábbi években indult feladatokhoz továbbra is biztosítottak a források, pl. a versenysport, szabadidősport programok, az iskolai sport támogatásához, a sportteljesítmények elismeréséhez. A Formula-1 Magyar Nagydíj jogdíjának támogatására 3,1 milliárd forintot tartalmaz a törvény. Az utánpótlás-nevelési és diáksport feladatokra összesen több mint 1,5 milliárd forint áll rendelkezésre, mely a Sport XXI. Utánpótlás- nevelési program bővítéséhez és a Heraklész - programokra biztosít 2008. évhez képest 0,3 milliárd forint többletforrást. 2009-ben a korábbi évtől eltérően a sportköztestületek (pl. Magyar Olimpiai Bizottság, Magyar Paralimpiai Bizottság, Nemzeti Sportszövetség) a törvény szerint nem összevontan, hanem önálló előirányzaton jelennek meg. Többletforrás biztosított a PPP konstrukcióban létrejött beruházások szolgáltatási díj fizetéséhez, mivel várhatóan valamennyi létesítmény átadására sor kerül.

A Földművelésügyi és Vidékfejlesztési Minisztérium fejezet 2009. évi kiadási előirányzata 333,7 milliárd forint (fejezeti egyensúlyi tartalékkal együtt: 343,9 milliárd forint), bevételi előirányzata 154,3 milliárd forint, a támogatása pedig 177,4 milliárd forint (fejezeti egyensúlyi tartalékkal együtt: 189,6 milliárd forint).

A fejezet költségvetésében meghatározó támogatási forrás a 2007. évben indított Új Magyarország Vidékfejlesztési Program (ÚMVP), amelynek révén a 2009. évben 148,4 milliárd forint támogatáshoz juthatnak a gazdálkodók.

A tisztán nemzeti forrásból finanszírozott agrár- és vidékfejlesztési támogatások közül kiemelkedik a Folyó kiadások és jövedelemtámogatások előirányzat (83,9 milliárd forint), mely a területalapú támogatás nemzeti kiegészítését (top up), a korábbi években működtetett agrártámogatások 2009. évi költségvetést terhelő kötelezettségvállalásait, valamint az Európai Bizottságnál notifikált nemzeti támogatások forrását hivatott biztosítani.

Az FVM költségvetése nem teljes körűen tartalmazza az uniós támogatásokat. Az EU-ból érkező egységes területalapú támogatások (SAPS), valamint a piaci támogatások finanszírozása (összesen 228,1 milliárd forint) ugyanis a Kincstári Egységes Számlán (KESZ) keresztül, közvetlenül a Mezőgazdasági és Vidékfejlesztési Hivatal (MVH) közreműködésével jut el a mezőgazdasági termelőkhöz.

Az új egységes mezőgazdasági támogatási rendszer (SPS) tervezett bevezetése és működtetése különleges kihívást jelent az érintett intézményeknek és a gazdálkodónak egyaránt.

A Honvédelmi Minisztérium költségvetése a NATO tervezési gyakorlatának megfelelően GDP arányosan kerül megállapításra. A tárca kiadási előirányzata 291,2 milliárd forint (fejezeti egyensúlyi tartalékkal együtt: 330,8 milliárd forint), bevételi előirányzata 14,6 milliárd forint. A támogatás 2009-ben 291,2 milliárd forint, fejezeti egyensúlyi tartalékkal együtt 316,2 milliárd forint, amely a tervezett GDP 1,11%-a, a 2008. évi GDP arányhoz képest 0,01%-kal több. A támogatás nominális növekedése 2008-hoz viszonyítva 14,0 milliárd forint.

A tárca költségvetése biztosítja, hogy hazánk önkéntes alapon szervezett, korszerű eszközökkel felszerelt, professzionális személyi állománnyal feltöltött honvédséggel képes legyen Magyarország függetlenségét szövetségi együttműködéssel megvédeni, a NATO és Európai Uniós tagságából eredően nemzetközi szerepvállalással és szövetségesi kötelezettségek teljesítésével, az ENSZ és az EBESZ által vezetett, illetve egyéb alkalmi koalíciókban végrehajtott műveletekben való részvétellel a nemzetközi biztonság erősítéséhez hozzájárulni, valamint teljesítse a védelmi felkészítésből adódó feladatait.

A szövetségi követelményeknek megfelelő - a költségvetés alapját jelentő - 10 éves gördülő tervezés során, a 2009-2018 tervidőszakban a fő hangsúly továbbra is a Magyar Honvédség alkalmazhatóságának, telepíthető képességének növelése, a nemzeti és nemzetközi keretek közötti alkalmazás követelményeinek megfelelő katonai képességek kialakítása, a haderő expedíciós és professzionális jellegének erősítése.

A vezetési rendszer, a pénzügyi, logisztikai ellátórendszer és a vagyongazdálkodás korszerűsítése az elmúlt évben befejeződött. Ennek megfelelve a fejezet címrendjében a korábbi HM Hivatalai és HM háttérintézményei alcímek Egyéb HM szervezetek, Infrastrukturális Ügynökség és Fejlesztési és Infrastrukturális Ügynökség alcímekre változtak.

2009-ben tervezett főbb fejlesztési programok: a stratégiai légiszállítási képesség kialakításával kapcsolatos C-17-es flotta telepítése és az ehhez szükséges pápai bázis repülőtér beruházása; páncélos és gépjármű-, Gripen fegyverzeti-, híradó-, informatikai fejlesztési programok folytatása.

Az Igazságügyi és Rendészeti Minisztérium kiadási előirányzata 311,3 milliárd forint (a fejezeti egyensúlyi tartalékkal együtt: 334,4 millió forint), bevételi előirányzata 14,5 milliárd forint, a támogatási előirányzat 315,6 milliárd forint (az egyensúlyi tartalékkal együtt: 321,5 milliárd forint). A tárca feladatai egyes területeken a 2008. évinél magasabb színvonalon hajthatók végre, míg más helyeken szintentartásra lesz lehetőség. A cégnyilvántartással kapcsolatos bevételek a 2009. évtől a központi költségvetést illetik meg, így ellensúlyozásul a költségvetés azonos arányú támogatást tartalmaz.

A feladatok között kiemelt szerepe van az európai uniós tagsághoz kapcsolódó jogharmonizációs feladatok teljesítésének, a teljes jogú schengeni térséghez való csatlakozással járó jogok és kötelezettségek (külső határok védelme) érvényesítésének, a joghoz való hozzájutás (nép ügyvédje program) lehetősége bővítésének, a bűnmegelőzési tevékenység hatékonysága javításának, valamint a rendvédelmi szervek szervezetkorszerűsítésének.

A Rendőrségnél - a Határőrséggel történt integráció lezárultával - korszerűbb és hatékonyabb szervezet jött létre, amely az összevonásból származó erőforrás megtakarításait (jobb eszköz kihasználás, párhuzamosságok felszámolása, rugalmasabb feladatellátás, az állomány területi diszlokációjának igényekhez igazodóbb, folyamatos javulása, a vezetők hatékonyabb együttműködése) 2009-ben is a közrend és közbiztonság javítására, a szolgáltató jellegű és minőségbiztosított működésre, a közterületi jelenlét és a reagálóképesség erősítésére, a külső határok védelmével kapcsolatos határrendészeti feladatok ellátására használja fel. Többletforrás szolgálja a vidéki települések és a főváros közbiztonsági helyzetének, a körzeti megbízotti állomány személyi feltételeinek, a Budapesten szolgálatot teljesítő állomány lakhatási körülményeinek javítását, valamint a csapaterőbe szervezett rendőri állomány megerősítését. E célokat szolgálja egyes erőforrások fejezeti szintű tervezése és felhasználása.

A büntetés-végrehajtás 2009. évi működési előirányzata biztosítja a PPP konstrukcióban megvalósult intézetek üzemeltetési kiadásait, továbbá magába foglalja az összes intézet működési és fenntartási feltételeinek bővítését célzó többlettámogatását is. Többletforrás finanszírozza a végrehajtó szolgálatot ellátó hivatásos állomány őrzési pótlékának tervezett emelését, illetve a költségvetés keretében foglalkoztatott fogvatartottak munkadíjának emelését.

Többletforrás biztosítja a működőképesség javítását, gépjármű és informatikai fejlesztéseket Rendvédelmi Szervek Védelmi Szolgálatánál, illetve az idegenrendészeti és menekültügyi feladatok ellátásával összefüggésben élelmezési norma emelését.

A Nemzeti Fejlesztési és Gazdasági Minisztérium fejezet 2009. évi kiadási előirányzata 43,5 milliárd forint (fejezeti egyensúlyi tartalékkal együtt: 45,6 milliárd forint), bevételi előirányzata 5,9 milliárd forint, támogatása 38,2 milliárd forint (fejezeti egyensúlyi tartalékkal együtt: 39,7 milliárd forint).

A fejezet költségvetésének összetétele - a kormányzati feladatellátásban történt változás miatt - jelentősen módosult az előző évihez képest. A Magyar Köztársaság minisztériumainak felsorolásáról szóló 2006. évi LV. törvény módosításáról szóló 2008. évi XX. törvény alapján a nemzeti fejlesztési és gazdasági miniszter felelős a gazdaságpolitikáért, az iparügyekért, a kereskedelemért, a külgazdaságért, a területfejlesztésért és területrendezésért, a településfejlesztésért és településrendezésért, az építésügyért, valamint a fejlesztéspolitikáért.

A fejezeti kezelésű előirányzatokon belül a beruházás ösztönzési célelőirányzat támogatása 17 milliárd forint a várható kötelezettségeknek megfelelően.

A Kis- és középvállalkozói célelőirányzat támogatása 1,7 milliárd forint, amelyből támogatásban részesülhetnek közvetlenül a mikro-, kis- és középvállalkozások, valamint azok a programok, melyek közvetett módon szolgálják a szektor vállalkozásainak fejlődését.

A Külgazdaság fejlesztési célelőirányzat támogatása 2,9 milliárd forint , ami az ITD Hungary Zrt. közhasznú feladatainak ellátását szolgáló működési költségek finanszírozását, HTEC program működtetésének finanszírozását, külképviseleti hálózat felülvizsgálatát; kereskedelem-fejlesztési programokhoz, projektekhez és befektetés ösztönzési programokhoz, projektekhez kapcsolódó promóciós tevékenység támogatását szolgálja.

A Decentralizált területfejlesztési programok támogatása 3,6 milliárd forint, ami a hazai fejlesztéspolitikai, fejlesztési és ágazati támogatási rendszerek új alapokra helyezését segíti, hogy biztosított legyen a fejlesztési források lehető leghatékonyabb, tényleges fejlődést szolgáló felhasználása.

A Környezetvédelmi és Vízügyi Minisztérium fejezet 2009. évi kiadási előirányzata 49,4 milliárd forint (fejezeti egyensúlyi tartalékkal együtt: 52,6 milliárd forint), bevételi előirányzata 7,9 milliárd forint, a támogatása pedig 43,3 milliárd forint (fejezeti egyensúlyi tartalékkal együtt: 44,7 milliárd forint).

A fejezet költségvetésében meghatározó szerepet betöltő Vásárhelyi terv további ütemei Európai Uniós forrásokból valósulnak meg. Az Országos Környezeti Kármentesítési Program végrehajtására 0,9 milliárd forintot fordíthat a fejezet, a gazdálkodó szervezetek által befizetett termékdíj visszaigénylésre az előző évekhez hasonlóan 1,8 milliárd forint áll rendelkezésre.

A környezetvédelmi, természetvédelmi és vízügyi hatósági szervek, valamint a nemzeti park igazgatóságok (benne a természetvédelmi őrszolgálatok) működése biztosított, a kieső bevételek pótlásra kerültek.

A Közlekedési, Hírközlési és Energiaügyi Minisztérium fejezet 2009. évi kiadási előirányzata 466,7 milliárd forint (fejezeti egyensúlyi tartalékkal együtt: 274,1 milliárd forint), bevételi előirányzata 118,3 milliárd forint, a támogatása 148,3 milliárd forint (fejezeti egyensúlyi tartalékkal együtt: 155,8 milliárd forint).

A Magyar Köztársaság minisztériumainak felsorolásáról szóló 2006. évi LV. törvény módosításáról szóló 2008. évi XX. törvény alapján évközben jött létre a fejezet, kiválva a volt Gazdasági és Közlekedési Minisztériumból, ellátva a közlekedéssel, energiapolitikával, bányászattal, elektronikus hírközléssel, postaüggyel kapcsolatos feladatokat.

A Gyorsforgalmi úthálózat fejlesztése 18 milliárd forintos előirányzata nyújt fedezetet az Európai Uniós forrásokból, magántőke bevonásból megvalósítani tervezett, illetve megkezdett beruházások előkészítésére, területszerzésére, valamint a jelenleg is építés alatt álló gyorsforgalmi útszakaszok további finanszírozására. Ez 85,3 milliárd forinttal kevesebb az előző évinél a kifutó/átalakuló programok miatt.

Az Útpénztár 108,3 milliárd forint kiadása (57,2 milliárd forint támogatással) biztosítja az országos úthálózati elemek üzemeltetését és fenntartását.

Autópálya rendelkezésre állási díj 55,5 milliárd forint, mely a koncessziós szerződések és azok módosításai szerint az M5 és az M6 autópálya (tovább)építésével, üzemeltetésével és fenntartásával kapcsolatosan az AKA Zrt., valamint az M6 Duna Autópálya Koncessziós Zrt. részére fizetendő díj forrása.

A Külügyminisztérium fejezet kiadási előirányzata 47,9 milliárd forint (fejezeti egyensúlyi tartalékkal együtt: 49,9 milliárd forint), bevételi előirányzata 6,2 milliárd forint (ebből 2,3 milliárd forint központosított külképviseleti konzuli- és vízumdíj bevétel), a támogatási előirányzata 49,8 milliárd forint (fejezeti egyensúlyi tartalékkal együtt: 46,0 milliárd forint). A kiadás több mint 92%-át támogatás finanszírozza.

A KüM 2009. évi tevékenységét a kormány által elfogadott külkapcsolati stratégia főirányai mentén tervezi. Ennek alapján kiemelten támogatott cél a külképviseleti hálózat működésén keresztül a magyar kül- és Európa-politikai érdekérvényesítő képességünk növelése; a nemzetközi szervezetek keretében a globális problémák megoldásának, valamint a demokratizálódási folyamatok elősegítése; nemzetközi fejlesztési együttműködés és humanitárius segélyezési tevékenység támogatása; az állami protokoll kiadásainak biztosítása; a szomszédsági és regionális politika, valamint a határon túli magyarsággal fenntartott kapcsolatok megújítása. A 2011-es magyar EU elnökségi feladatokra történő kormányzati felkészülés 2009-ben intenzív szakaszba lép. A folyamatban lévő előkészületi munkák pontos költség-feladat meghatározást, s így forráselosztást még nem tesznek lehetővé. A szükséges kiadások fedezetéről év közben történik gondoskodás. A tárca költségvetésében új előirányzatként jelenik meg a különböző neves évfordulókhoz kapcsolódó hazai és külképviseleteken történő ünnepségek megszervezésének fedezete 158,9 millió forinttal.

Az Oktatási és Kulturális Minisztérium fejezet 2009. évi kiadása 640,3 milliárd forintra emelkedik, egyensúlyi tartalékkal 675,5 milliárd forintra. A fejezet támogatása 429,3 milliárd forint (egyensúlyi tartalékkal együtt 437,4 milliárd forint), bevétele 228,3 milliárd forint, döntő részben (215,8 milliárd forint) a felsőoktatási intézményeknél.

Az állami és nem állami egyetemek, főiskolák támogatása (működés, kutatás, juttatások, ösztöndíjak) megközelítőleg 7,7 milliárd forinttal emelkedik (213,6 milliárd forintra).

A felsőoktatási PPP programok támogatása 1,1 milliárd forintot meghaladóan növekszik a 2008-as szinthez képest: a kollégiumi, oktatási és kutatási infrastruktúra PPP konstrukcióban történő bővítéséhez, korszerűsítéséhez a tárca 2009-ben 6,9 milliárd forinttal járul hozzá.

Az „Új Tudás - Műveltség Mindenkinek” Program összességében - a fejezetnél - 11,3 milliárd forinttal járul hozzá a közoktatás (2,9 milliárd forinttal), valamint a kulturális terület (8,4 milliárd forinttal) támogatásához. A közoktatási feladatok terén új elemként szerepel az Országgyűlés kezdeményezésére indított Nemzeti Tehetség Program 0,5 milliárd forint összegű költségvetési támogatással.

A közkultúra, kulturális vidékfejlesztés és kisebbségi kultúra támogatása 3,0 milliárd forinttal, míg a művészeti tevékenységek támogatására szolgáló előirányzat összege 1,6 milliárd forinttal emelkedik az elmúlt évhez viszonyítva. A kulturális beruházásokat tekintve elsősorban a múzeumi rekonstrukciók, valamint az örökségvédelmi fejlesztések terén számottevő (együttesen közel 1,1 milliárd forint összegű) a növekedés.

Az egyházak hitéleti támogatása 25,6 milliárd forint. Az szja 1%-os felajánlások új, 2009. január 1-jétől érvényes kiegészítési mechanizmusa alapján az egyházi alapintézmények támogatása 9,5 milliárd forint. Az egyházi kulturális örökség értékeinek felújítására, megőrzésére szolgáló támogatás (0,8 milliárd forint), az egyházi közgyűjtemények, közművelődési intézmények működtetését szolgáló előirányzat (0,7 milliárd forint) és az átadásra nem került egyházi ingatlanok után fizetett járadék (9,6 milliárd forint) összege jelentősen nő.

Az Egészségügyi Minisztérium fejezet kiadási előirányzata: 119,5 milliárd forint (a fejezeti egyensúlyi tartalékkal együtt: 124,2 milliárd forint), bevételi előirányzata: 76,4 milliárd forint, a támogatási előirányzat: 46,1 milliárd forint (a fejezeti egyensúlyi tartalékkal együtt: 47,8 milliárd forint).

Az EÜM fejezetben a források lehetővé teszik a korábbi években indított programok folytatását, így költségvetési forrás biztosított a pl. népegészségügyi programra, az aneszteziológiai géppark megújításával kapcsolatos, valamint a légimentéssel összefüggő bérleti díj fedezetére, a határon túli magyarok egészségügyi ellátásának támogatására.

A költségvetés oltóanyag beszerzés ütemezett kifizetésére 4 milliárd forintot biztosít. A népegészségügyi program keretei között folytatódik a Nemzeti Rákellenes Program, mely a daganatos betegek számának csökkentését, a túlélési esély növelését célozza.

A törvény 2,6 milliárd forint támogatást biztosít az Országos Orvosi Rehabilitációs Intézet rekonstrukciójára. A mintegy 33 000 m2 szintterületű új épületegyüttes kivitelezése 2000-ben kezdődött el. Az EÜM fejezet 2009. évi költségvetése társadalmi szervezetek támogatására (pl. Magyar Vöröskereszt, Rákbetegek szervezetei, köztestületek stb.) is rendelkezést tartalmaz.

A Pénzügyminisztérium fejezet 2009. évi kiadása 153,4 milliárd forint (fejezeti egyensúlyi tartalékkal együtt: 156,2 milliárd forint), bevétele 10,6 milliárd forint, a támogatás 142,8 milliárd forint (fejezeti egyensúlyi tartalékkal együtt: 145,6 milliárd forint).

2009-ben többlettámogatás biztosítja a Vám- és Pénzügyőrségnél a keleti és a déli határszakaszon a zöldhatár, valamint a záhonyi vasúti teherforgalom ellenőrzését, továbbá a hivatásos állomány őrzési pótlékának tervezett emelését.

A Kormányzati Ellenőrzési Hivatal 2009. évi kiadási előirányzata 1,5 milliárd forint (fejezeti egyensúlyi tartalékkal együtt: 1,53 milliárd forint), a támogatási előirányzat 1,5 milliárd forint (fejezeti egyensúlyi tartalékkal együtt: 1,53 milliárd forint).

A Hivatal ellátja a Kormány által kijelölt belső ellenőrzési szerv feladatait; az Európai Regionális Fejlesztési Alapból, az Európai Szociális Alapból és a Kohéziós Alapból származó támogatások tekintetében az ellenőrzési hatósági feladatokat valamint az egyéb európai uniós és nemzetközi támogatások Kormány által meghatározott ellenőrzési feladatait.

A KEHI-nél 69,3 millió forintos többlet biztosítja a Külső Határok Alappal kapcsolatos ellenőrzési hatósági feladattal összefüggő ellenőrzési tevékenység megerősítését.

A Szociális és Munkaügyi Minisztérium fejezet kiadási előirányzata: 904,2 milliárd forint (a fejezeti egyensúlyi tartalékkal együtt: 920,3 milliárd forint), bevételi előirányzata 43,3 milliárd forint, támogatási előirányzat: 213,4 milliárd forint (a fejezeti egyensúlyi tartalékkal együtt: 215,7 milliárd forint).

Az SZMM felügyelete alatt álló intézmények folyamatos működéséhez 2009-ben is biztosítottak a pénzügyi források.

A III. középtávú fogyasztóvédelmi politikai megvalósítására irányuló 2007-2010 közötti időszakra szóló cselekvési program végrehajtása érdekében a Nemzeti Fogyasztóvédelmi Hatóság szervezetébe 2007-ben integrálásra került a korábban a Közigazgatási Hivataloknál a fogyasztóvédelmi ellenőrzési feladatokkal foglalkozó 211 fő. Emellett az integrált szervezet 2008-ban további megerősítésre került. 2009-ben ezáltal már az így megemelt létszámmal folytathatja munkáját a Hatóság.

Az Országos Munkavédelmi és Munkaügyi Főfelügyelőség szervezetébe a fekete gazdaság elleni küzdelemmel összefüggésben 2008-ban szintén fokozatos létszámemelésre került sor, 2009-re már a megemelt létszám teszi lehetővé az ellenőrzések hatékony elvégzését.

Az SZMM fejezetben tervezett költségvetési források alapvetően lehetővé teszik a korábbi években indított programok folytatását.

A kábítószer-megelőzéssel összefüggő feladatokra 2009-ben 914,7 forint áll rendelkezésre. A pénzügyi fedezet biztosított a Nemzeti Stratégiában megfogalmazott feladatok ütemezett végrehajtásához, az „elterelés” intézményrendszerének működtetéséhez.

Az ifjúsági feladatok között forrás biztosított a gyermek és ifjúsági pályázatokra, a Zánka Kht. működtetésére.

A fejezetben a megváltozott munkaképességűek foglalkoztatásával összefüggő költségkompenzációra, a szociális intézményi foglalkoztatás normatív támogatására és a megváltozott munkaképességűek foglalkoztatásával összefüggő bértámogatásra a törvény összesen: 52,9 milliárd forintot tartalmaz.

A jogszabályi változások miatt külön előirányzaton került megtervezésre a támogató szolgáltatások és a közösségi ellátások finanszírozásával kapcsolatos forrás, melyre közel 7 milliárd forint áll rendelkezésre.

A korábbi évekhez hasonlóan folytatódnak az esélyegyenlőségi, és fogyatékosok támogatásával, a fogyasztóvédelemmel összefüggő feladatok és programok, a fejezetben több szociálpolitikai társadalmi szervezet, alapítvány, közalapítvány címzett támogatására is biztosított a forrás (pl. Nagycsaládosok Országos Egyesülete, Magyar Máltai Szeretetszolgálat, Betegjogi, Ellátottjogi és Gyermekjogi Közalapítvány).

A Gazdasági Versenyhivatal 2009. évi kiadási előirányzata 1,6 milliárd forint, melyet teljes egészében költségvetési támogatás finanszíroz.

A Hivatal ellátja a törvény szerinti versenyfelügyeleti funkciókat, a versenypártolási feladatokat, ami versenyszempontú jogszabály véleményezést jelent, valamint a versenykultúra fejlesztését. A Hivatal támogatása biztosítja a feladat bővüléshez kapcsolódó létszámtöbblet forrásait, a szükséges gépkocsi- és ablak cserét, továbbá az OECD-Magyar Budapesti Versenyügyi Regionális Oktatási Központ működési kiadásait.

A Központi Statisztikai Hivatal fejezet 2009. évi kiadási előirányzata 9,9 milliárd forint (fejezeti egyensúlyi tartalékkal együtt: 10,7 milliárd forint), bevételi előirányzata 0,4 milliárd forint, támogatási előirányzata 10,1 milliárd forint (fejezeti egyensúlyi tartalékkal együtt: 10,3 milliárd forint).

A kiadási előirányzatnak mintegy 96%-át költségvetési támogatás finanszírozza.

A rendelkezésre álló források a KSH és intézményei működését, valamint a zavartalan feladatellátást biztosítják.

A 2009. évi bevételi előirányzatok tervezett nagysága a tavalyi évhez képest kb. 30%-os csökkenést mutat. Ennek oka, hogy a 2008. évi mezőgazdasági gazdaságszerkezeti összeírás végrehajtására elnyert pályázati bevétel egyszeri bevétel volt.

A Magyar Tudományos Akadémia fejezet 2009. évi kiadási előirányzata 49,0 milliárd forint, bevételi előirányzata 11,8 milliárd forint. Költségvetési támogatása 39,0 milliárd forint, amely az elmúlt évhez képest 0,6 milliárd forint növekedést jelent. Ebből 488,3 millió forint többlettámogatás teszi lehetővé a Bolyai Ösztöndíj, valamint az akadémiai doktori és akadémikusi tiszteletdíjak emelését.

Az Országos Tudományos Kutatási Alapprogramok (OTKA) támogatása 2009-ben 5,2 milliárd forint. Ezen felül a Kutatási és Technológiai Innovációs Alap terhére az NKTH átvállalja 2007. évi közös pályázatukból az OTKA forrásrészét, így az OTKA 2009. évi saját programjaira további 0,7 milliárd forint, az NKTH-val közös 2009. évi alapkutatási pályázataira pedig további 1,3 milliárd forint áll rendelkezésre.

A Kutatás és Technológia fejezet 2009-ben az előző évhez képest új fejezet, a kutatás-fejlesztésért felelős tárca nélküli miniszter felügyelete alá tartozik. Kiadási előirányzata 37,2 milliárd forint, bevételi előirányzata 6,0 milliárd forint, támogatási előirányzata 2,5 milliárd forint. (Fejezeti egyensúlyi tartaléka: 26,2 millió forint)

Ebbe a fejezetbe tartozik a saját bevételből gazdálkodó Magyar Szabadalmi Hivatal, és itt biztosított a Nemzeti Kutatási és Technológiai Hivatal 0,5 milliárd forint támogatási előirányzata is.

A KFKI Atomenergia Kutatóintézet kutatóreaktorának kiégett fűtőelemei az Orosz Föderációban kerülnek feldolgozásra és végleges elhelyezésre. E célra, valamint új fűtőelemek beszerzésére 1,8 milliárd forint fordítható.

E fejezetben kerül megtervezésre a Magyarországon megvalósuló Európai Technológiai és Innovációs Intézet működtetésével kapcsolatos évenkénti magyar kötelezettségvállalás, mely 2009-ben 67,1 millió forint.

2.6.5. Központi beruházások kiadásai

A központi költségvetés fejezeti kezelésű előirányzatai között összevontan, Beruházás alcímen kell előirányozni a központi beruházások előkészítésére és megvalósítására szolgáló összegeket. Az állami feladatok ellátását szolgáló és az állami vagyon részét képező tárgyi eszközökön megvalósuló vagy azokat eredményező beruházások célját a fejezetek felügyeletét ellátó szervek jelölik ki az ágazati fejlesztési koncepciókkal összhangban.

A kizárólag hazai forrásból megvalósuló központi beruházások 2009. évi előirányzatainak kialakításánál - a hatékony feladatellátás és forrásfelhasználás követelményeit is kielégítve - a kormányzati gazdaságpolitikával összhangban álló és szakmailag megalapozott beruházások a meghatározóak.

A központi beruházások előirányzata terhére - a rendelkezésre álló pénzügyi lehetőségeket is figyelembe véve - 2009-ben az alábbi főbb programok valósulnak meg, illetve folytatódnak.

A központi beruházási kiadások mintegy fele a XVI. Környezetvédelmi és Vízügyi Minisztérium fejezet vízkárelhárítási és egyéb vízügyi beruházásainak folytatására, illetve a XX. Oktatási és Kulturális Minisztérium fejezet felsőoktatási fejlesztési, valamint kulturális célú beruházásainak továbbvitelére kerül biztosításra. Az éves kiadási előirányzat 20%-át is meghaladó mértékű támogatás jut a XXI. Egészségügyi Minisztérium fejezet keretein belül az Országos Orvosi Rehabilitációs Intézet rekonstrukciójára. Mindezek mellett folytatódnak még a különböző védelmi, igazságszolgáltatási, közbiztonsági és közlekedési területeket érintő központi beruházások.

A fentieken túl a központi beruházások között kerülnek tervezésre a rendvédelmi szervek és a Magyar Honvédség lakástámogatási és lakásépítési előirányzatai is. A központi beruházási kiadások 13%-át kitevő e lakás-előirányzatok a X. Miniszterelnökség, XI. Önkormányzati Minisztérium, XIII. Honvédelmi Minisztérium, XIV. Igazságügyi és Rendészeti Minisztérium, valamint a XXII. Pénzügyminisztérium fejezeteiben lelhetők fel.

2.6.6. Zárolt fejezeti egyensúlyi tartalék, stabilitási tartalék

Az I-VI., a VIII., a XXX. és a XXXIII. fejezetek költségvetésében jóváhagyott fejezeti egyensúlyi tartalék saját hatáskörben használható fel.

A zárolt fejezeti egyensúlyi tartalék felhasználására egy új szabályrendszer került kidolgozásra. Ennek értelmében a forrás biztosítására a stabilitási tartalék túllépésével kerülhet sor, melynek feltétele, a központi költségvetés és az alapok főbb adó- és járulék bevételi előirányzatainak - különösen a gazdaság fehéredési folyamata miatti - túlteljesülése és ezáltal az államháztartás egyensúlyi helyzetének javulása. A túllépés összege nem haladhatja meg a központi költségvetés és az alapok főbb adó- és járulék bevételi előirányzatai együttes túlteljesülésének a többletbevételekkel összefüggő államháztartási többletkiadásokkal csökkentett mértékét, valamint a zárolt fejezeti egyensúlyi tartalékok együttes mértékét (75,6 milliárd forint).

A stabilitási tartalék előirányzata a költségvetési és gazdasági folyamatok figyelembevételével használható fel.

2.7. Államháztartás alrendszereinek támogatása

2.7.1. Elkülönített állami pénzalapok támogatása

Az elkülönített állami pénzalapok közül költségvetési támogatásban részesül a Kutatási és Technológiai Innovációs Alap, a Központi Nukleáris Pénzügyi Alap, a Szülőföld Alap, valamint a Wesselényi Miklós Ár- és Belvízvédelmi Kártalanítási Alap. A támogatás összege összesen 39,8 milliárd forint.

2.7.2. Garancia és hozzájárulás a társadalombiztosítás pénzügyi alapjainak kiadásaihoz

A társadalombiztosítás két pénzügyi alapjának bevételei között a járulékbevételek és hozzájárulások mellett szintén meghatározó nagyságrendet képviselnek a központi költségvetési támogatások. Utóbbiak azért szükségesek, mivel a számos tényező (részben törvényi előírások, részben automatizmusok) által determinált egészség és nyugdíjbiztosítási ellátási kiadások fedezetéhez a járulékbevételek és hozzájárulások nem elégségesek, a hiányzó részt a központi költségvetés bevételei egy részének átcsoportosítása biztosítja. Az erre a célra biztosított támogatások garancia és hozzájárulás összefoglaló névvel a két pénzügyi alap költségvetésének bevételei között, a Pénzügyminisztérium fejezetben, mint kiadások jelennek meg.

A Nyugdíjbiztosítási Alap 2009-ben - hasonlóan a korábbi évekhez - több jogcímen is kap támogatást, amelyek a következők.

A központi költségvetés:

- pótolja a magánnyugdíjpénztári tagok Nyugdíjbiztosítási Alapból hiányzó befizetéseit (8%);

- megtéríti a GYES-en és GYET-en lévők, valamint a rehabilitációs járadékban részesülők után fizetendő nyugdíjbiztosítási járulékot;

- a 2006. évi CXXI. törvény 30. § (14) bekezdése értelmében ebben az évben a korkedvezmény-biztosítási járulék 50%-ának megfelelő összeget téríti meg a Nyugdíjbiztosítási Alapnak;

- a kiegyensúlyozott költségvetés biztosításához szükséges támogatással kiegészíti az Alap bevételeit. Az egyensúlyi költségvetés készítését az államháztartási törvény írja elő.

Az Egészségbiztosítási Alapnak átadott központi költségvetési támogatás az Alap költségvetésében a „központi költségvetésből járulék címen átvett pénzeszköz” megnevezéssel jelenik meg. Ezt a bevételeket kiegészítő támogatást a biztosítási jogviszonyból származó jövedelemmel nem rendelkező, de egészségügyi szolgáltatás igénybevételére jogosult személyek után biztosítja a központi költségvetés. Ebbe a körbe tartoznak, pl. a saját jogon nyugdíjban és hozzátartozói nyugellátásban részesülők, a 18 év alattiak, a 18 évnél idősebb közép, vagy felsőfokú oktatási intézmény nappali tagozatán tanulók, a rendszeres szociális segélyben, GYES-ben, GYET-ben, GYED-ben részesülők.

A támogatás átutalására vonatkozó szabályok megegyeznek a 2008. évivel.

2.7.3. Helyi önkormányzatok támogatása

A helyi önkormányzatok - beleértve a helyi kisebbségi önkormányzatokat, valamint a többcélú kistérségi társulásokat is - 2009-ben hitel források nélkül közel 3500 milliárd forinttal gazdálkodhatnak.

Ehhez a központi költségvetés - állami támogatás és átengedett személyi jövedelemadó révén - 1427,5 milliárd forintot biztosít, amely a 2008. évi korrigált előirányzathoz képest 7,9%-kal nagyobb.

Az összehasonlító szerkezet érdekében a 2008. évi országgyűlési előirányzatot korrigálni kell a 2008. évi bérpolitikai intézkedések, 2009-től az ingyenes étkeztetéshez kapcsolódó Áfa fizetési kötelezettség kompenzációja, a kifutó címzett támogatások, valamint a 4-es metró uniós forrásokból való finanszírozásának hatásával.

Az EU és fejezeti támogatások - ez utóbbiba beleértve a társfinanszírozást is - 312 milliárd forinttal bővítik az önkormányzatok lehetőségeit, ebből fejlesztési célú 270 milliárd forint.

Annak érdekében, hogy a saját forrás hiánya ne legyen akadálya az EU támogatásban részesülő beruházások megvalósításának, 2,5 milliárd forinttal, 17,6 milliárd forintra emelkedett a rászoruló önkormányzatok számára az EU Önerő Alap.

A megnövekvő központi költségvetési támogatásokból több mint 73 milliárd forint garantálja az önkormányzati foglalkoztatottak reálbérének megőrzését. Az érdekegyeztetés keretein belül történő végleges megállapodás alapján 2009-ben is tételes felméréssel biztosítja a központi költségvetés a szükséges többletforrást a helyi önkormányzatok részére.

A szociális segélyezés és közmunka új rendszere megteremti a lehetőségét, hogy a korábbiakhoz képest megnégyszereződjön - meghaladja éves szinten a 60 000 főt - a segélyezés helyett közfoglalkoztatásban résztvevők száma. A törvény pénzügyi ösztönzéssel segíti, hogy az érintett állampolgárok és a települési önkormányzatok egyaránt érdekeltek legyenek a segély munkával való kiváltásában. A Munkaerőpiaci Alapból idecsoportosuló pénzeszközzel együtt több, mint 96,0 milliárd forint szolgálja a program megvalósulását.

A Kormány 2009-ben indítja az „Új Tudás - Műveltség Mindenkinek” programot, melynek középpontjában az esélyteremtés áll. Ennek keretében célzott forrásokkal segíti elő a törvény

- az előadó-művészeti intézmények működési feltételeinek javítását,

- a védőnői, a bölcsődei, az óvodai hálózat fejlesztését,

- a halmozottan hátrányos helyzetű gyermekek szüleinek érdekeltségét gyermekeik rendszeres óvodáztatásában,

- a pedagógus pálya fontosságának elismerését, amely ebben a körben további reálbér növekedést eredményez.

Ez utóbbi magában foglalja

- a halmozottan hátrányos helyzetű gyerekek oktatóinak, és a sajátos nevelési igényű gyerekekkel foglalkozó gyógypedagógusok ösztönzését, valamint

- az osztályfőnökök jobb anyagi megbecsülését.

Közel 16 milliárd forint áll rendelkezésre e komplex program önkormányzati körben megvalósuló részére.

A „Legyen jobb a gyerekeknek” program keretében - a gyerekszegénység elleni küzdelemben, az SZJA 1%-ából tett felajánlásokból - a költségvetés garanciát vállal arra, hogy az eddigi 1 hónap helyett már 2 hónapig szerveződjön a rászorult gyerekek nyári étkeztetése.

Folytatódik a rászoruló általános iskolai tanulók felmenő rendszerű ingyenes étkeztetése, 2009-től már a 6. osztályosokkal.

A 2009. évre - 3 évi folyamatos fejlesztés után - válnak teljessé a tűzoltók heti 48 órás szolgálatteljesítési idejének feltételei. Ennek érdekében a törvény mintegy 2,0 milliárd forinttal növeli - az eddig ennek bevezetésére szolgáló központosított előirányzat belső átcsoportosításával - a hivatásos önkormányzati tűzoltóságok normatíva rendszerét. További 555,0 millió forint épül be a dologi kiadások közé.

Folytatódik a társult feladatellátás ösztönzése, ennek révén egyre több feladatot vállalnak a többcélú kistérségi társulások.

A villamosenergia-áremelkedés hatásának ellentételezése az önhibájukon kívül hátrányos helyzetben lévő települési önkormányzatok támogatási rendszerébe épül be.

Belső forrásátcsoportosításból lehetőség nyílik:

- a fejlesztési feladatokra, közöttük a leghátrányosabb helyzetű kistérségek felzárkóztatására szolgáló támogatás reálértékének tartására,

- a bölcsődék és közoktatási intézmények infrastrukturális fejlesztése, közösségi buszok beszerzése támogatásának közel egynegyeddel való növelésére.

2.8. Társadalmi önszerveződések támogatása

A társadalmi szervezetek központi támogatása 5,3 milliárd forintos összege a nemzeti és etnikai kisebbségi szervezeteknek az Országgyűlés Emberi jogi, kisebbségi és vallásügyi bizottsága által pályázati elven felosztandó előirányzatát, a párttörvénynek megfelelően a 6 párt támogatását, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok előirányzatát tartalmazza. Mindezeken kívül az országos kisebbségi önkormányzatok, illetve az általuk fenntartott intézmények támogatása is ezen a soron található.

2.9. Nemzetközi pénzügyi kapcsolatok kiadásai

A 2009. évi nemzetközi elszámolásokkal kapcsolatos 8,0 milliárd forint kiadás a nemzetközi pénzügyi szervezetekben vállalt tagságunkkal, illetve az ebből adódó kötelezettségvállalásainkból ered.

A nemzetközi elszámolásokon belül meghatározó (80%) az Európai Beruházási Banknak fizetendő tagságunkból következő alaptőke- és tartalék-hozzájárulás.

2.10. Tartalék előirányzatok

2.10.1. Általános tartalék

Az általános tartalék az előre nem tervezhető, nem valószínűsíthető kiadásokra, illetve az előirányzott, de elháríthatatlan ok miatt elmaradó bevételek pótlására szolgál.

2.10.2. Céltartalékok

A céltartalék terhére az alábbi jogcímű többletkiadások finanszírozása történik:

- létszámcsökkenés (központi és társadalombiztosítási költségvetési szervek),

- az Európai Unió intézményeiben foglalkoztatott köztisztviselő és hivatásos állományú nemzeti szakértők számára külön kormányrendeletben meghatározott kiadások,

- a központi államigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat-szerzése támogatása,

- a prémiumévek programról és a különleges foglalkoztatási állományról szóló 2004. évi CXXII. törvény szerinti munkáltatói kifizetések,

- a Magyar Köztársaság 2008. évi költségvetéséről szóló 2007. évi CLXIX. törvény 4. §-a (1) bekezdésének e) és f) pontjaiban meghatározott, a 2008. évben a céltartalék terhére támogatást nyert egészségügyi szolgáltatók feladatellátásuk racionálisabb megszervezése érdekében történt 2008. évi létszámcsökkentései 2009. évben esedékessé váló személyi kifizetések,

- azok a 2009. évben esedékessé váló személyi kifizetések, valamint az azokhoz kapcsolódó munkaadókat terhelő járulékok, amelyek a 2008. évben elrendelt szervezeti és egyéb intézkedésekkel, vagy az egészségügyi struktúraváltással összefüggésben a költségvetési szerv tervezettől eltérő fizetési kötelezettsége esetén keletkeztek,

- a helyi önkormányzatok bérpolitikai intézkedések támogatására, amennyiben ezen jogcímeken rendelkezésre álló előirányzat már felhasználásra került,

- a költségvetési szerveknél a 2008. év után járó tizenharmadik havi illetmény 2009. évben történő elszámolásából adódó különbözet összege,

- a költségvetési szerveknél foglalkoztatottak, továbbá az országgyűlési képviselők és az európai parlamenti képviselők részére a 2009. évben - jogszabály alapján - járó többlet személyi juttatások és az azokhoz kapcsolódó munkaadókat terhelő járulékok kifizetése,

- a központi költségvetési szerveknél foglalkoztatottak munkateljesítményeinek elismerése.

2.10.3. Rendkívüli beruházási tartalék

A Rendkívüli beruházási tartalék előre nem tervezhető, váratlan események, illetve helyzetek - így különösen életveszély-elhárítás, kármentesítés, épített és természetes környezeti kárelhárítás, az állampolgárok szélesebb körét érintő, elsősorban állami feladatkörbe tartozó, más módon nem megoldható feladatok ellátása, valamint kulturális, örökségvédelmi, nevelési-oktatási, sport, szociális, gyermek- és ifjúságvédelmi és egészségügyi vagyon megőrzése - miatt bekövetkező beruházás-finanszírozási nehézségek felmerülésekor halaszthatatlanul szükséges források biztosítására használható fel. A törvény felhatalmazása alapján - a Rendkívüli beruházási tartalék előirányzat átcsoportosításának rendjéről szóló 9/2006. (III. 23.) PM rendeletben foglaltakra is figyelemmel - a jogcímcsoport előirányzatának terhére a pénzügyminiszter év közben fejezetek közötti előirányzat-átcsoportosítást hajthat végre.

2.11. Kormányzati rendkívüli és egyéb kiadások

Az egyéb kiadásokból finanszírozható a K-600 hírrendszer működtetése, a magán- és jogi személyek kártérítése, a felszámolásokkal és szanálásokkal kapcsolatos kiadások, a védelmi felkészítéssel kapcsolatos kiadások, a helyi önkormányzatok állami támogatásának elszámolásából eredő fizetési kötelezettség, a személyi jövedelemadó 1%-ának civil szervezeteknél, alapítványoknál történő közcélú felhasználása, a MEHIB Zrt. behajtási jutaléka, az ügyfélnek visszatérítendő vámbiztosíték, valamint az egyéb vegyes kiadások. Az egyéb kiadások részét képezi a pénzügyminiszter rendelkezése alatt álló rendkívüli beruházási tartalék kerete is.

A kormányzati rendkívüli kiadások 2009. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, illetve az 1947-es párizsi békeszerződésből eredő kárpótlás-kifizetésekre, valamint a volt egyházi ingatlanok tulajdoni helyzetének rendezéséből eredő fizetési kötelezettségre nyújt fedezetet.

Az idei évhez hasonlóan 2009-ben is a kormányzati rendkívüli kiadások között kerülnek elszámolásra a pénzügyigazgatás korszerűsítésével kapcsolatos kiadások.

2.12. Állam által vállalt kezesség érvényesítése

Az állam által vállalt kezesség és viszontgarancia érvényesítéseként tervezett, 2009. évi kifizetések mértékét (16,7 milliárd forint) a következők határozzák meg:

Feltételezzük, hogy az egyedi állami kezességvállalásoknál, valamint a nemzetközi hitelfelvételeknél, a Diákhitel Központ Zrt. fizetési kötelezettségeinél, a Magyar Fejlesztési Bank Zrt. (a továbbiakban MFB Zrt.) forrásbevonásainál, és a kiállításokhoz kapcsolódó garanciáknál beváltásokra nem kerül sor.

Az egyedi kezességi keret kihasználtsága 2006. év óta meglehetősen alacsony. Jelentős nagyságrendű - az államháztartási törvény 2007-től hatályba lépett szigorú rendelkezéseinek megfelelő - kezességvállalással 2009. évre sem lehet számolni.

A kiállítási garanciák/viszontgaranciák keretszáma a 2009 folyamán fennálló állami kötelezettség állományára vonatkozik, figyelembe véve a várhatóan négy, 2008-ban megnyíló, és 2009-re áthúzódó kiállítást is. 2009-re tizenhat, állami garancia/viszontgarancia mellett megvalósuló jelentős nemzetközi kiállítást tervez a kulturális tárca.

Az MFB Zrt. forrásszerzési garanciakerete, hitel- és garancianyújtási kerete megegyezik a 2008. évi mértékekkel. Árfolyam-fedezeti ügyleteinek kerete 2009-ben 1200 milliárd forintról 1400 milliárd forintra növekedik. Az árfolyam-fedezeti megállapodás keretének terhelése 2008. közepén már 88%-os volt, ezért szükségessé vált megfelelő nagyságú szabad keret biztosítása a 2009. évi új programokra, tekintettel arra, hogy egy program indulásakor annak teljes összege terheli a keretet meghaladva a lehívott devizaforrások összegét.

Az MFB Zrt. garanciavállalásainál a kezességbeváltás 2008-ban az Európa Terv Agrárhitel Programnál jelentkező magasabb kockázati kitettség miatt 100,0 millió forintban prognosztizálható.

Az Eximbank Zrt. állami kezességvállalás melletti forrásbevonási keretének 2009. évi összege a 2008. évi 220 milliárd forintról 320 milliárd forintra növekszik. Az Eximbanknál 2008-ban olyan értékű exportfinanszírozás iránti igény jelentkezik, amely a jelenlegi forrásoldali kezességvállalási keret - árfolyam kockázatot is figyelembe vevő - közel 90%-os kihasználtságát jelentheti. A tendencia várhatóan 2009-ben is folytatódik, jelentős külföldi infrastrukturális és kommunális projektek megvalósítását finanszírozhatja a bank. Ezek az exportösztönzési célok és a növekvő árfolyamkockázatból eredő bizonytalanság indokolják a keret ilyen mértékű növelését. Tekintve, hogy az Eximbank a jogszabályoknak megfelelő prudenciális hitelezési tevékenységet folytat, az általa nyújtott hitelek mögött minden esetben fedezet áll, így a költségvetési kockázat szempontjából elfogadható a keret-növelés.

Az Eximbank Zrt. által a költségvetés terhére vállalható garanciaügyletek 2009. évi keretének összege megegyezik a korábbi évek kereteivel. Az Eximbank Zrt. portfoliójában lévő garanciák többségénél az elkötelezettség hosszú távú kockázatokat fed le. A meglévő kockázatok kifutása mellett a tervezett új kötelezettségvállalások csak kisebb mértékben növelik a keret kihasználtságát.

Az Eximbank Zrt. garanciaügyleteihez kapcsolódó állami készfizető kezességbeváltási előirányzat a korábbi években nyújtott garancia ügyletre biztosít fedezetet.

A MEHIB Zrt. nem-piacképes, költségvetési hátterű biztosítási állományának felső határát évente a költségvetési törvény határozza meg. A társaság által vállalható nem piacképes biztosítások állományának felső határa 2009. évben - 100 milliárd forinttal - 450 milliárd forintra emelkedik. Az export ösztönzéshez mozgásteret biztosító keret-emelés a jellemzően alacsony beváltások következtében a költségvetési kockázat szempontjából elfogadható.

A 2008. évben tapasztaltakhoz hasonlóan 2009-ben is kiemelten Oroszországba, illetve a FÁK tagállamokba irányuló projektek kapcsán várható a legtöbb biztosítási kötvény kiadása. A költségvetési hátterű üzletágban a biztosító közreműködik nagy értékű projektek létrehozásában, komplett egészségügyi beruházások, építés-szerelési fővállalkozói export biztosításában, valamint energetikai projektek előkészítésében, megvalósításában. Ezeknél a MEHIB Zrt. a helyi önkormányzatokon kívül bankok, cégek, illetve egyéb állami adósok fizetési kockázatát is vállalja. A biztosító a 2005-ben beindult kötött segélyhitelezési tevékenység folytatására is számít a jövőben: Montenegró, Bosznia-Hercegovina után Indonézia és más ázsiai országok vonatkozásában a kormányközi tárgyalások előrehaladott állapotban vannak, ami jó esélyt ad az üzletek realizálásához.

A MEHIB Zrt. kárfizetési prognózisa az említett célországokba irányuló exporthitelek törlesztési kockázataihoz, illetve futamidejéhez igazodik.

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A kezességvállalási keret 450 milliárd forintos összege az előző évivel azonos. A szabályozás lehetővé teszi a piaci igényekhez történő rugalmas alkalmazkodást.

A kezességbeváltásból eredő kifizetési, illetve a behajtási tevékenységből eredő befizetési előirányzatok egyaránt emelkednek a növekvő garanciaállomány, valamint a banki hitelezési kockázatok növekedése miatt. A portfolió szerkezetében lezajlott változások hatására a korábbinál kisebb számú, de nagyobb összegű beváltás volt tapasztalható már az elmúlt évben is, és ennek a tendenciának a fennmaradására lehet számítani.

A törvény az Agrár-Vállalkozási Hitelgarancia Alapítvány által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A kezességvállalási keret 120 milliárd forintos összege az előző évivel azonos. A korábbi években indított programok folyamatos kifutásából eredő állománycsökkenést ellensúlyozza az Alapítvány saját termékpalettájának bővülése, valamint a 2008-ban elindult egyéb hitelprogramok. Az elmúlt időszak tapasztalatai alapján jelentősebb összegű beváltásokra lehet szállítani, ezért az Alapítvány garanciaügyleteiből eredő fizetési kötelezettség előirányzata magasabb a korábbi években jellemző kifizetéseknél.

Agrárkezességeken azokat a jogszabállyal vagy kormányhatározattal vállalt állami kötelezettségeket értjük, melyek részletes konstrukcióit az FVM határozta meg rendeletben. E kezességek 2009. évi beváltási előirányzata (1,215 milliárd forint) növekedést mutat a korábbi évek tendenciájához képest, amelynek oka a 2001-2003. években állami készfizető kezesség mellett folyósított családi gazdahitelek kezességérvényesítése.

Mind a közszférában dolgozók lakásvásárlásához, mind az ún. „fészekrakó” program keretében a fiatalok lakásvásárlásához vállalt állami készfizető kezesség beváltása az állomány közel 0,6%-át teszi ki. A lakásvásárlásokhoz kapcsolódó állami kezességek beváltása 2008-ban növekedésnek indult, a korábbi évekkel ellentétben várhatóan meghaladják majd a kifizetések a tervezettet. A magas beváltási arányt feltehetően a közszférát érintő elbocsátások miatti fizetésképtelenség, illetve az okozza, hogy - a hitelfelvétel időpontjában kedvező kamatozású - az első öt éves kamatperiódusú hitelek lejártával megemelkedtek a törlesztőrészletek. 2009-ben is az ez évihez hasonló nagyságrendű kezesség-kifizetésekkel lehet számolni.

2.13. Állami követelések elengedése

Az Országgyűlés a 2001. évi LXXV. törvény 24. § (3) bekezdésében 2001. december 31-ig elengedte az Altek Tégla és Cserépipari Kft-vel szemben egy korábbi állami kölcsön nyújtásából eredő állami követelés tőkeösszegét. Az akkori normaszöveg nem rendelkezett egyértelműen a járulékos költségek elengedéséről. Tekintve, hogy már a 2001. évi elengedés során is a társaság teljes mentesítése volt a cél, a törvény kimondja az Altek Kft. állami kölcsönnel összefüggő minden tartozásának törlését (kb. 16 millió forint).

2005 júniusában a magyar és az etióp kormány megállapodott arról, hogy a magyar kormány elengedi az etióp fél 7 435 912,02 USD értékű teljes tartozását (kb. 1,2 milliárd forint), az etióp fél pedig kötelezte magát, hogy a tartozás értékének 10%-a mértékéig különféle fejlesztési projektek megvalósításához magyar termékeket és szolgáltatásokat vásárol. Az ehhez szükséges összeget elkülönített számlán kellett az etióp félnek elhelyeznie. 2007 decemberében az etióp fél a számlát megnyitotta. Magyarország és Etiópia képviselői 2008. év közepén kiegészítő Jegyzőkönyvet írtak alá, melyben rögzítették, hogy a projekt befejezésére, s így az adósságból elkülönített rész segélyezési célra történő teljes körű felhasználására 2008. október végéig sor kerül, ami a pénzügyi elszámolások lezárását is lehetővé teszi még a 2008. év végéig.

Ennek következtében az ügylet költségvetési elszámolására 2009. év folyamán kerülhet sor. A követelés-elengedések alapján elszámolt összeg a devizaárfolyam változás következtében eltérhet az előirányzattól.

2.14. Nemzeti hozzájárulás az EU költségvetéséhez

A törvény 1. számú mellékletében meghatározott, 226,0 milliárd forintos hozzájárulás több tételt foglal magában. Az áfa-alapú hozzájárulás kalkulált összege 34,7 milliárd forintot, a GNI-alapú hozzájárulás több mint 154,8 milliárd forintot, a brit korrekció összege pedig több mint 20,8 milliárd forintot tesz ki. Az Európai Közösségek saját forrásainak rendszeréről szóló 2007. június 7-i 2007/436/EK, Euratom tanácsi határozat 2009-ben várható hatálybalépésére tekintettel új befizetési tételként szereplő, Hollandia és Svédország számára teljesítendő bruttó GNI-csökkentés összege 2009-ben várhatóan 1,6 milliárd forintot tesz ki. Az új saját forrás határozat hatálybalépésére tekintettel hazánknak a 2007. és 2008. évekre vonatkozóan visszamenőlegesen várhatóan további 14,1 milliárd forint egyösszegű befizetési kötelezettsége keletkezik.

A ténylegesen teljesítendő hozzájárulás összegét befolyásolja az elszámoló árfolyamként használt Európai Központi Bank 2008. december 31-i forint/euró árfolyama, valamint a 2009-es uniós költségvetés 2008. év végi, illetve az Európai Tanács és a Parlament által elfogadandó végső változata és annak a 2009. év folyamán történő esetleges módosításai.

III. Az elkülönített állami pénzalapok gazdálkodása

Az elkülönített állami pénzalapok tervezésének alapját képezik: az államháztartásról szóló törvény és az egyes alapokat szabályozó törvények, valamint az azok végrehajtásáról szóló rendeletek. 2009-ben az alapok többlete 19 milliárd forint: A Munkaerőpiaci Alap, a Szülőföld Alap, a Nemzeti Kulturális Alap, a Wesselényi Miklós Ár- és Belvízvédelmi Kártalanítási Alap, valamint a Kutatási és Technológiai Innovációs Alap egyenlege nulla, a többlet a Központi Nukleáris Pénzügyi Alapnál jelentkezik. Az elkülönített állami pénzalapok tervezésénél az alábbiak érvényesülnek:

1. Az elkülönített állami pénzalapok bevételeinek alakulása:

Az elkülönített állami pénzalapok 2009-ben 39,8 milliárd forint összegben részesülnek költségvetési támogatásban. A legnagyobb a támogatása a Kutatási és Technológiai Innovációs Alapnak, melynek összege az Alapról szóló törvény előírása alapján a 2007. évi innovációs járulék összegével egyezik meg. A Központi Nukleáris Pénzügyi Alap támogatása előirányzat-módosítási kötelezettség nélkül túlteljesülő előirányzat. Támogatásban részesül még a Szülőföld Alap, valamint a Wesselényi Miklós Ár- és Belvízvédelmi Kártalanítási Alap is.

Az alrendszer bevételeinél 2009-ben is a járulékbevételek és a hozzájárulások képezik a legnagyobb részt. A munkaadói járulék mértéke 3% marad, a munkavállalói járuléké változatlanul 1,5%. A vállalkozói járulék mértéke változatlanul az egyéni és a társas vállalkozóknak az egészségbiztosítási járulék alapját képező jövedelme, de legalább a kötelező legkisebb munkabérbér 4%-a. Az egy évre jutó rehabilitációs hozzájárulás mértéke a tárgyévet megelőző második év - Központi Statisztikai Hivatal által közzétett - nemzetgazdasági éves bruttó átlagkeresetének 8%-a, 2009. évben 177 600 forint/fő lesz. A szakképzési hozzájárulás tekintetében a hozzájárulásra kötelezettek autonóm módon választhatják meg a hozzájárulási kötelezettségük teljesítésének formáját. A kötelezettség mértéke változatlanul 1,5%. A nukleáris hozzájárulás a Paksi Atomerőmű Zrt. befizetéséből ered, amelyet havonta egyenlő részletekben köteles átutalni a Központi Nukleáris Pénzügyi Alapnak. A Paksi Atomerőmű Zrt. befizetési kötelezettségének összegét a Magyar Energia Hivatal egyetértésével állapították meg.

Az alapok díjbevételekkel is számolnak. A püspökszilágyi Radioaktív Hulladék Feldolgozó és Tárolóba (RHFT) a radioaktív hulladékok eseti elhelyezésének költségei az engedélyest terhelik, erre az érvényes díjtételek szerint megállapított díjat kell fizetni. A Wesselényi Miklós Ár- és Belvízvédelmi Kártalanítási Alap díjbevételét pedig a szerződés alapján történő rendszeres befizetés képezi.

2. Az elkülönített állami pénzalapok főbb támogatási céljai:

A Munkaerőpiaci Alapból az aktív támogatásokon belül a foglalkozatási és képzési támogatásokból finanszírozható foglalkoztatási alaprész decentralizált, központi, valamint képzési kerete. A tervek szerint többek között pályakezdő, roma, hátrányos helyzetű munkanélküliek számára foglalkoztatási programokat támogat az Alap. A korábbi évekhez hasonlóan az Alap 2009-ben is biztosít forrást a Társadalmi Megújulás Operatív Program hazai társfinanszírozása céljára a „Foglalkoztathatóság EU-s társfinanszírozása” alcímen. Közmunka céljára is ad át pénzeszközt az Alap. Továbbra is folytatódnak az ún. „egycsatornás finanszírozással” megvalósuló TÁMOP programok. A konstrukció esetében az Alap előfinanszírozóként működik, és a kifizetésekhez szükséges forráshoz az intézmények az Alap jelenlegi pénzellátási rendszerén keresztül jutnak hozzá. A foglalkoztatáshoz kapcsolódó járulékkedvezmény előirányzata tartalmazza a pályakezdő fiatalok START-kártyával történő foglalkoztatása után járó kedvezményt. A START-kártyával várhatóan 20-25 ezer fő foglalkoztatása valósul meg havonta. A szakképzési és felnőttképzési támogatásokból a jogszabályban meghatározott szakképzési célú feladatok megvalósítására, az iskolarendszeren kívüli felnőttképzési célok támogatására kerül sor. A rehabilitációs célú munkahelyteremtő támogatás a megváltozott munkaképességű személyek foglalkoztatását biztosító munkahelyek számának növelésére hivatott. A passzív kiadások közül álláskeresési támogatásként az álláskeresési járadék és az álláskeresési segély állapítható meg. A tervezet szerint álláskeresési járadékban havonta átlagosan 96,4 ezer fő, az álláskeresési segélyben pedig havonta 40,9 ezer fő részesül. A vállalkozói járadék összege havonta 2,5 ezer fő munkanélkülivé vált vállalkozó ellátását biztosítja. Bérgarancia kifizetések jogcímen is tervezett előirányzatot az alapkezelő. A Munkaerőpiaci Alap összesen 153,8 milliárd forint befizetést teljesít a központi költségvetésbe. A közcélú munkavégzés járuléktartalékaként további többletforrás lett elkülönítve, amelynek felhasználására a közcélú munkavégzés kiadásainak 2009. év folyamán megállapításra kerülő várható éves összegének mértékétől függően kerül sor.

A Szülőföld Alap költségvetése a határon túli magyarság szülőföldjén való boldogulásának elősegítése, az anyaországgal való kapcsolatok ápolása, valamint a magyar nemzeti azonosságtudat megerősítése céljából nyújtott támogatásokhoz szükséges előirányzatokat tartalmazza.

A Központi Nukleáris Pénzügyi Alapból mind a felhalmozási, mind a működési kiadások finanszírozása pénzeszköz átadással valósul meg. A felhalmozás célú pénzeszköz átadás államháztartáson kívülre történik, non-profit szervezetnek, a Radioaktív Hulladékokat Kezelő Közhasznú Non-profit Korlátolt Felelősségű Társaságnak (RHK Kft.), amely a beruházásokat végzi. A működési célú pénzeszköz átadást nagy részben az RHK Kft. kapja tárolók üzemeltetési költségeinek fedezésére, valamint az RHK Kft. üzemeltetési, fenntartási, hatósági felügyeleti kiadásaira, de történik pénzeszköz átadás az államháztartás egyes alrendszereinek is, önkormányzati társulások és az Alapot kezelő Országos Atomenergia Hivatal részére.

A Nemzeti Kulturális Alapból a nemzeti és az egyetemes értékek létrehozásának, megőrzésének, valamint a határon túli terjesztésének támogatása történik Az Alap kiadásainak nagyságát a 2009. évi kulturális járulékbevétel összege határozza meg.

A Wesselényi Miklós Ár- és Belvízvédelmi Kártalanítási Alap az ár- és belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alapnak 2008. június 30-án 987 db érvényes szerződése volt, tíz megyében és Budapesten. 2008. évre még további 183 db, 2009-2012 között évi 250-250 db új kártalanítási szerződés megkötésével számol az alapkezelő.

A Kutatási és Technológiai Innovációs Alapból a támogatás nyújtása döntően nyílt pályázati rendszerben történik. Az Alap átfogó célja a 2009-2012. évig terjedő időszakban a tudományos és technológiai ismeretek fejlesztésének támogatása, a globális piacon versenyképes termékek és szolgáltatások kifejlesztésének segítése magyar innovatív vállalkozásokban, valamint a nemzetközi együttműködések erősítése. Az Alapból finanszírozott támogatási programokban továbbra is kiemelt prioritást kap a vállalkozások K+F tevékenységének támogatása.

IV. A társadalombiztosítási alapok gazdálkodása

1. A gazdálkodás kereteinek rövid bemutatása

A társadalombiztosítás pénzügyi alapjai 2009. évi költségvetésének fő céljai illeszkednek a konvergencia-programban megfogalmazott és erre az évre vonatkozó alapelvekhez. Ebből kiindulva a két alap bevételi és kiadási előirányzatainak tervezése több szempont figyelembevételével történt. Követve a hagyományos tervezési logikát első lépésként a bázist képező 2008. évi várható teljesítési adatok meghatározására került sor. Ehhez a bázisév első nyolc, illetve kilenc hónapjára vonatkozó előzetes kincstári és statisztikai adatok álltak rendelkezésre. Az ezekből történő előrejelzés során a szezonális tényezők hatásával is számolt a tervezés.

A meghatározó nagyságrendű előirányzatok többségénél lényeges tényező volt a költségvetés megalapozását képező makrogazdasági pálya néhány fontos paramétere, így a nemzetgazdaság bruttó keresettömegének növekedése (járulékbevételek), a teljes munkaidőben foglalkozottak nettó átlagkeresetének változása és a fogyasztói árindex (nyugdíjemelés).

A munkáltatók a járulékalapot képező jövedelmek után ugyanúgy, mint 2008-ban 29%-os mértékű társadalombiztosítási járulékot fizetnek, ebből a Nyugdíjbiztosítási Alapot megillető rész továbbra is 24%, így az Egészségbiztosítási Alapba fizetendő rész mértéke 5%.

A biztosítottak által fizetendő egyéni társadalombiztosítási járulék 15,5%.

Az Egészségbiztosítási Alap bevételeinek fontos részét képező fix összegű egészségügyi hozzájárulás továbbra is 1950 forint/hó/fő, a százalékos egészségügyi hozzájárulás mértéke is változatlan.

Törvényi előírás értelmében az egészségügyi szolgáltatási járulék 2009. évi, havi összege a tervezett infláció figyelembevételével 4500 Ft/fő-re nő.

Mivel az alrendszer saját bevételei (járulékok és hozzájárulások, késedelmi pótlék és egyéb kisebb nagyságrendű bevételek) önmagukban nem fedezik a nyugellátási és egészségbiztosítási ellátásokat, ezért a központi költségvetés támogatást ad át az alrendszernek. Ennek részletei megtalálhatók a 2.7.2 pontban, valamint a két pénzügyi alap 2009. évi költségvetésének legfontosabb sajátosságait leíró további két pontban.

A két pénzügyi alap napi bevételei és napi kiadásai különböző okok, leginkább az eltérő befizetési és kifizetési határidők miatt eltérnek egymástól, az emiatt jelentkező likviditáshiány áthidalását szolgálja, hogy az alrendszer 2009-ben is igénybe vehet a Kincstári Egységes Számlához kapcsolódó megelőlegezési számláról kamatmentes hitelt.

2. Nyugdíjbiztosítási Alap

Az államháztartásról szóló 1992. évi XXXVIII. törvény 86. § (10) bekezdése értelmében az Alap költségvetését a bevételek és a kiadások egyensúlyával kell tervezni.

A 2009. évi bevételi előirányzatok meghatározásánál több lényeges szempont együttes hatása lett figyelembevéve. Az előirányzatok többségénél a kiindulópontot a várható 2008. évi teljesítési adatok képezték, amihez rendelkezésére álltak az év I-IX. hónapjára vonatkozó előzetes teljesítési adatok. A várható értékek előrejelzésénél számoltunk az éven belüli eloszlások több évre visszamenőleg megfigyelhető sajátosságaival is.

A bevételek meghatározó részét adó járulékbevételi előirányzatok tervezésénél néhány fontos makrogazdasági paraméter, a bruttó keresettömeg, a foglalkoztatottság és a munkanélküliség várható alakulása jelentett orientációs pontot. A munkáltatók által az Alapba fizetendő járulék mértéke hasonlóan, mint 2008-ban változatlanul 24%. A biztosítottak által fizetendő nyugdíjjárulék mértéke a kizárólag a társadalombiztosítási nyugdíjrendszerbe tartozó személyek esetében továbbra is 9,5%, míg a magánnyugdíjpénztári tagok által fizetendő járulék mértéke 1,5%. A biztosítotti nyugdíjjárulék fizetési kötelezettség alá tartozó jövedelem továbbra is felsőkorlátos, ennek értéke a megelőző évi várható keresetnövekedéshez igazított értékhez képest a tárgyévre tervezett bruttó átlagkereset növekedésnek megfelelően változik. Speciális elemét képezi a biztosítottak által fizetett járulékbevételeknek a magánnyugdíjpénztárakból érkező visszautalás, az előirányzat meghatározásakor a 2008. évi tendenciák érvényesülésével számoltunk.

Az Alap járulékbevételei önmagukban nem elégségesek a számos tényező által erősen determinált nyugellátási kiadások fedezetéhez, és így a kiegyensúlyozott költségvetéshez. Ezért a központi költségvetés különböző járulék jellegű jogcímen átadott támogatással egészíti ki az Alap bevételeit. Ennek részeként a központi költségvetés megtéríti az Alapnak:

- a GYES-en, a GYET-en lévők és a rehabilitációs járadékban részesülők nyugdíjbiztosítási járulékát;

- a magánnyugdíjpénztári tagok kieső járulékbefizetéseit (8%);

- a korkedvezmény-biztosítási járulék 50%-át [2006. évi CXXI. törvény 30. § (14) bekezdés].

A felsoroltakon kívül az Alap a költségvetés kiegyensúlyozásához is kap támogatást.

Az átutalásokra vonatkozó szabályok megegyeznek a 2008. évben alkalmazottakkal.

Az egyéb járulékok és hozzájárulások jogcímcsoport legnagyobb előirányzatát a rendvédelmi szervek és a Magyar Honvédség volt tagjai szolgálati nyugellátási kiadásaihoz való hozzájárulás előirányzata képezi.

Az Alap kiadásainak döntő - közel 99%-át - kitevő részét a nyugellátási kiadások adják. Ezek 2009. évi előirányzatának tervezésénél az első lépés a 2008. évi várható kiadás becslése volt, amelynél figyelembevettük a 2008. novemberében a törvényi előírások szerint végrehajtandó kiegészítő és visszamenőleges hatályú évközi emelés hatását is.

A nyugellátási kiadások 2009-re tervezett növekményét a következő tényezők határozták meg:

- januárban a törvényi előírásnak megfelelően nyugdíjemelésre kerül sor, ennek nagysága 3,9%. Ezt a mértéket a törvényi előírás értelmében két komponens a tervezett fogyasztói árindex és a prognosztizált nettó átlagkereset-növekedés súlyozatlan átlagaként kell meghatározni;

- 2009. szeptember 1-jétől folytatódik a 2005. évi CLXXIII. törvényben meghatározott korrekciós program, melynek értelmében az 1988. január 1. és 1990. december 31. közötti időponttól kezdődően megállapított saját jogú nyugellátás 2%-kal, valamint az 1992. január 1. és 1995. december 31. és az 1997. január 1. és 1998. december 31. közötti időponttól megállapított saját jogú nyugellátást egyaránt 4%-kal kell emelni;

- az ún. „automatizmusok” körébe a nyugdíjasok állományának cserélődése, és ennek következtében az összetétel változása, valamint a létszám és az ellátásszám módosulása tartozik,

- a különleges és méltánylást érdemlő nehéz élethelyzetek gondjainak enyhítését szolgálja, hogy a 2009. évi költségvetés is tartalmaz előirányzatot a méltányossági nyugdíj-megállapításra, emelésre és egyszeri segély folyósítására.

A működési kiadások tervezett előirányzata lehetővé teszi a folyamatos feladatellátást, az ehhez kapcsolódó informatikai rendszerek karbantartásának (jogszabálykövetésnek) a megvalósítását.

3. Egészségbiztosítási Alap

Az Egészségbiztosítási Alap 2009-re költségvetése kismértékű deficittel van tervezve.

A bevételek nagyobb részét biztosító járulékbevételek (munkáltatói és biztosítotti befizetések) előirányzatának a meghatározásánál a tervezett keresetkiáramláson kívül a tervezés azzal számolt, hogy a foglalkoztatók által az Alapba fizetendő egészségbiztosítási járulék változatlanul 5%, ebből 4,5% a természetbeni, 0,5% a pénzbeli ellátások fedezetét képezi.

A biztosítottak által fizetendő járulék mértéke változatlanul 6%, megfizetésének felső korlátja továbbra sincs.

A fix összegű egészségügyi hozzájárulás nagysága ugyanúgy, mint 2008-ban 1950 forint/fő/hó, illetve 65 forint naponként.

A járulékbevételek és hozzájárulások részét képező a munkáltatók által fizetendő táppénz-hozzájárulás előirányzatának tervezése a 2008. évi várható teljesítésből kiindulva a 2009-re előirányzott táppénzkiadásokat vette figyelembe.

A központi költségvetésből járulék címen átvett pénzeszköz előirányzata minimális mértékben nőtt a megelőző évhez viszonyítva. Erre az előirányzatra vonatkozó átutalási szabály megegyezik a 2008. évivel.

A 2009. évre előirányzott kiadások közel négyötöd részét az egészségbiztosítás természetbeni ellátásai adják, ezen belül a gyógyító-megelőző ellátásokra fordítható összeg 749,9 milliárd forint. Ezen felül a gyógyító-megelőző ellátás előirányzatból finanszírozott költségvetési szervként működő egészségügyi intézmények a Kormány bérpolitikai intézkedései fedezetének biztosítása érdekében 2009-ben várhatóan 27,0 milliárd forint támogatásban részesülnek a központi költségvetés megfelelő előirányzataiból. Így e támogatással együtt a gyógyító-megelőző ellátást végző egészségügyi intézmények, szolgáltatók finanszírozására összesen 776,9 milliárd forint áll rendelkezésre.

A gyógyszertámogatási kiadások előirányzata a 2008. évi kedvező folyamatok további folytatódásával számolt. A jogcímcsoport megbontása hasonló, mint 2008-ban, tartalmazza a gyógyszerek fogyasztói árának támogatására szolgáló előirányzatot, a speciális (különkeretes) beszerzésű és a méltányossági gyógyszertámogatás előirányzatokat, valamint az ún. céltartalékot. Utóbbi felhasználásának szabályozása közel hasonló az előző évihez. A gyógyászati segédeszközök támogatása jogcímcsoport tartalmazza a kölcsönzési rendszer, valamint a kötszerek támogatására felhasználható előirányzatokat.

A pénzbeli ellátások összes kiadáson belüli arány 16,8%, az ezen belül a legnagyobb előirányzatot jelentő táppénzkiadások előirányzatának meghatározása a bázisadatokon (táppénz és keresetstatisztikai adatok 2008. I-VIII. hónapjáról) kívül a 2009-re vélelmezett táppénzes arányszám alapján történt.

Az egészségbiztosítás igazgatási szervezetének működésére fordítható előirányzat fedezetet tartalmaz a folyamatos működés kiadásaira, valamint az informatikai és a jogviszony ellenőrzési rendszer fejlesztésére.

V. A központi költségvetés és az államadósság finanszírozása

1. A hiány finanszírozása és a központi költségvetés adósságának kezelése

A központi költségvetés hiányát, a társadalombiztosítási- és az elkülönített alapok finanszírozási igényét és a költségvetési adósság esedékes visszafizetéseit finanszírozó forint- és deviza-kibocsátásokat a pénzügyminiszter által elfogadott középtávú adósságkezelési stratégia határozza meg. Az adósságkezelés feladata, hogy az adott évi költségvetés finanszírozási szükségletet hosszú távon minimális költséggel, elfogadható kockázatok vállalása mellett finanszírozza.

Az államadósság kezelési stratégia részét képező teljesítménymutatók (benchmarkok) egy portfolió modell alapján részletesen meghatározzák az adósságportfolió kívánatos szerkezetét. Ezen mutatók számszerű értékei az új, a költségek és kockázatok optimálisnak tekinthető kombinációit kiszámító VaR (piaci érték kockázat) és CfaR (kamatkiadás kockázat) kockázatkezelési modellből adódnak.

A teljes adósság több szempontú összetételére meghatározott teljesítménymutatók a következők:

- Az összes adósságon belül a forint adósság arányára meghatározott benchmark 68-75%, a devizaadósság arányának 25-32% közé kell esnie.

- A devizaadósság a végrehajtott deviza csere ügyleteket (swap) követően euróban áll fenn, azaz az állam devizaadósságának árfolyamkockázata a forint euróval szembeni árfolyamának a változására korlátozódik. Eszerint a költségvetés az államadósság esetében nem vállalja fel például a dollár/euro árfolyam kockázatát.

- A forintadósságon belül cél a fix kamatozású adósság meghatározott sávon belül tartása. A forint adósságon belül a fix kamatozású adósságra vonatkozóan 61-83%, a változó kamatozású adósságra 17-39%.

- A stratégia szerint a deviza kamat-benchmark 66-34%-os arányban tartalmazzon fix és változó kamatozású elemeket.

- Az adósság megújítási kockázatának csökkentése érdekében cél a forintadósságra meghatározott duráció 2,5 év +/- 0,5 éves sávban tartása.

Az adósságkezelő a finanszírozás során az állandó és intenzív piaci jelenlét miatt stratégiai magatartást folytat: egy évre előre meghirdeti kibocsátási naptárát, viszonylag állandó aukciós mennyiségeket határoz meg, valamint nagy, likvid államkötvény-sorozatokat bocsát ki.

A költségvetési törvényben szereplő kamatkiadási és -bevételi tervszámokat a 2009. évi gazdaságpolitikai pálya, az említett stratégiai célok és a következő adósságkezelési elvekre épülő finanszírozási terv határozták meg:

- 2009-ben is a forint kibocsátások szerepe a meghatározó, ugyanakkor a forint-deviza összetételre vonatkozó teljesítménymutató megtartása érdekében a nettó kibocsátás egy részét devizában kívánja biztosítani az adósságkezelés. Ennek megfelelően a forint-devizaadósság összetétel nem fog érdemben változni 2009-ben, annak esetleges változását a forint-euro árfolyam alakulása okozhatja.

- A forint kibocsátáson belül a hiány finanszírozásában a rövid futamidejű állampapírok kerülnek előtérbe.

- A közvetlen lakossági értékesítés továbbra is fontos. Az elmúlt éveket jellemző tőkepiaci bizonytalanság idején a lakosság biztos és stabil keresletet, alternatív finanszírozási csatornát jelentett. A finanszírozási terv szerint 2009-ben a lakossági állampapírok állománya stagnál. Az értékesítés mennyisége a tényleges lakossági kereslet függvényében változhat.

- A központi költségvetés devizában fennálló adósságának kezelése során a lejáratokat meghaladó deviza-kibocsátásra kerül sor. A deviza finanszírozás fő eszköze a nemzetközi tőkepiacokon történő benchmark-méretű, közép- és hosszú futamidejű devizakötvény kibocsátás. A deviza-kibocsátások célja a befektetői bázis szélesítése.

- 2009-ben továbbra is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől, amely 200 milliárd forint külföldi finanszírozási forrás bevonását jelenti majd a Kormány által jóváhagyott fejlesztési, beruházási programok megvalósításához. Elsősorban az Európai Beruházási Banktól (EBB) és az Európa Tanács Fejlesztési Bankjától (CEB) várhatóak hitellehívások. Ezen lehívások egy része devizában, más része - 2007-hez hasonlóan - forintban történhet.

- 2009-ben az állampapír-piaci hozamszint szerény csökkenésével számol a terv, miközben az adósságállomány nominális nagysága nő.

2. A központi költségvetés adósságának 2009. évi alakulása

A központi költségvetés adóssága 2009 végére a hiány és az egyéb finanszírozandó tételek együttes hatására várhatóan 17 497,8 milliárd forintra növekszik. A központi költségvetés adóssága 2009-ben a várható GDP arányában 61,4%-ot ér el, amely a 2008. év végére várható 61%-hoz képest növekedést jelent.

Az adósságállomány összetételét az általános indokolás mellékletei között szereplő, „A központi költségvetés bruttó adósságának alakulása 2007-2009 között” című táblázat tartalmazza.

3. A költségvetés adósságával kapcsolatos folyó kiadások

A költségvetés kamatkiadásainak és bevételeinek alakulása az adósságállomány és az államadósság után fizetendő kamatláb alakulásától függ. Az adósságkezelés a feltételezett kamatpálya alapján 2009-ben stabilizálódó forintpiac és csökkenő infláció mellett - a piaci várakozásokat figyelembe véve - a forint-kamatszínvonal szerény csökkenésével számol.

A költségvetési hiány finanszírozása 2009-ben is tovább növeli az adósságállomány nagyságát, ami mind a pénzforgalmi, mind az eredményszemléletű kamatkiadások emelkedése irányába hat.

2007 és 2008 folyamán jelentős hozamemelkedés következett be az állampapír-piacon, aminek szintén van kamatkiadás növelő hatása. Ez azonban a 2008. évi eredményszemléletű kamatkiadásokban kevéssé érzékelhető, javarészben 2009-ben jelentkezik. A hozamemelkedés hatása pénzforgalomban 2008-ban azonnal megmutatkozik, ennek következtében a GDP-arányos pénzforgalmi kamatkiadások 4,1%-os szintre nőnek, míg az eredményszemléletűek csak 3,8%-ot érnek el. 2009-ben viszont a pénzforgalmi kiadások már nem nőnek GDP arányosan, míg eredményszemléletben romlás várható.

A devizában fennálló adósság pénzforgalmi és eredményszemléletű bruttó kamatkiadása 2008-ról 2009-re összességében növekszik, alapvetően a növekvő állomány miatt. Az új kibocsátások a pénzforgalmi kamatkiadásokat általában nem növelik, míg az eredményszemléletű kamatelszámolásban már megjelennek.

Összességében az eredményszemléletű kamatkiadások 2008-ban várhatóan a GDP 3,8%-át, 2009-ben a 4%-át teszik ki, ami 2009-ben kismértékű romlást jelent.

2009-ben a kamatfizetéssel kapcsolatban 10,5 milliárd forint egyéb kiadás merül fel, amely a 2008. évben várható kifizetésektől kissé elmarad

4. Adósságszolgálattal kapcsolatos bevételek

Az adósságszolgálattal kapcsolatos bevétel a korábban nyújtott hitelek tőke-visszatérüléseit és a költségvetés kamatbevételeit tartalmazza.

A fokozatosan csökkenő tőkebevételek a Magyar Állam által a korábbi években nyújtott hitelek visszafizetését foglalják magukban. 2009-ben az állam tőke-visszatérülései a kormányhitelekből, és a belföldi adósoktól származnak.

A korábbi évek során a mobilizálható, nagyobb összegű, külfölddel szemben fennálló hitelkövetelések rendezésének folyamata lényegében befejeződött. A még mindig fennálló követelések a legkisebb fizetőképességű, illetve -készségű országokkal szemben maradtak fenn. A jelzett folyamatok eredményeként a kormányhitelek visszatérüléséből származó bevétel a korábbi évek átlagához viszonyítva nagyságrendekkel fog csökkeni.

A külföldi államokkal szemben még fennálló devizakövetelések közül csak olyan viszonylatokban kell számolni megtérüléssel, ahol ezt a rendezésre vonatkozó, az utóbbi években megerősített szerződések, megállapodások megfelelő módon alátámasztják. Bár összesen közel 1,6 milliárd forint bevétel várható, ám ebből 1,2 milliárd forint követelés-elengedés kiadásként is megjelenik a költségvetésben, így a várható tényleges bevétel 0,3 milliárd forint.

A legnagyobb adós Oroszország adósságrendezése 2008-ban lezárult, így a bevételek alapvetően három ország, Albánia, Nicaragua és Kambodzsa törlesztésének eredményeként keletkeznek. Itt jelenik meg bevételként az Áht. 14. § (3) bekezdése alapján a már említett követelés-elengedés is, melynek indoklását lásd a megfelelő kiadási jogcímnél.

A belföldi adósoktól származó bevételek (0,3 milliárd forint) folyamatos csökkenése a szerződések lejárta és a felszámolási eljárások következtében 2009-ben is tovább folytatódik.

Az adóssággal kapcsolatos pénzforgalmi kamatbevételek 2009-ben alapvetően a Magyar Nemzeti Banknál elhelyezett betétek után a központi költségvetésbe befolyó kamatokat, továbbá az aukciós felhalmozott kamatokat foglalják magukba. Az állampapírok aukción történő értékesítése során a kibocsátó egy-egy állampapír sorozatot több alkalommal is felkínál értékesítésre (rábocsátásos aukciós technika). Az első kibocsátástól eltelt idő alatt felhalmozódott kamatokat a befektetők a rábocsátások során kifizetik, ami kamatbevételt jelent a költségvetés számára.

A kamatbevételek 2009-ben mintegy 0,5 milliárd forinttal meghaladják a 2008. évi várható összeget. Ezen belül a KESZ után kapott kamatok nagysága 12,7 milliárd forinttal csökken, melyet a csökkenő KESZ állomány és a várhatóan mérséklődő jegybanki alapkamat magyaráz. A piaci államkötvények többszöri kibocsátásakor jelentkező felhalmozott kamatok nagysága ugyanakkor 20 milliárd forinttal növekszik 2008-hoz képest. A mark-to-market műveletekkel kapcsolatos és a diszkont kincstárjegyek utáni kamatbevételek összességében közel hatmilliárd forinttal csökkennek.

5. Nettó kamatkiadások

A kamatkiadások alakulásában több ellentétes hatás is szerepet játszik: a kamatkiadások egyrészt nőnek a folyamatosan növekvő adósságállomány miatt, miközben az állampapírok kamata csak visszafogottan csökken, másrészt a rövid futamidejű kibocsátások arányának növekedése mérséklően hat. A nettó pénzforgalmi kamatkiadások 2008-ban várhatóan a GDP 3,9%-át, 2009-ben a 3,8%-át teszik ki, amely kismértékű csökkenést jelent.

Az eredményszemléletű nettó kamatkiadások a pénzforgalminál nagyobb növekedését a 2008 elejétől bekövetkezett nagymértékű hozamnövekedés eredményezi. Az eredményszemléletű nettó kamatkiadások 2008-ban várhatóan a GDP 3,7%-át, 2009-ben a 4,0%-át teszik ki, amely a pénzforgalmi nettó kamatkiadásoknál megfigyelt tendenciával ellentétben kismértékű romlást jelent.

6. MNB veszteségtérítés

Az MNB 2008. évi vesztesége várhatóan 24-25 milliárd forint lesz, ami meghaladja az eredménytartalék 14,9 milliárd forintos nagyságát. Emiatt a költségvetésnek az MNB-ről szóló 2001. évi LVIII. törvény 65. § (3) szerint a különbözet mértékéig térítési kötelezettsége képződik 2009-ben.

VI. Az állami vagyon kezelése

Az állami vagyonról szóló 2007. évi CVI. törvényben (a továbbiakban: Vtv.) megfogalmazott célok végrehajtása érdekében 2009-ben is újabb lépések történnek az egységes, ugyanakkor rugalmas állami vagyongazdálkodás irányába. A 2009. évi költségvetési törvény ennek érdekében rendelkezik az alábbiakról:

- a központi költségvetés XLIII. Az állami vagyonnal kapcsolatos bevételek és kiadások fejezete (a továbbiakban: vagyon-fejezet) és a fejezetek (intézmények) közötti átcsoportosítási és pénzeszközátadási lehetőségek szabályozásával biztosítható a folyamatban lévő intézményi ingatlan beruházások zökkenőmentes lebonyolítása;

- lehetővé válik a megvalósult értékesítési többlet-bevételek mértékéig a vagyon-fejezet fejezeti tartalékának „visszapótlására”, amely megoldást jelenthet az - éven belüli - intézményi elhelyezési problémákra;

- a vagyon-fejezet tartalék előirányzatának felhasználási szabályai a jelenleginél rugalmasabbak lesznek, a pénzügyminiszter és a Kormány átcsoportosítási hatáskörét célszerűbb az egyedi ügyletek nagyságrendjéhez kötni;

- a hatékony vagyongazdálkodás érdekében a többlet-osztalék az állami tulajdoni részesedések növelésére, az ingatlan értékesítésből származó bevételi többlet pedig ingatlan-beruházásokra és fenntartásra fordítható;

- a Richter Gedeon Nyrt. részvényeire átcserélhető, 630 millió euro össznévértékű kötvény 2009. szeptember 28-án jár le. A kötvénytulajdonosok az átcserélhető kötvény lejáratakor döntenek arról, hogy a kötvényeket részvényre cserélik, vagy az MNV Zrt-nek vissza kell fizetnie a hitelt. A Magyar Államnak is van döntési lehetősége arról, hogy amennyiben a befektetők a kötvények részvényre történő cseréjét igénylik, a kötvény lejárata napján a részvények átadását, vagy a részvény piaci árfolyamának megfelelő pénzbeli megváltást választja. A pénzbeli megváltás esetén a vagyonkezelő szervezet nem tervezi újabb kötvény kibocsátását, de ennek esetleges lehetőséget a normaszöveg fenntartja;

1. Ingatlan-ügyletek

Termőföldek

Az állami tulajdonba került termőföldekkel az Állam célja, hogy versenyképes birtokméretek kialakítása érdekében azokat értékesítse.

Az Állam termőföldekhez alapvetően a földért életjáradék programok keretében jut. Az életjáradék-kiadások hosszútávon lényegesen meghaladják a földterületek forgalmi értékét, miután a programban résztvevők három évnél rövidebb időszak alatt visszakapják felajánlott termőföldjük árát.

Az életjáradék programokkal kis területű és szétszórt elhelyezkedésű ingatlanok kerülnek a Nemzeti Földalapba, ennek korrekciója olyan jellegű földvásárlásokkal valósítható meg, amelyek a már állami tulajdonban lévő ingatlanokkal összefüggő birtoktestet alkothatnak.

A termőföldek értékesítéséig azok hasznosítása haszonbérletbe adás útján történik. A meglévő haszonbérleti szerződések folyamatban lévő felülvizsgálatának és az új feltételeket tartalmazó pályázati rendszer kidolgozásának célja a haszonbérleti díjak piaci árakhoz való közelítése, mert a jelenlegi díjak ettől mintegy 20-30%-kal alacsonyabbak.

Egyéb ingatlanok

Az ingatlanértékesítésből származó bevételeket a központi költségvetési szervek számára feleslegessé vált ingatlanok tervezett eladása alapozza meg.

A költségvetési intézmények ésszerűbb elhelyezését szolgáló ingatlanokról 2009-ben alapvetően beruházásokkal kíván gondoskodni az MNV Zrt.

2009-ben várhatóan befejeződik az ún. Táncsics börtön épületéért cserébe az USA követségének átadandó épület felújítása. 2008. évhez képest növekvő mértékben kíván a vagyonkezelő műemlék-felújításra költeni.

2. Osztalékbevételek

Az utóbbi években jellemző osztalékokhoz képest jelentős nagyságrendű 2009. évi osztalékbevételek döntő része a Magyar Villamos Művek Zrt-től származik.

3. Koncessziós bevételek

Az infrastruktúrával kapcsolatos koncessziós díj túlnyomó része a három mobilszolgáltató által fizetendő éves koncessziós díjakból tevődik össze.

2009-ben várhatóan 3 játékkaszinó üzemel koncessziós szerződés alapján és fizet koncessziós díjat a költségvetés számára.

4. Állami tulajdoni részesedések növekedését eredményező kiadások

A GySEV-ben történő tőkeemelés azért válik szükségessé, mert a társaság részese annak a konzorciumnak, amely a MÁV Cargo Zrt-t megvásárolja.

Ez az előirányzat lehetőséget nyújt a nyereséget elérő Volán társaságok fejlesztését szolgáló tőkeemelésre is.

5. Állami tulajdonú társaságok támogatása

Az állami tulajdonú erdőgazdaságok a közjóléti és természetvédelmi célú feladataikhoz, az erdőket ért természeti károk felszámolásához, továbbá az erdőművelési közhasznú munkaprogram folytatásához kaphatnak 2009-ben is támogatást.

6. A Magyar Államot korábbi értékesítésekhez kapcsolódóan terhelő kiadások

A korábbi privatizációkhoz kötődő állami kötelezettségek közül az állam tulajdonosi felelősségével kapcsolatos környezetvédelmi feladatok finanszírozása a meghatározó.

A Nitrokémia 2000 Rt. felszámolását követően a Nitrokémia Zrt-t terheli a környezetvédelmi kötelezettségek teljesítése és a hatósági kötelezések végrehajtása. A 2009. évi kifizetések alapvetően a növényvédõszer üzemek, a "klóri" mûhelyek és a klórgáztároló térség kármentesítését, valamint a Séd-Nádor mederszennyezés felszámolását szolgálják.

A Mecsek-ÖKO Rt. kapcsán felmerülő kiadások a gyöngyösoroszi és a recski bányák szüneteltetéséből eredő feladatokat finanszírozzák.

7. A vagyongazdálkodás egyéb kiadásai

A központi költségvetési szervek vagyonkezelésében lévő, állami tulajdonú ingatlanok felmérése a Vtv. szerinti bérleti és vagyonkezelési konstrukciók megalapozását szolgálja.

A Vtv. szerint az MNV Zrt. működési költségeit a központi költségvetésből kell finanszírozni.

VII. A kormányzati szektor adóssága és hiánya az európai unió módszertana szerint

Az Európai Unió euroövezetben résztvevő tagállamai az integráció magas fokát, a Gazdasági és Monetáris Uniót és ezzel együtt a közös pénz bevezetését valósították meg, mely jelentős pozitív hatással járt mind gazdasági, mind társadalmi értelemben. Bár a fiskális politika az Európai Unióban nemzeti hatáskörben maradt, az Unió hosszú távú fenntartható fejlődése és a Gazdasági és Monetáris Unió hatékony működése érdekében kialakításra kerültek azok a keretek és eljárási szabályok, amelyek egyértelmű határokat szabnak a decentralizált fiskális politikának az eurozónán belüli és kívüli tagállamokban egyaránt. Ezt hivatott garantálni a Maastrichti Szerződésbe foglalt Túlzott Deficit Eljárás, valamint az ennek szigorítását és operacionalizálását jelentő, 1997-ben elfogadott Stabilitási és Növekedési Egyezmény.

A csatlakozási szerződés aláírásával Magyarország vállalta, hogy amennyiben teljesíti a Maastrichti szerződésben lefektetett konvergencia kritériumokat, bevezeti az Európai Unió közös pénzét, az eurot. Az ehhez vezető út meghatározott időszakra vonatkozó tervét tartalmazza az évente - december l-jéig - kiküldendő Konvergencia Program, a fiskális feltételek megvalósulását a félévente elkészített EDP (EDP = Excessive Deficit Procedure - Túlzott Hiány Eljárás) Notifikációs jelentés. Fenti dokumentumok és adatszolgáltatások a hazaitól eltérő, uniós statisztikai szabványok által meghatározott elszámolási szabályok alapján készülnek és az ott lefektetett fogalmakkal operálnak. Az EDP Notifikációs jelentés a nemzetközi összehasonlításra alkalmas egyenlegmutató értékének alakulását úgy mutatja be, hogy egyidejűleg a nemzeti költségvetési/államháztartási prezentációkban használatos egyenlegmutatótól való eltérésének okait, tételeit is részletezi. Az EDP Notifikációs jelentés a Központi Statisztikai Hivatal, a Magyar Nemzeti Bank és a Pénzügyminisztérium honlapján is hozzáférhető. Az államháztartásról szóló 1992. évi XXXVIII. törvény előírásainak megfelelően ez a fejezet a 2009. évre tervezett adatok alapján ismerteti a módszertani különbözőségeket és a kiemelt mutatók alakulását.

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magába, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem a kormányzati szektorba. A korábbi, statisztikai hatóságok által követett gyakorlat az volt, hogy legalább 3-5 éves tartós tendencia alapján ítélték meg az adott szervezet gazdasági magatartását és így szektorbesorolását. A területet érintő, de még nem hivatalos Eurostat dokumentumok alapján az körvonalazódik, hogy a jövőben egy új szervezetet lehetőleg már megalakulásakor, az üzleti tervek alapján kell besorolni.

A fenti statisztikai ismérvek alapján a 2009. évi költségvetés tervezési időszakára a kormányzati szektorba tartozó, államháztartáson kívüli szervezetek a következők:

- Magyar Nemzeti Vagyonkezelő Zrt. (MNV Zrt.);

- Nemzeti Infrastruktúra Fejlesztő (NIF) Zrt.;

- Állami Autópálya Kezelő (ÁAK) Zrt.;

- MÁV Start Zrt.

- Államadósság Kezelő Központ (ÁKK) Zrt.;

- Magyar Televízió Zrt.;

- Magyar Rádió Zrt.;

- Országos Rádió- és Televízió Testület;

- Duna Televízió Zrt.;

- Magyar Távirati Iroda Zrt.;

- Beruházási, Műszaki Fejlesztési, Sportüzemeltetési és Közbeszerzési Zrt. (BM SK Zrt.)

- Hagyományok Háza Ingatlanfejlesztő Kft.,

- Nemzeti Filharmónia Ingatlanfejlesztő Kft.,

- Duna Múzeum Ingatlanfejlesztő Kft.;

- Magyar Turizmus Zrt., továbbá

a kormányzat által irányított és többségükben finanszírozott non-profit szervezetek (elsősorban a közalapítványok és bizonyos közhasznú társaságok).

A kormányzati szektorba sorolandó nem államháztartási szervezetek körét statisztikai munkabizottság állapítja. A besorolt vállalatok mellett más vállalatok megfigyelésére is sor kerül. Ilyen megfigyelt szervezetek például a közlekedési vállalatok. A MÁV Zrt. és a BKV Zrt. pénzügyi helyzetének alakulását folyamatosan nyomon követik a statisztikai hatóságok. Az áruszállításra 2006-tól létrejött MÁV CARGO Zrt. az éves beszámolója alapján egyértelműen piaci szereplőnek minősül, állami támogatásban nem részesül. A 2007. júliusától megalakult, személyszállításra szakosodott MÁV Start Zrt. esetében - a legújabb Eurostat ajánlásokat figyelembe véve - üzleti terve alapján döntöttek a statisztikai hatóságok besorolásáról, melynek értelmében a MÁV Start Zrt. megalakulásától kezdődően a kormányzati szektorba került. A jegybevételek ugyanis a MÁV Start Zrt. költségeinek finanszírozásában egyre kisebb arányt képviselnek, a költségvetési forrás dominánssá válik. A MÁV Zrt-nél, BKV Zrt-nél és a Volán társaságoknál a piaci jellegű bevételek a nem piaci jellegűeknél nagyobb arányban vesznek részt a költségek finanszírozásában, így azok a statisztikában piaci szereplőnek minősülnek.

A Központi Statisztikai Hivatal a statisztikai adatgyűjtés és a statisztikai besorolási kritériumok vizsgálata alapján gondoskodik a non-profit szervezetek, közhasznú társaságok osztályozásáról. E szervezetek a statisztikában gazdasági működésük és finanszírozásuk jellege alapján vagy a kormányzathoz (pl. a közalapítványok), vagy a háztartásokat segítő non-profit szervezetekhez (pl. magánalapítványok), vagy a vállalkozásokhoz (pl. a gazdasági kamarák, hasonló érdekképviseleti szervek) sorolandók. Működésük jellege alapján a kormányzathoz tartoznak a közhasznú társaságként működő szervezetek közül a közútkezelő társaságok, egyes színházak, egészségügyi, szociális, oktatási intézmények, valamint volt minisztériumi háttérintézmények, kisegítő-szolgáltató intézmények. A kormányzati szektorhoz való tartozás fontos bizonyítéka, ha a kizárólag vagy túlnyomórészt államháztartási forrásból működő közhasznú társaságok a minisztériumoktól, más fejezetektől közbeszerzési eljárás nélkül jutnak az általuk nyújtott szolgáltatások ellenértékéhez, vagyis támogatásban részesülnek.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertant, az ESA’95 nemzeti számla rendszert, egy uniós tanácsi rendelet tartalmazza, amely a tagsággal a magyar jogrend részévé vált.

- Elszámolandó tranzakciók köre:

- Az ESA’95 statisztikai módszertan a nyújtott kölcsönöket és visszatérülésüket, a pénzügyi befektetéseket és kivonásukat (azaz a részvény-műveleteket) figyelmen kívül hagyja.

- Egyes, a pénzforgalomban nem jelentkező, pénzmozgással nem járó műveleteket kiadásként számol el, így pl. a követelések részleges elengedését, az általános számviteli előírásokhoz hasonlóan.

- A gazdasági folyamatokban megkülönbözteti a két fél kölcsönös megállapodásán alapuló tranzakciókat, ezeket lehet csak a maastrichti hiánymutatóban elszámolni, viszont a gazdasági partner nélküli eseményeket (pl. leltártöbblet, katasztrófa-veszteség), és az átértékelődés folyamatait (az ár-, árfolyam-változásokat) nem.

- Számbavétel időpontja:

A pénzforgalmi helyett eredményszemléletű számbavételt kér, azaz a bevételeket és kiadásokat abban az időszakban számolja el, amikor a gazdasági események megtörténnek (az adófizetési kötelezettség keletkezik, a jogosultság létrejön).

- Számbavétel értéke:

A tranzakciókat, az eszközöket és kötelezettségeket piaci áron kell értékelni.

Az ESA’95 szerinti egyenleg a fenti szervezeti körre való kiterjesztést követően és a megfelelő korrekciót alkalmazva áll elő a hazai elszámolások szerinti államháztartási egyenlegből. A másik fiskális konvergencia mutató, ún. maastrichti adósság mutató a kormányzati szektor konszolidált bruttó adóssága névértéken, melyet az ÁKK által kimutatott központi költségvetés bruttó adósságából kiindulva, azt korrigálva, valamint a kormányzati szektorba tartozó többi alrendszer, illetve szervezet adósságát hozzáadva kaphatunk meg. A központi költségvetés ÁKK által kimutatott adósságát amiatt kell korrigálni, mert a maastrichti adósságot nem piaci értéken, hanem névértéken kell elszámolni, ebből következően a csak piaci értékkel bíró derivatívák nem részei az adósságnak, míg a névértéktől eltérő áron történt adósság-kibocsátások (diszkont kincstárjegyek) állományi adatait a névértékre való átszámítással korrigálni kell.

Végül itt érdemes felhívni a figyelmet egy apró, de mégis sokszor félreértésre okot adó módszertani eltérésre: a Túlzott Hiány Eljárás (EDP) keretében és céljára számolt mutatók eltérésére az ESA’95 szerinti adatoktól. A különbség abból adódik, hogy az EDP kamatkiadások módszertani kategóriája kamatként (tulajdonosi jövedelemként) veszi figyelembe a pénzügyi derivatívák (swapok, forward ügyletek) kamatát, eltérően az ESA nemzetiszámla-rendszer kamatfogalmától, amely ezt a tételt nem tartalmazza. Emiatt és ennek összegével tér el tehát az ESA’95 és EDP szerinti kamatkiadások és kiadások összege, valamint az elsődleges és teljes kormányzati szektor egyenleg, melynek nagyságrendje az elmúlt években a GDP 0-0,1%-a volt.

2. A kiemelt mutatószámok

Európai Uniós tagságunkkal vállaltuk az euro bevezetését, melynek fiskális kritériumaként a hiányt 3% alá, az adósságot pedig 60% alá kell csökkenti, középtávon pedig a Stabilitási és Növekedési Egyezmény alapján meghatározott 0,5%-os deficitcélt kell teljesítenünk a GDP arányában.

Az Európai Unió jogrendje szerint a tagországoknak a Túlzott Hiány Eljárás (EDP) keretében évente két alkalommal - 2006-tól kezdődően április és október elsejéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A határidők megegyeznek a kormányzati szektor negyedéves nemzeti számlájának közlési határidejével, így a nemzeti statisztikai hivatalok átvehették a pénzügyminisztériumoktól az első adatközlés feladatát. Ennek megfelelő változás következett be hazánkban is, 2006 tavaszától már a Központi Statisztikai Hivatal állítja össze a Notifikációs jelentést valamennyi tényidőszakra a nem-pénzügyi számlák tekintetében, a Magyar Nemzeti Bank a pénzügyi számlák körében, míg a Pénzügyminisztérium az adott évi várható értékét mind az EDP egyenlegnek, mind a maastrichti adósságnak.

2005. augusztusától 2007. márciusáig átmenetileg módosult Magyarország adatközlési rendszere, miután az Európai Unió méltányolta a nyugdíjreformok költségvetésre gyakorolt hatásának figyelembe vétele mellett felsorakoztatott érveket. Az ilyen típusú egyenlegromlás ugyanis alapvetően más jellemzőkkel bír, mint más szokásos bevételi vagy kiadási komponens: nem egy lazuló költségvetési fegyelem eredménye, ellenkezőleg a hosszú távon fenntartható fiskális politika érdekében tett intézkedés. Ez - a statisztika alapelveivel összhangban - úgy került megvalósításra, hogy a magánnyugdíj-pénztárak, mint szervezetek átmenetileg a kormányzati szektorban kerültek elszámolásra, a kedvezményt alkalmazó országoknak (Svédország, Lengyelország, Szlovákia, Dánia és Magyarország) az EU felé valamennyi éves és évközi statisztikai adatszolgáltatásában így kellett eljárnia. Emiatt az elemzésre használatos mutatókészlet átmenetileg megkettőződött. Az Eurostat által kiadott engedély a 2006. októberben esedékes Notifikációt jelölte meg utolsó alkalomként e kedvezmény igénybevételére, a 2007. márciusi Notifikációban a teljes adatközlési időszakra (2003-2007 évekre vonatkozóan) vonatkozóan vissza kellett térni az eredeti statisztikai módszertanra. Ugyanakkor a Túlzott Deficit Eljárás megszüntetése szempontjából a nyugdíjreform költségeit lineárisan degresszív alapon a 2005-2010-es időszakban figyelembe lehet venni (100%, 80%, 60%, 40%, 20%-os mértékben, majd 2010-től már egyáltalán nem).

A jelenleg érvényes módszertannak (magánnyugdíj-pénztárak a pénzügyi vállalkozások szektorának részei) megfelelő kiemelt EDP mutatók a költségvetési törvényhez kapcsolódóan a következők:

 

 

 A kormányzati szektor kiemelt mutatóinak alakulása ESA’ 95 szerint (GDP százalékában)

 2009. év (terv)

 Államháztartás pénzforgalmi egyenlege

 - 3,1

 Kormányzati szektor ESA egyenlege

 - 2,9

 - elsődleges egyenleg

 1,4

 - kamatkiadás

 - 4,3

 Alrendszerenkénti bontásban:

 

 - központi költségvetés ESA egyenlege

 - 2,5

 - TB alapok ESA egyenlege

 0,1

 - elkülönített alapok ESA egyenlege

 0,1

 - helyi önkormányzatok ESA egyenlege

 - 0,5

 - államháztartáson kívüli, kormányzati szektorba sorolt szervezetek egyenlege

 - 0,1

 Kormányzati szektor adóssága

 65,8

 GDP

 28 490

Az Európai Központi Bank és az Európai Unió Bizottsága kétévente készíti el az ún. Konvergencia jelentését, melyben vizsgálja, hogy az euro bevezetése előtt álló tagállamok mennyiben teljesítik a maastrichti kritériumokat. Hazánkról 2008. májusában készült a legutóbbi Konvergencia jelentés, melyben a Bizottság megállapította, hogy nem teljesítjük egyik kritériumot sem:

- árstabilitás: a referencia időszakban (2008. márciusát megelőző 1 évben) az átlagos infláció mértéke hazánkban 7,5% volt, mely jelentősen meghaladta a 3,2%-os referencia értéket,

- költségvetési fegyelem: Magyarország jelenleg Túlzott Deficit Eljárás alatt áll, azaz nem teljesíti a költségvetési hiányra vonatkozó 3%-os és az államadósságra vonatkozó 60%-os konvergencia kritériumokat a GDP arányában. A vizsgálati időszakban a költségvetési hiány 5,5%, az államadósság 66% volt,

- árfolyam: Magyarország még nem lépett be az ERM2 rendszerbe, így nem teljesíti ezt a kritériumot,

- kamatláb: a hosszú távú kamatok átlaga Magyarországon a referencia időszakban 6,9% volt, mely meghaladta az adott időszakra vonatkozó 6,5%-os kritériumértéket.

2.1. Az adósságmutató módszertana és alakulása

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó bruttó adósságáról ad számot.

A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát névértéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatok tárcájában lévő állami értékpapírokat) kiszűri. A Túlzott Hiány Eljárás referenciaértékeként választott adósság egy bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a Magyar Állam Világbankkal szemben fennálló tartozása nem csökkenthető a nem kormányzati szerveknek továbbkölcsönzött hányaddal, külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel). A névértéken számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az Államadósság Kezelő Központ Zrt. (ÁKK) által nyilvántartott értékpapír-adósságot növeli.

Az ÁKK által kimutatott államadósságon (központi költségvetés bruttó adósságán) felüli, maastrichti adósságállományba beszámító jelentősebb tételek a következők:

Az MNV Zrt. speciális kötvényes privatizációs technikát alkalmazott a Richter Rt-ben fennálló 25%-os részesedésének eladására. 2004. szeptemberében ötéves lejáratú kötvény aukciós kibocsátására került sor, amely lejáratkor, 2009-ben lesz átcserélhető részvényekre. A kötvénykibocsátás - névértéken számítva mintegy 157 milliárd forint - miatt fennálló tartozás lejáratáig, illetve átváltásáig az államadósság részét képezi.

Az autópálya-építés finanszírozása érdekében a NIF Zrt. hiteleket vett fel, felhalmozódott adósságának állományát a központi költségvetés több lépésben vállalta át. Ez az adósságátvállalás sem a kormányzati egyenleg, sem a kormányzati adósság szempontjából nem jelentett többletet, mert a társaság statisztikai szempontból a kormányzathoz tartozik, így a költségvetés és a társaság közötti tranzakciók elszámolása körön belül történt, mindössze az adósság kötelezettje változott. 2006-ban 415,9 milliárd forint adósság átvállalására került sor, beleértve az Állami Autópálya Kezelő (ÁAK) Zrt-től NA Zrt-hez került 105 milliárd forintnyi adósságot. 2007-ben a maradék, mintegy 28 milliárd forintnyi adósság is átvállalásra került, így a társaság év végi adósságállománya zérus lett és az is marad 2008-2009-ben.

A matricabevételek 2006-tól az Útpénztárat illetik meg, az ÁAK Zrt. sem az általa üzemeltetett autópályák, sem azok használata arányában nem tarthat vissza az általa ügynökként beszedett matricabevételekből, ezáltal az úthasználóktól származó piaci jellegű bevételei megszűntek, kormányzati körön kívül tartása kérdésessé vált. 2006 nyarán született döntés az ÁAK Zrt. - és ezzel a teljes autópálya építés - körön belül történő elszámolásáról. Ennek következtében mind az ESA hiány, mind az államadósság jelentősen módosult. 2006. végén a befejezetlen autópálya szakaszok és a kapcsolódó hitelek az ÁAK Zrt-től az NIF (NA) Zrt-hez kerültek, a befejezett szakaszokhoz kapcsolódó hitelek átvállalására 2007-ben került sor. Ennek megfelelően 2006 végén a társaság adósságállománya 33,9 milliárd forint volt, 2007 végén nulla lett és ezen a szinten is marad várhatóan mind 2008-ban, mind 2009-ben.

A kormányzati szektor adósságába beletartoznak a helyi önkormányzatok hitelviszonyon alapuló tartozásai, valamint a központi költségvetés által biztosított megelőlegezések (utóbbiak azonban konszolidálásra kerülnek kormányzati szinten), míg az önkormányzatoknál eszközként felhalmozott állampapírok állománya csökkenti a kormányzati szektor egészének adósságát. 2009-ben az önkormányzatok állampapír-állományukkal csökkentett adóssága várhatóan 872 milliárd forinttal növeli a maastrichti adósságot."

Korábban a társadalombiztosítás pénzügyi alapjainak a Kincstári Egységes Számláról nyújtott likviditási hitel év végi állománya, valamint az év végi megelőlegezések is az alrendszer adósságaként lettek kimutatva az uniós statisztikában, a kormányzati szinten konszolidált adósságot azonban nem érintették.

A MÁV Start Zrt. 2009. évi költségvetési tervezéshez készített üzleti terve alapján a statisztikai hatóságok a vállalatot megalakulásától, azaz 2007. júliusától a kormányzati szektorba sorolták. Ennek következtében adósságállománya növeli a maastrichti adósságot, mely 2007-ben zérus volt, 2008-ban várhatóan 8,9 milliárd forint lesz, míg 2009. végére 18,2 milliárd forintra emelkedik.

2.2. A hiánymutató módszertana és alakulása

A maastrichti hiánymutató és az államháztartási törvényben (Áht.) meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik, de más jellegű tételek is befolyásolják azt.

Ezek közül a 2009. évi elszámolásokat is befolyásoló jelentősebb tételek a következők:

a) A Gripen-szerződés keretében 14 repülőgép NATO-kompatibilissé tétele történik meg és ezzel párhuzamosan kiépülnek a földi irányítási és más kiszolgáló rendszerek. A magyar fél oktatási-képzési szolgáltatásokat is igénybe vesz, a gépek tulajdonjoga azonban a svéd partnernél marad. A rendelkezésre állás időpontjától kezdődően 10 éves bérleti periódus indul, mely időszak a szakértők szerint mintegy harmada a repülőgépek felújítás után kalkulálható hasznos élettartamának. A magyar fél rendelkezik vételi opcióval, a vásárlásról az Országgyűlés jogosult dönteni. Ezen ismérvek alapján az ügylet szolgáltatás-vásárlással kombinált bérletnek tűnhet, de az Eurostat munkadöntést hozott valamennyi hosszú lejáratú szerződéses konstrukcióban megvalósuló katonai eszköz beszerzésére/bérletére. A döntés értelmében minden esetben vásárlásként kell elszámolni az ilyen ügyeleteket, mégpedig abban az időpontban, amikor az eszközöket a kormányzat birtokba veszi. Ez azt jelenti, hogy a teljes bérleti időszakban a folyó (képzési, fenntartási, rendszerirányítási stb.) költségek folyamatosan, míg egy-egy nagyobb összegű kormányzati kiadás a gépek statisztikai „beszerzéseként” 2006-2007-ben jelentkezett. A repülőgépek beérkezése előtti időszakban ténylegesen kifizetett lízingdíjakból a repülőgépekre jutó rész előlegfizetésnek tekintendő. A beérkezés éveiben a statisztikai „vételár” és az előleg különbözeteként hitelfelvételt is könyvelni kell (a pénzügyi lízing mintájára), majd a beérkezést követő időszakban a lízingdíj meghatározott része a statisztikai hitelfelvétel törlesztésére fordítandó.

A Gripen bérlet statisztikai elszámolása 2008-tól kezdődően - a korábbi évekkel ellentétben - kedvező hatással van az ESA’95 szerinti egyenlegre, miután a gépek 2006-2007. évi beérkezését követően, 2008-tól az üzemeltetésre, karbantartásra, és pénzügyi költségekre eredményszemléletben kalkulált összeg alacsonyabb a költségvetésből ténylegesen fizetett lízingdíjnál. 2008-ban ez 8,6 milliárd forint egyenlegjavulást eredményez, 2009-re 9,5 milliárd forint egyenlegjavulást tervezünk. A gépbeszerzés miatt elszámolt, 2007. végi mintegy 120 milliárd forintot kitevő államadósság 2008-ban várhatóan 10 milliárd forinttal, míg 2009-ben további 9 milliárd forinttal csökken.

b) 2004. év végén megtörtént a harmadik generációs mobil távközlési frekvencia (UMTS licence) 15 évre szóló értékesítése. Az Európai Unió statisztikai rendszere ezt a jogosultságot egyszeri vagyonértékesítésnek tekinti, amennyiben a jogosultság öt évet meghaladó időszakra vonatkozik. A jogosultság 2004. évi értékesítésével így nemcsak a 2004-ben tényleges befolyt összegek (17.2 milliárd forint), hanem a további évek részletfizetései is (36,1 milliárd forint) a 2004. évi ESA-egyenleget javították. Ennek következményeként 2005-től kezdődően a központi költségvetésbe befolyó bevételek már nem számolhatóak el ESA-bevételként. (2007-ben ez az összeg 3 milliárd forint volt.) Azok a részletfizetések, amelyek a befizető bevételi forgalmának, jövedelmének alakulásához kapcsolódnak és az előre meghatározott minimumösszeget meghaladják, az adott év ESA-egyenlegét javítják.

Fenti elvekkel összhangban történt a 2008. végén lejáró GSM (második generációs) szerződés megújításának statisztikai elszámolása. Az eredeti szerződés 15 évre szólt, melyben szerepelt egy olyan lehetőség, hogy a szerződést lejártakor az eredeti szerződéses időszak hosszának felére meg lehet hosszabbítani. Ezzel a lehetőséggel élve állapodtak meg a szerződéses felek a szerződés 7,5 évvel történő meghosszabbításában. Miután a jogosultság ebben az esetben is 5 évnél hosszabb időszakra vonatkozik, viszont itt egyösszegű kifizetés történt, az ellenértéket egyösszegben kell elszámolni a jogosultság keletkezésekor. Mivel a szerződést 2007 végén kötötték, az ellenérték is ekkor folyt be, ugyanakkor a szerződés alapján a jogosultság csak 2008 novemberétől él, a 2007-ben pénzforgalomban befolyt 20 milliárd forintot előlegnek és nem ESA-bevételnek kell tekinteni, az ESA-bevétellé 2008. novemberében válik. Az éves frekvencia használati díjat ugyanakkor mind pénzforgalomban, mind az ESA’95 szerint az adott évben számoljuk el a szerződéses időszak egészében.

c) A volt egyházi ingatlanok tulajdoni rendezése és a kapcsolódó pénzügyi kártalanítás felgyorsításával összefüggésben a Magyar Katolikus Egyház, a Magyarországi Zsidó Hitközösség Szövetsége és a Budai Szerb Ortodox Egyházmegye rendezésre váró ingatlanainak végleges jegyzéke elfogadásra került a 1013/2006. (II. 8.) Korm. határozatban illetve a 1040/2006. (IV. 10.) Korm. határozatban. A kormányhatározatokban meghatározott kompenzációt a fent említett egyházak, mint állammal szembeni jövőbeni követelést bankoknál faktorálhatják, majd az ebből származó összeget a kormányhatározat tartalmának megfelelő célra használhatják. A mintegy 30 milliárd forint összegű teljes kompenzációból 17,8 milliárd forintnyit faktoráltak 2006-ban, 0,964 milliárd forintnyit 2007-ben az egyházak, melyet pénzforgalomban nem, azonban a maastrichti hiányban és adósságban el kellett számolni a központi kormányzat hiányaként, illetve adósságaként. A pénzforgalmi elszámolásokban a fenti összeg a kormányhatározat szerinti (2007-2011 közötti) ütemezésben, a kártalanítási összegek tényleges kifizetésével jelenik meg. A faktorálással előrehozott részt azonban ekkor már nem kell elszámolni az ESA’95 szerinti számokban, az tehermentesíti az adott időszak ESA kiadásait.

d) Az Eurostat módszertani határozatot adott ki 2005. februárjában az EU-források elszámolásáról, miután igen eltérő gyakorlatot tárt fel a tagországoknál. A módszertani döntés elvi lényege, hogy az uniós források nem befolyásolhatják a kormányzat egyenlegét, ugyanakkor a kormányzat bevételei és kiadásai között csak a kormányzati egységek, mint végső kedvezményezettek által felhasznált források vehetők számításba. A kormányzati szektoron kívüli felhasználás pénzügyi műveletnek, nem ESA-kiadásnak és -bevételnek tekintendő, ezen tételeket a központi költségvetésben elszámolt bevételekből és kiadásokból azonos összeggel kell kivonni. Az Eurostat továbbá - szokásos kétévenkénti látogatása során - javasolta hazánknak azt a publikált anyagukban még meg nem jelent módszert, hogy az egyedi uniós jóváhagyást igénylő ún. nagyprojektek esetében, a döntést megelőzően szakértői becsléssel határozzuk meg és számoljuk el bevételként az adott évi kiadásokból későbbiekben nagy valószínűséggel EU forrásból megtérülő részt, ezzel biztosítva az eredményszemléletű számbavételt és minimalizálva a későbbi statisztikai felülvizsgálatok nagyságát.

h) Veszteséges állami vállalatok tőkeemelés formájában végrehajtott veszteségrendezését az uniós statisztikai szabályok akkor is ESA-kiadásként elszámolandó tőketranszfernek tekintik, ha a juttatás jogi és számviteli értelemben is a társaság tőkéjének rendezéséhez kapcsolódik. Ennek az elvnek az alkalmazása történik pl. a MÁV Zrt. és a Volán társaságok tőkeemelésével kapcsolatban. A folyamatban levő új ESA szabályok a fenti kritériumnál még szigorúbbak, az adott vállalatnak nem elegendő pozitív egyenleggel zárnia az évet, hanem olyan mértékű nyereséget kell termelnie, mellyel biztosítja a szokásos piaci hozamot.

i) Az államigazgatásban dolgozók 2009. év után járó 13. havi bérének kifizetésére várhatóan 2009. decemberében kerül sor, emiatt az előző évekkel ellentétben ennél a tételnél nincs szükség eredményszemléletesítésre a korrekt statisztikai elszámolás érdekében.

j) A MÁV Start Zrt. 2009. évi költségvetési tervezéshez készített üzleti terve alapján a statisztikai hatóságok a vállalatot megalakulásától, azaz 2007. júliusától a kormányzati szektorba sorolták. Ennek következtében egyenlege beleszámít a kormányzati szektor ESA’95 szerinti egyenlegébe.

-----STARTING---POINT---RESZLETES---

Részletes indokolás

Első rész

A Magyar Köztársaság 2009. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1. §-hoz

A 2009. évi költségvetés főösszegei.

A 2. §-hoz

Az 1. számú melléklet a főösszegeket, a hiányt, valamint a kiadások és a bevételek fejezetek, címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti bontását, a 2. számú melléklet a központi költségvetés mérlegét mutatja be.

A 3. §-hoz

Az országgyűlés ebben a §-ban felhatalmazza a pénzügyminisztert, hogy a törvényben jóváhagyott hiányt finanszírozza, a likviditást biztosítsa, az államadósságot és a követeléseket kezelje. e felhatalmazás tág értelemben biztosít keretet államadósság-kezelési műveletekre. a költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben befolyásolni fogja az állampapír-piac aktuális helyzete is. az adott évi részletes műveletekről ezen felhatalmazás alapján majd a költségvetési év lezárása után, a zárszámadás keretében számol be a pénzügyminiszter.

Második fejezet

A központi költségvetés egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés egyes tartalék előirányzatai

A 4. §-hoz

E § szabályozza annak az összegnek a felhasználását, amely céltartalékként a központi költségvetési szerveknél foglalkoztatottak létszámcsökkenésével, az EU intézményeiben nemzeti szakértőként alkalmazottak számára külön jogszabályban meghatározott kifizetések, továbbá a Prémium Évek Programban résztvevők költségeire és diplomás pályakezdők közigazgatási munkatapasztalat szerzésének, a fekvőbeteg szakellátás létszámcsökkentésének részbeni vagy teljes finanszírozására szolgál. A támogatás-igénylés feltételeit a Kormány rendeletben állapítja meg.

A létszámcsökkenéssel összefüggő egyszeri kiadások finanszírozására akkor kerülhet sor, ha az szervezetek, szervezeti egységek átalakításával, megszüntetésével, a feladatok jelentős arányú csökkentésével jár, és kiadás-, támogatás megtakarítást eredményez.

A céltartalék terhére támogathatók a 2008. évben elrendelt szervezeti intézkedéssel, továbbá az egészségügyi struktúraváltással összefüggő személyi kifizetések is, ha a költségvetési szerv költségvetésében számítottal szemben többletköltség jelentkezik. Az elrendelt szervezeti intézkedések, a szervezet-átalakítás megoldási módja, időpontja a végrehajtás folyamatában módosult, illetve módosulhat. Ennek függvényében kerülhet sor a céltartalék igénybevételére a Kormány döntése alapján.

A jogszerű előirányzat felhasználás érdekében biztosítani kell az igényeket elbíráló és ellenőrző szervek részére az elbocsátott dolgozók személyes adatainak a megismerését is.

A céltartalék terhére kell biztosítani, illetve a javára elszámolni a 2008. év után járó 13. havi illetmény elszámolásából adódó különbözetet.

A céltartalék biztosítja a költségvetési szervek személyi juttatásai évközi növelésének fedezetét, ha az külön jogszabályi rendelkezés alapján szükségessé válik.

Az 5. §-hoz

Visszatérő elemként jelenik meg a törvényben a költségvetés tartalék előirányzatai között a Központi teljesítményösztönzési és -értékelési keret előirányzat, mely kiegészíti az e célra rendelkezésre álló forrásokat.

A kifizetés formái: a teljesítményértékelésen alapuló jutalom és az összkormányzati projektprémium. Az érintett szervezetek körét, a kifizetés feltételeit és eljárásrendjét kormányrendeletek rögzítik.

Az állam vagyonával kapcsolatos rendelkezések

A 6. §-hoz

Az MNV Zrt. forrásbevonásának és kötelezettségvállalásának - főszabályként - teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonás biztosítására. Az MNV Zrt. az ESA’95 statisztikai módszertan szerinti kormányzati szektor részét képezi, így forrásbevonása a maastrichti adósságot növelné. Emiatt kivételként csak vagyongazdálkodási szempontból indokolt kötvénykibocsátást hajthat végre a vagyonkezelő szervezet, amennyiben az állami vagyonért és a költségvetés finanszírozásáért felelős pénzügyminiszter ezt jóváhagyja.

Az Áht.-ban rögzített költségvetési elszámolási szabályok szerint az MNV Zrt. által nyújtott tulajdonosi kölcsönök nem minősülnek költségvetési kiadásnak, így kiadási előirányzatok útján nincsenek korlátozva. Célszerű azonban a vagyonkezelés számára kellően rugalmas korlátot meghatározni. A törvény kimondja, hogy - főszabályként - csak a vagyontörvény hatálya alá tartozó társaságok számára nyújthat kölcsönt és csak a pénzügyminiszter engedélyével. E kölcsönök átütemezéséhez, elengedéséhez ugyancsak miniszteri engedély szükséges. Tekintve, hogy - a Kormányon belül - e tekintetben a szakmai és költségvetési kontrollt a pénzügyminiszter gyakorolja, a törvény 2009-től miniszteri hatáskörbe utalja e kölcsönök jóváhagyását.

A vagyontörvény a költségvetési törvény szabályozási körébe utalja bizonyos limitek évenkénti megállapítását. A limitek - egy kivétellel - megegyeznek a 2008. évi összegekkel. A vagyontörvény szerint a költségvetési törvényben kell meghatározni az önkormányzatoknak és többcélú kistérségi társulásoknak térítésmentesen átadható állami tulajdon éves keretösszegét. Az ésszerű vagyongazdálkodásra törekvés jegyében a törvény a 2009. évi keretösszeget jelentősen (a 2008. évi 15 milliárd forintról 5 milliárd forintra) csökkenti.

A 7. §-hoz

A vagyon-fejezet tartalék előirányzatának felhasználási szabályait a 2008. évi tapasztalatok alapján a jelenleginél rugalmasabban határozza meg a törvény. A pénzügyminiszter és a Kormány átcsoportosítási hatáskörét az egyedi ügyletek nagyságrendje alapozza meg. A kisebb (1 milliárd forint alatti) ügyletek esetében hatékonyabb megoldás a pénzügyminiszteri engedély, a nagyobb ügyletek miatti átcsoportosítás csak a Kormány engedélyével történhet.

A törvény lehetővé teszi, hogy a megvalósult értékesítési többlet-bevételek mértékéig a pénzügyminiszter „visszapótolja” a vagyon-fejezet fejezeti tartalékát, amely megoldást jelenthet az - éven belüli - intézményi elhelyezési problémákra (a fejezeti tartalék felhasználásával megvásárolható az új ingatlan, amelynek végső „fedezete” a régi ingatlan későbbi értékesítéséből származhat).

Az állami vagyonnal való hatékony gazdálkodás érdekében a törvény lehetőséget ad a tervezettet meghaladó vagyon-bevételek egyes csoportjainak vagyongazdálkodási célokra történő felhasználására. Így a többlet-osztalék az állami tulajdonú társaságokban történő befektetésekre vagy új részesedések megszerzésére, az ingatlan értékesítésből származó bevételi többlet pedig ingatlan-beruházásokra és fenntartásra fordítható.

A törvény a felhalmozási és hasznosítási kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra maximum 1 milliárd forint összeghatárig.

A törvény a rugalmasabb vagyongazdálkodás érdekében feladatátadás esetén lehetővé teszi a fejezetek és a vagyon-fejezet közötti kiadási előirányzat átcsoportosítást, illetve a tárcáknál megtervezett ingatlanberuházások megvalósítása érdekében a pénzeszközátadást.

A 8. §-hoz

A költségvetési törvény 1. számú mellékletének XLIII. Az állami vagyonnal kapcsolatos bevételek és kiadások fejezete tartalmazza az MNV Zrt. tulajdoni joggyakorlása alatt álló társaságoktól elvonni tervezett osztalékokat. Előfordulhat azonban, hogy a jelenlegi ismeretek szerintinél több, vagy nem az MNV Zrt.-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék közvetlen költségvetési bevétel.

A 9. §-hoz

A törvény az Áht. által a költségvetési törvény szabályozási körébe utalt kis összegű értékhatárokat határozza meg.

A 10. §-hoz

A költségvetési folyamatok fenntarthatósága és átláthatósága érdekében a törvény az érintett miniszterek, illetve 5 milliárd forintot meghaladó összegű forrásbevonás felett a Kormány engedélyéhez köti az ESA’95 statisztikai módszertan szerinti kormányzati szektor részét képező két gazdasági társaság eladósodását.

A Nemzeti Infrastruktúra Fejlesztő Zrt.-nek a törvény 85. § (1) bekezdése alapján a Kincstár átmeneti likviditási hitelt nyújthat az európai uniós és ahhoz kapcsolódó központi költségvetési forrás felhasználásával összefüggő általános forgalmi adó finanszírozására. A törvény az európai uniós források segítségével megvalósuló beruházások zavartalan lebonyolítása érdekében ezt, a kifejezetten az általános forgalmi adó fizetéssel összefüggő átmeneti hitelt kiveszi az adósságkorlát alól.

A központi költségvetési szervekkel és a fejezeti kezelésű előirányzatokkal kapcsolatos rendelkezések

A 11. §-hoz

Ez a rendelkezés - konkrét összegben meghatározott - központi elvonást ír elő a kizárólag saját bevételből gazdálkodó intézmények részére.

A 12. §-hoz

A törvény meghatározza - jogszabályi kötelezettségek alapján - a felsőfokú oktatásban részt vevő hallgatók után járó normatív támogatásokat, a Széchenyi István Ösztöndíj, a Békésy György Posztdoktori Ösztöndíj és a Bolyai János Kutatási Ösztöndíj összegét, a garantált egyetemi tanári illetmény összegét. Rögzíti továbbá azokat a normatívákat, amelyeket az OKM biztosít a nemzetvédelmi és katonai képzési területhez nem tartozó szakokon az államilag támogatott képzésben részt vevő tanulók után a katonai és a rendvédelmi felsőoktatási intézmények részére.

A 13. §-hoz

E § a felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás alapján történik a támogatás meghatározása. Eljárási kérdések is szabályozásra kerülnek.

A 14. §-hoz

Az (1) és (2) bekezdés a költségvetés központosított bevételekkel kapcsolatos szabályokról rendelkezik. A fejezet felügyeletét ellátó szerv vezetőjének feladata a bevételek beszedéséről történő gondoskodás.

A (3) bekezdés a sporttörvénnyel teremti meg az összhangot.

A sporttörvény szerint a sorsolásos szerencsejátékok játékadójának 12%-át, a bukmékeri rendszerű fogadások játékadójának 50%-át, valamint a sportfogadás (TOTÓ) játékadóját - külön jogszabályban foglaltak szerint - a sport támogatására kell fordítani, és a sportpolitikáért felelős miniszter által vezetett minisztérium költségvetési fejezetében kell megtervezni. E bekezdés tartalmazza, hogy a „sporttal kapcsolatos állami feladatok” cím támogatása tartalmazza ezen játékadó bevételek összegét.

Harmadik fejezet

A központi költségvetés és az államháztartás többi alrendszerének kapcsolata

A) A helyi önkormányzatok és a központi költségvetés kapcsolatrendszere

A helyi önkormányzatok központi költségvetési kapcsolatokból származó forrásai

A 15-16. §-hoz

A törvény ezen szakaszai szabályozzák - a kapcsolódó mellékletekkel együtt - a helyi önkormányzatokat, települési és területi kisebbségi önkormányzatokat, valamint a többcélú kistérségi társulásokat megillető normatív hozzájárulásokat és a felhasználási kötöttséggel járó normatív állami támogatásokat.

A törvény 15. §-a alapján a 3. számú melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatokhoz kapcsolódnak:

- település-működtetési feladatok,

- közoktatási, közművelődési és közgyűjteményi, valamint sport feladatok,

- esélykiegyenlítést szolgáló feladatok,

- a szociális és gyermekjóléti alapszolgáltatások, a szociális intézményi ellátások, gyermekvédelmi szakellátási feladatok.

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok, illetve egyes szociális feladatok ellátásához, továbbá a hivatásos tűzoltóságok és a többcélú kistérségi társulások támogatásához.

A feladatmutatóhoz kötődő normatív hozzájárulásokat és bizonyos, a 8. számú mellékletben szereplő normatív támogatásokat részletesen, önkormányzatonként, többcélú kistérségi társulásonként és jogcímenként az adatszolgáltatásukban szereplő feladatmutatók és mutatószámok alapján a pénzügyminiszter és a önkormányzati miniszter együttes rendeletben teszi közzé a költségvetési törvény hatálybalépését követően, az Áht. rendelkezéseivel összhangban. Ez szükséges a helyi önkormányzatoknak, többcélú kistérségi társulásoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információszolgáltatási kötelezettségük határidőben történő teljesítéséhez. A törvény 16. §-a további felhasználási kötöttséggel járó állami támogatásokat állapít meg. A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatások túlnyomó része a színházépület működtetéséhez kapcsolódik, emellett pályázati rendszerben részesülhetnek támogatásban az egyéb színházi intézmények.

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) szabályai szerint beruházási támogatást vehetnek igénybe a helyi önkormányzatok. Ez a forrása a korábban induló beruházások támogatásának és a 2009. évben céltámogatással induló - egészségügyi gép-műszer beszerzést megvalósító - beruházásoknak.

A helyi önkormányzatok fejlesztési valamint vis maior feladataira biztosított előirányzat decentralizált működés 2009-ban is fennmarad két önálló címet alkotva. Az előirányzat régiónkénti kereteit a törvény 16. számú melléklete tartalmazza.

A leghátrányosabb kistérségek felzárkóztatását a regionális fejlesztési tanácsokhoz decentralizált források biztosítják. Az előirányzat régiónkénti kereteit a törvény 16. számú melléklete tartalmazza.

A budapesti 4-es - Budapest Kelenföldi pályaudvar-Bosnyák tér közötti - metróvonal megépítésének állami támogatásáról szóló 2005. évi LXVII. törvény szerinti építési feladatokra külön jogcímet állapít meg a törvény.

A törvény e §-a szabályozza, hogy a helyi önkormányzatok és a többcélú kistérségi társulások normatív hozzájárulásokról és támogatásokról való lemondásának következtében felszabaduló összeg mely előirányzatokat és milyen sorrendben növeli. Ez biztosítja, hogy a helyi önkormányzatokat és a többcélú kistérségi társulásokat megillető támogatások továbbra is a helyi önkormányzati körben, a legindokoltabb területeken kerüljenek felhasználásra.

Itt kerülnek meghatározásra a közoktatási feladatokat ellátó, központi költségvetési szervként működő felsőoktatási intézmények, valamint a humánszolgáltatásokat ellátó nem állami intézmények fenntartói és a helyi önkormányzatok közötti feladatátadással, -átvétellel összefüggő előirányzat-módosítási szabályok.

A 17. §-hoz

E szakasz alapján a törvény 6. számú mellékletében foglalt szabályok szerint kiegészítő támogatásra jogosultak - a helyi önkormányzatokról szóló 1990. évi LXV. törvény. 87. §-ának (1) bekezdésével összhangban - az önhibájukon kívül hátrányos helyzetben lévő települési önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható.

A 18. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3., 4. és a 8. számú mellékletekből.

A 19. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

A törvény szerint a személyi jövedelemadóból a helyi önkormányzatokat - a korábbiakkal azonos arányú - 40%-os részesedés illeti meg. A megosztás részletes szabályait a törvény 4. számú melléklete tartalmazza. E szerint a településre kimutatott személyi jövedelemadó 8%-a illeti meg közvetlenül a települési önkormányzatokat. A további 32% pedig a 3. és 8. számú melléklet egyes jogcímeihez kapcsolódva normatívan, a 4. számú melléklet szerint a megyei önkormányzatokat egységesen, lakosságszám-arányosan és intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A személyi jövedelemadó megosztásával kapcsolatos szabályok a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

Az illetékek és más bevételek szabályozása

A 20. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A 21. §-hoz

Ez a § tartalmazza a gépjárműadó átengedésének arányát, a környezetvédelmi bírságból és a települési önkormányzatok termőföld bérbeadásából származó jövedelem után beszedett adóból, a szabálysértési pénz- és helyszíni bírságok behajtásából való részesedésének arányát.

A helyi önkormányzatok pénzellátásának kiegészítő szabályai

A 22. §-hoz

Az (1) bekezdéshez: a törvény meghatározza azokat a szociális támogatási formákat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (2) bekezdéshez: e szakasz nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A (3) bekezdéshez: a helyi önkormányzat által egyháznak, illetve kisebbségi önkormányzatnak átadott közoktatási intézmény esetén az önkormányzatot terhelő kiegészítő támogatás igénylésének és elszámolásának szabályát fogalmazza meg. Ugyanez vonatkozik a kötelező feladatát el nem látó helyi önkormányzat terhére, más önkormányzat javára történő kiegészítő támogatásra.

B) A társadalombiztosítás és a központi költségvetés kapcsolata

A 23. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Ny. Alap és az E. Alap bevételeinek és kiadásainak időbeli eltéréséből fakadó átmeneti pénzügyi hiány esetén, valamint az Alapokat nem terhelő ellátások folyamatos teljesítése érdekében biztosítja a KESZ igénybevételét.

A hitel igénybevétele finanszírozási terv alapján történik. A tervet az adott Alap kezelője a vonatkozó kormányrendeletben foglaltak szerint készíti el.

A felvett hitelt az Alapok a befolyt bevételeikből és az Alapokat nem terhelő ellátások megtérítéseiből soron kívül törlesztik.

A 24. §-hoz

Az E. Alap részére a Kincstár a pénzügyminiszter által jóváhagyott finanszírozási terv alapján részleges, illetve teljes forrást biztosít a közgyógyellátás folyósításához.

A központi költségvetés 2009-ben is teljesít kifizetéseket az egészségügyi intézményeknek e törvényben szabályozottak szerint. E § rendelkezése szerint az E. Alap az összes kiadását meghaladó pénzforgalmi bevételi többlete mértékéig a központi költségvetés javára az év utolsó kincstári napján - a Magyar Államkincstárt a központi költségvetési kifizetések nagyságáról történő tájékoztatást követően - visszafizetést teljesít.

Az Ny. Alap részére a magánnyugdíj-pénztárba belépők miatti járulékkiesés összegének megtérítése január-november hónapban az előirányzat időarányos mértékéig havonta kincstári átutalás keretében történik. A törvényi feltételek szerinti éves elszámolásra és a fennmaradó különbözet megfizetésére december végén kerül sor.

Az Ny. Alap kiadásainak támogatása jogcím-csoport előirányzat átutalása az Áht. alapján történik. A támogatás átutalása az éves előirányzat 40 százalékának megfelelő összeggel történik márciusban és novemberben. A tárgyév december havi utolsó bevétel beérkezése és az utolsó ellátás kifizetése után a tényleges bevételek és kiadások függvényében kerül sor a fennmaradó összeg átutalására az előirányzat mértékéig.

A törvény nevesíti az Ny. Alapot megillető „rendvédelmi szervek és a Magyar Honvédség kedvezményes nyugellátásainak kiadásaihoz hozzájárulás” jogcímen a támogatás átutalásának időpontját. Az érintett fejezetek havonta az éves előirányzat havi időarányos mértékének megfelelő összeget kötelesek befizetni az Ny. Alapnak.

A 25. §-hoz

A Kincstár a korkedvezmény-biztosítási járulék havi összegének 50 százalékát megtéríti az Ny. Alap részére a 2006. évi CXXI. törvény 30. § (14) bekezdése alapján a XXII. Pénzügyminisztérium fejezet megfelelő előirányzatából. 2009. január hónapban még az előző évi 75 százalékos mérték alapján történik a térítés ugyanezen előirányzatból.

C) A központi költségvetés és az elkülönített állami pénzalapok kapcsolata

A 26. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor a Kincstárnak lehetősége van, a pénzügyminiszter egyedi engedélye alapján, az éven belül legfeljebb három hónap időtartamra kamatmentes hitelt nyújtani.

D) Az Európai Uniótól érkező agrár- és vidékfejlesztési támogatások és az Európai Unió részére fizetendő cukorágazati hozzájárulás megelőlegezése

A 27. §-hoz

Az Európai Unió költségvetéséből nyújtott agrártámogatásokat (közvetlen termelői és piaci támogatásokat) a közösségi szabályok értelmében a tagállamnak meg kell előlegeznie. Az EMOGÁ-ból finanszírozott vidékfejlesztési támogatások megelőlegezésére abban az esetben van szükség, amennyiben az EU által biztosítandó forrásrész átmenetileg nem áll rendelkezésre. A törvény ennek feltételeit teremti meg azáltal, hogy a Kincstárt felhatalmazza, hogy e célból kamatmentes hitelt nyújtson a magyarországi kifizető ügynökség (MVH) részére. A hitel felső határát és visszafizetésének szabályait is e rendelkezés részletezi.

Az európai uniós forrásból és ahhoz kapcsolódó központi költségvetési társfinanszírozásból nyújtott agrár- és vidékfejlesztési támogatást (ideértve a közvetlen támogatások központi költségvetés előirányzatából nyújtott nemzeti kiegészítését) a kedvezményezett akkor is igényelheti, ha meg nem fizetett köztartozása van. Ebben az esetben azonban a kedvezményezettet csak a köztartozás megfizetése után megmaradó összeg illeti meg. A meg nem fizetett, lejárt tartozás összegét az MVH a megállapított támogatásból - az Európai Unió költségvetése és a központi költségvetési társfinanszírozás közötti eredeti finanszírozási aránynak megfelelően - levonja és átutalja az adóhatóságnak.

Az Európai Unió költségvetéséből meg nem térülő, a KESZ által megelőlegezett agrár-támogatásokhoz kapcsolódó költségek ill. árfolyam-különbözet fedezetét az ezen § által megjelölt előirányzat teremti meg.

A 28. §-hoz

Az intervenciós felvásárlás finanszírozásának és elszámolásának szabályait tartalmazza. Az Európai Unió által folyósított, az intervenciós felvásárlási ár előfinanszírozásának költségeit kompenzálni hivatott kamattérítés a központi költségvetést illeti.

A 29. §-hoz

Az Európai Unió költségvetését illető cukorágazati hozzájárulás befizetése KESZ-ről történő megelőlegezésének, az erre szolgáló hitel visszafizetésének szabályait tartalmazza.

Negyedik fejezet

A központi költségvetés és az államháztartáson kívüli szervezetek kapcsolata

A 30. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, nonprofit gazdasági társaság, gazdasági társaság és egyéni vállalkozó - a helyi önkormányzatot megillető jogcímeken és feltételek mellett, az itt és külön jogszabályokban rögzített szabályok mellett normatív hozzájárulásban és támogatásban részesül a központi költségvetésből.

Ugyanez a § szabályozza a normatívák ellenőrzésének feltételét, az elszámolások jogszerűségét, a köztartozások kezelésének módját. Új rendelkezés az oktatási miniszter által köthető közoktatási megállapodásokból eredő kötelezettségek korlátozása.

Itt kerülnek megfogalmazásra azok a rendelkezések is, melyek az önkéntes tűzoltóságok állami támogatásait szabályozzák.

A 31. §-hoz

Meghatározza, hogy a 2009. évi 1%-os SZJA rendelkezések a gyermekszegénység elleni program támogatása és a Nemzeti Tehetség Program feladataira fordíthatóak.

A 32. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a párttörvény alapján történik. Itt jelenik meg a nemzeti és etnikai kisebbségi szervezetek támogatása is, melynek felhasználásáról az Országgyűlés kijelölt bizottságainak javaslata alapján dönt.

Ötödik fejezet

Állami kezesség- és garanciavállalás, viszontgarancia- vállalás és kezesi helytállás

A 33. §-hoz

A törvény az államháztartásról szóló 1992. évi XXXVIII. törvény 33. § (1) bekezdésének megfelelően meghatározza a Kormány által 2009-ben vállalható új egyedi állami kezességek és garanciák mértékét. Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A törvény 2009-ben ez eddigieknél alacsonyabb mértékű egyedi állami kezesség- és garanciavállalásra ad lehetőséget (a 2007. és 2008. évi 150 milliárd forint helyett 100 milliárd forint), mivel az állami kockázatvállalás szempontjából szigorodó Áht. szabályozás és az ESA’95 statisztikai módszertan szerepének megnövekedése folytán e kötelezettségvállalás iránti igény csökkent.

A 34. §-hoz

A törvény az Áht. 33/B. § (1) bekezdésének megfelelően meghatározza a Kormány által vállalható kiállítási garanciák és viszontgaranciák 2009. évi együttes állományát. A kiállítási garancia-keret a jelenlegi összeg kétszeresére (150 milliárd forintról 300 milliárd forintra) emelkedik, ez azonban nem jelent 2009 során folyamatosan ilyen jelentős mértékű állami kötelezettségvállalást. A keret kihasználtsága többnyire alacsony lesz, - az árfolyamtól függően - 80-90%-os keretkihasználtság mindössze két hónapban várható.

A 35. §-hoz

A törvény rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított összegéről, valamint az MFB Zrt.-nek nyújtandó árfolyam-fedezeti megállapodás állományának felső határáról. A keretek megegyeznek a 2008. évi mértékkel, kivéve az árfolyam-fedezeti megállapodás keretösszegét, mely összeg 2009-ben 200 milliárd forinttal nő, tekintettel a kormány új programjaira, illetve a kedvezményes finanszírozású nagyprojektekre.

A 36. §-hoz

A törvény rendelkezik az egyedi állami kezességekre és garanciákra, a nemzetközi fejlesztési intézményekkel szembeni állami garanciákra, valamint az MFB Zrt. hitelnyújtásaihoz és kezességvállalásaihoz kapcsolódó állami kezességekre vonatkozó kezességvállalási díj megállapításának keretéről és a díj elengedésének lehetőségéről. A kezességvállalási díj a korábbi években meghatározott összeggel egyezik meg 2009-ben is.

A 37. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt, nem piacképes biztosítások állományának összegéről rendelkezik. A keretek részben magasabbak az ideinél, részben megegyeznek a 2008. évi mértékkel. Az export területén várható növekedés indokolja a Magyar Export-Import Bank forrásszerzésére vonatkozó keret növelését. A Magyar Exporthitel Biztosító Zrt. által vállalható, nem piacképes biztosítások állományának felső határa 2009. évben 450 milliárd forintra emelkedik, amely elősegíti a kormány külgazdaság-politikájának érvényesülését.

A 38. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és összegét határozza meg. A kezességvállalási keret az előző évi kétszerese. A szabályozás lehetővé teszi a piaci igényekhez történő rugalmas alkalmazkodást.

A kezességvállalási keret összegét a kialakult gazdasági helyzetre való tekintettel indokolt felemelni, annak érdekében, hogy a garanciavállalás eszköze az eddigieknél is fokozottabb mértékben segítse a kis-és középvállalkozások forráshoz jutását.

A 39. §-hoz

A törvény az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint a költségvetési viszontgarancia mértékét határozza meg. Az Alapítvány által vállalható készfizető kezesség állományát a 2008. évivel azonos összegben indokolt megállapítani, a 120 milliárd forintos keret elegendő az Alapítvány tevékenységéhez. A viszontgaranciával vállalt kezességek a hitelintézetek, pénzügyi vállalkozások hitel,- bankgarancia,- lízing- és faktoring szerződéseire egyaránt kiterjednek.

A 40. §-hoz

A törvény a diákhitelezési rendszer finanszírozását biztosító kezességvállalásról rendelkezik.

A 41. §-hoz

A kezességbeváltásokat előirányzat hiányában is ki kell fizetni, a törvény a be nem tervezett, de esetleg felmerülő kifizetések jogcíméről rendelkezik. Jelenleg ismert érdemi egyedi kezességvállalási igény hiányában a törvény nem számszerűsíti az elengedett kezességvállalási díjak és az Államadósság Kezelő Központ Zrt.-nek a kezességgel biztosított hitelfelvétel előkészítésében való közreműködéséért járó díj várható összegét. Ezeket az Áht. alapján el kell számolni kiadásként, a törvény ennek lehetőségét teremti meg.

A 42. §-hoz

A 2008. évi költségvetési törvény rendelkezett a Magyar Vállalkozásfinanszírozási Zrt. EU-s források terhére történő kezességvállalásához kapcsolódó - az EU-s források mértékéig terjedő - állami viszontgarancia vállalásáról. A törvény a társaság által vállalható kezességállomány mértékét határozza meg, mégpedig a 2008. évben meghatározott összeggel azonos mértékben.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 43. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek, - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak egyes támogatásai tekintetében.

Rögzíti továbbá, hogy az I-VI., a VIII., a XXX. és a XXXIII. fejezetek kiadási és bevételi előirányzatának főösszegei, valamint az egyházi szja 1% felajánlások és kiegészítésük, továbbá az egyházi fejlesztések, rekonstrukciók támogatását tartalmazó előirányzatok csak az Országgyűlés hatáskörében csökkenthetők az Áht. 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

A központi költségvetés előirányzat-módosítási kötelezettség nélkül teljesülő kiadásai és bevételei

A 44. §-hoz

A törvény 14. számú mellékletében jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat túllépés automatikusan is bekövetkezhet anélkül, hogy a fejezetgazdának szabályozási feladata lenne. A melléklet tartalmazza még a Kormány és a pénzügyminiszter engedélyével túlléphető előirányzatokat is.

A 45. §-hoz

Az APEH teljesítményének növelése érdekében érdekeltségi jutalom fizethető, s a többletteljesítménnyel összefüggésben felmerülő dologi és felhalmozási, fejlesztési többletkiadások finanszírozásához szükséges fedezet biztosítása a ténylegesen teljesülő többletbevételből kerül sor.

A 46. §-hoz

A Vám- és Pénzügyőrség teljesítményének növelése érdekében érdekeltségi jutalom fizethető, s a többletteljesítménnyel összefüggésben felmerülő dologi és felhalmozási, fejlesztési többletkiadások finanszírozásához szükséges fedezet biztosítása a ténylegesen teljesülő többletbevételből kerül sor.

A 47. §-hoz

E § külön szabályokat fogalmaz meg az Országos Munkavédelmi és Munkaügyi Főfelügyelőség és a Nemzeti Fogyasztóvédelmi Hatóság érdekeltségi rendszerére.

A 48. §-hoz

Ezen § külön szabályokat fogalmaz meg a környezetvédelmi, természetvédelmi és vízügyi területi szervek érdekeltségi rendszerére.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 49. §-hoz

Ez a § a fejezeteken belüli átcsoportosításra ad felhatalmazást.

Az Alkotmánybíróság határozata alapján módosult a pártok működését segítő tudományos, ismeretterjesztő, kutatási, oktatási tevékenységet végző alapítványok finanszírozási rendje. A tartalék előirányzat átcsoportosítása évközi intézkedést igényel. A Kormány új előirányzatot hoz létre a MIÉP-Jobbik a harmadik út párt alapítványa részére.

A költségvetés céltartalékának átcsoportosítására hatalmazza fel a pénzügyminisztert. Az intézkedés felmérésen alapul.

A rendelkezés a folyamatos finanszírozás érdekében ad felhatalmazást az önkormányzati miniszternek a pénzügyminiszter előzetes egyetértésével a megjelölt előirányzatok közötti átcsoportosításra, valamint ennek során és más fejezetekből történő átcsoportosítás esetén új előirányzat létrehozására.

Az agrárigazgatás körébe tartozó intézményi előirányzatok közötti átcsoportosítási lehetőség megteremtésével lehetővé válik az agrárigazgatásban bekövetkező intézményi, személyi és létszámot érintő változásokhoz történő rugalmas költségvetési alkalmazkodás. Egyes, kizárólag központi költségvetési forrásból finanszírozott agrártámogatások előirányzatai közötti átcsoportosítási lehetőséget szintén ezen § biztosítja, mellyel lehetővé válik a 2009-ben felmerülő, előre nem látható körülményekhez, agrárgazdasági helyzethez történő költségvetési adaptáció.

A biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja a felhatalmazás.

Az évközben létrejövő előirányzatnál is szükséges felhatalmazást adni a szaktárcának a felhasználási szabályok megalkotására.

Az előirányzatnak a minisztériumok közötti felhasználását biztosítja a felhatalmazás.

A nemzeti fejlesztési és gazdasági miniszternek adott felhatalmazás a Vásárhelyi Terv továbbfejlesztése program keretében lemondás útján felszabaduló forrás átcsoportosítására ad lehetőséget a régiónkénti keret megváltoztatása nélkül.

Az átcsoportosításra való felhatalmazás indoka, hogy a Forma-1 Magyar Nagydíj támogatásán felül esetlegesen megmaradó összeg átcsoportosításra kerülhessen az utánpótlás-nevelési feladatokra, illetve az átcsoportosítás, - amennyiben az szükséges - a PPP konstrukcióban épülő sportlétesítményekre is további forráslehetőséget biztosít.

A nem állami felsőoktatási intézmények államilag finanszírozott (nem hitéleti) képzésének együttes támogatási előirányzata jól tervezhető, megoszlása ugyanakkor a tárgyévi korrekcióval módosulhat. Ez előirányzat-átcsoportosítást tesz szükségessé, melyet - az Áht. általános szabályától történő eltérésként - a felhatalmazás tesz lehetővé.

A hagyományos és PPP konstrukcióban megvalósuló beruházások év közbeni, tervezettől eltérő üteme esetére a tényleges jogosultsághoz igazodóan az oktatási és kulturális miniszter részére ad felhatalmazást az e bekezdésben megjelölt előirányzatok egymás közötti átcsoportosítására.

Az Éhvt. alapján a kiotói egységekkel kapcsolatos vagyonkezelési feladatokat a környezetvédelmi és vízügyi miniszter látja el és nemzetközi megállapodások keretében bonyolítja az egységek értékesítését. A bevételek Éhvt. szerinti felhasználásáról a KvVM gondoskodik, a felhasználás megkezdése előtti kormányegyetértést követően.

A KEOP Derogációs projektek kamattámogatása az uniós kohéziós környezetvédelmi projektek nem elszámolható, jövedelemtermelő részéhez szükséges saját forrás előteremtését segíti elő. Amennyiben a projektek szakaszos előrehaladása során az önkormányzatok nem tudják felhasználni az előirányzat támogatási keretét, indokolt lehetőséget teremteni az átcsoportosításra az önkormányzati fejezetben szereplő önkormányzatok és jogi személyiségű társulásaik európai uniós fejlesztési pályázatai saját forrás kiegészítésének támogatása jogcímre.

A befektetés-ösztönzési tevékenység során számos esetben jelentkezik olyan igény, amely egy tervezett befektetés kapcsán létrejövő vállalkozás telephelye közelében vagy szállítási útvonalán valamely - egyébként állami felelősségi körbe tartozó - közúti infrastrukturális létesítmény megépítésére irányul. A törvény ezen rendelkezése jogcímet teremt arra, hogy az állami közúti infrastrukturális létesítmény megépítéséhez szükséges forrás átcsoportosításra kerülhessen a Beruházás-ösztönzési célelőirányzatból az Útpénztár előirányzat javára annak érdekében, hogy a létesítmény megépítésének finanszírozása a vonatkozó jogszabályoknak megfelelően történjék.

A döntően saját bevételből gazdálkodó központi költségvetési szerveknél átcsoportosítási lehetőséget biztosít a személyi juttatások és a munkaadókat terhelő járulékok javára, ha a 2009. évi bérpolitikai intézkedések következtében a jóváhagyott előirányzat növelése indokolt.

A § az államfői és a kormányfői protokoll előirányzata egymás közötti átcsoportosítására ad felhatalmazást.

Az önkormányzatok által szervezett közcélú munkához az év folyamán - az időarányos szükségleteknek megfelelően - a Munkaerőpiaci Alapból szükséges többletforrást biztosítani. Az ehhez szükséges felhatalmazást tartalmazza a törvény.

A rendelkezés megteremti annak a lehetőségét, hogy a nemzeti fejlesztési és gazdasági miniszter az Áht. szerint meghatározott költségvetési keretszámokon belül a Decentralizált területfejlesztési programok jogcímcsoport esetében tárgyéven túli kötelezettséget vállaljon a regionális területfejlesztési programok megvalósítása érdekében.

A központi közigazgatásban a juttatási, javadalmazási rendszerek folyamatos korszerűsítési igénye megkívánja, hogy indokolt esetben a Kormány év közben is átcsoportosítással, vagyis többletforrás bevonása nélkül korrekciót hajthasson végre a minisztériumok (ide értve a Miniszterelnöki Hivatalt is) személyi juttatási és a hozzá tartozó járulék előirányzatán.

Az egyházi szja 1% felajánlások és kiegészítésük fizetendő összege 2009. évtől a felajánlás évében tett nyilatkozatok összegének duplája. Tervezéskor a felajánlás évében augusztus 31-én ismert adatok használhatóak, az év hátralévő részében rendezett felajánlások nem tervezhetőek. Ez utóbbi részösszeg miatt az előirányzat hiányát tárgyévben pótolni szükséges.

Az 50. §-hoz

A stabilitási és a zárolt fejezeti egyensúlyi tartalék funkciója a gazdasági folyamatok, a megtervezett kiadások és a bevételek alakulásának függvényében mozgástér biztosítása a Kormánynak. A stabilitási tartalék 2009. évben túlléphető. A túllépés mértéke ugyanakkor behatárolt, annak összege - együttes feltételként - nem haladhatja meg sem a zárolt fejezeti egyensúlyi tartalék, sem a központi költségvetés és az alapok főbb adó- és járulék bevételi előirányzatai együttes túlteljesülésének a többletbevételekkel összefüggő államháztartási többletkiadásokkal csökkentett mértékét.

Az 51. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Az 52. §-hoz

A § meghatározza azokat a kereteket, melyekre 2009-ben a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A rendelkezés megteremti annak a lehetőségét, hogy a 2007-2013. közötti időszak folytatódó programjaiból rendelkezésre álló források lekötésével biztosítva legyen az európai uniós pénzeszközök maradéktalan felhasználása. Az EU pénzügyi kerettervén túli időszakra csak azzal a feltétellel teszi lehetővé a § a kötelezettségvállalást, ha a pénzügyi teljesítés forrása az EU következő pénzügyi keretterveiben is rendelkezésre fog állni.

Hetedik fejezet

A költségvetéssel kapcsolatos vegyes és átmeneti rendelkezések

Az 53. §-hoz

A Tbj. 24. §-ának (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítási nyugellátásról szóló 1997. évi LXXXI. törvény 62. §-a határozza meg a nyugdíjemelés számításánál alkalmazott módszert. A § rögzíti, hogy milyen mértékű nettó átlagkereset- és fogyasztói árnövekedés alapján kell a 2009. évi nyugdíjemelést végrehajtani.

Az 54. §-hoz

A köztisztviselők jogállásáról szóló 1992. évi XXIII. törvény 43. § (1) bekezdése szerint az illetményalapot a közszolgálati érdekegyeztetés keretében kialakított állásfoglalás figyelembevételével évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap.

Az 55. §-hoz

A Kjt. szerint a fizetési osztályok első fizetési fokozatához tartozó illetmény garantált összegét, valamint a növekvő számú fizetési fokozatokhoz tartozó - az első fizetési fokozat garantált illetményére épülő - legkisebb szorzószámokat, továbbá az illetménypótlék számításának alapját (pótlékalap) az éves költségvetési törvény állapítja meg.

Az Áht. 93/A. §-ának értelmében az ösztönző bérkeret mértékét a mindenkori éves költségvetési törvény állapítja meg. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 56. §-hoz

A bírák jogállásáról és javadalmazásáról szóló törvény, valamint az ügyészségi szolgálati viszonyról és az ügyészségi adatkezelésről szóló törvény értelmében a legalacsonyabb bírói/ügyészi alapilletményt (1. fizetési fokozat) évenként az állami költségvetésről szóló törvény állapítja meg.

Meghatározza a törvény továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

Az 57. §-hoz

A Gyv. tv. - hasonlóan más törvényekhez - rendelkezik arról, hogy a költségvetési törvényben kell különböző díjakat meghatározni (nevelőszülői díj, lakásfenntartási díj). A § ennek az előírásnak tesz eleget.

Az 58. §-hoz

Az (1) bekezdés: a Közokt. tv. 118. §-ának (10) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

A (2) bekezdés: a Közokt. tv. 19. §-ának (6) bekezdésében meghatározott pedagógusok szakkönyvvásárlásához kapcsolódó támogatás összegét határozza meg.

Az 59. §-hoz

A § rendelkezik a különböző jogszabályokban meghatározott életjáradékok 2009-es összegének meghatározásáról: részben a már korábban megállapított életjáradékok március 1-jétől történő emeléséről, részben pedig az ezt követően megállapításra kerülő életjáradékok az előző évben megvalósult átlagos nyugdíjemelés százalékos mértékében növelt összegű megállapításáról.

A 60. §-hoz

A Szoctv. 50/A. §-ának (8)-(9) bekezdései szerint az éves költségvetési törvényben kell meghatározni a közgyógyellátottak egyéni gyógyszerkeretét és az eseti keret összegét.

A 61. §-hoz

A rendelkezés a műsorterjesztési költségekhez igazodó, a médiatörvényben előírt támogatás közvetlen folyósításának, valamint a támogatás alapján keletkező áfa-visszatérítési kötelezettség rendezésének szabályait rögzíti.

A 62. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvényhely.

A 63. §-hoz

A rendelkezés külön mellékletben foglalja össze a regionális fejlesztési tanácsok döntési körébe tartozó decentralizált programok és önkormányzati fejlesztési támogatások régiónkénti összegeit, továbbá felhatalmazást ad a Kormánynak, hogy a decentralizált fejlesztési programok támogatási feltételeit rendeletben szabályozza. A § meghatározza azon előirányzatokat, melyek a regionális területfejlesztési programok és a központi területfejlesztési program megvalósítását szolgálják.

A § szabályozza az üvegházhatású gázok kibocsátási egységeinek értékesítéséből származó bevétel felhasználását is.

A 64. §-hoz

A Földművelésügyi és Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

Második rész

Az elkülönített állami pénzalapok költségvetésével kapcsolatos rendelkezések

A 65. §-hoz

Az elkülönített állami pénzalapok bevételét és kiadásait tartalmazó melléklet jóváhagyásáról rendelkezik, valamint utal 14. számú mellékletre, amely felsorolja azokat az előirányzatokat, amelyek előirányzat-módosítási kötelezettség nélkül túlteljesülhetnek. A § rögzíti még a Munkaerőpiaci Alap központi költségvetésbe teljesítendő befizetéseinek összegét, illetve rendelkezik arról, hogy milyen esetben kell többletbefizetést teljesíteni. A § rögzíti még a Társadalmi megújulás Operatív Program Munkaerőpiaci Alapra háruló hazai társfinanszírozásának mértékét.

Harmadik rész

A társadalombiztosítás pénzügyi alapjainak 2009. évi költségvetése

Első fejezet

A társadalombiztosítás pénzügyi alapjai kiadásainak és bevételeinek főösszege, egyenlege

A 66. §-hoz

A § meghatározza a társadalombiztosítási alrendszer főösszegeit és egyenlegét. A törvény 13. számú melléklete a társadalombiztosítási alrendszer összevont kiadásait és bevételeit tartalmazza.

Második fejezet

A nyugdíjbiztosítási alap költségvetése

A 67. §-hoz

A § meghatározza az Ny. Alap főösszegeit és egyenlegét. A kiadások és bevételek címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti részletezését a törvény 11. számú melléklete tartalmazza.

Harmadik Fejezet

Az egészségbiztosítási alap költségvetése

A 68. §-hoz

A § meghatározza az E. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 12. számú melléklete tartalmazza.

Negyedik fejezet

A társadalombiztosítás pénzügyi alapjai költségvetésének végrehajtásával, az egyes előirányzatok megállapításával, teljesítésével, illetőleg felhasználásával kapcsolatos rendelkezések

Előirányzat-módosítási kötelezettség nélkül teljesülő kiadások

A 69. §-hoz

Az Ny. Alap és az E. Alap kiadási előirányzatai közül a törvény 14. számú melléklete tartalmazza azokat, amelyek esetében a teljesítés külön szabályozott módosítás nélkül is eltérhet az előirányzattól.

A Kormány, az egészségügyi miniszter, a szociális és munkaügyi miniszter, a pénzügyminiszter és az Alapok kezelőinek különleges jogosítványai

A 70. §-hoz

Az (1) bekezdés felhatalmazást ad a Kormány részére a gyógyító-megelőző ellátás-, a gyógyszertámogatás- és a gyógyászati segédeszköz jogcímcsoportok közötti átcsoportosítás végrehajtására.

A (2) bekezdés szerint felhatalmazást kap a Kormány a gyógyító-megelőző ellátás jogcímcsoport 1-18. jogcímei előirányzatainak a megemelésére.

A (3) bekezdés felhatalmazást ad a Kormány részére a gyógyszertámogatás céltartalék előirányzatának megemelésére és a gyógyszertámogatás jogcímcsoport jogcímeire történő átcsoportosításra.

A 71. §-hoz

Az (1) bekezdés felhatalmazást ad az egészségügyi miniszter részére, hogy a pénzügyminiszter egyetértésével évközben átcsoportosítást hajtson végre a gyógyító-megelőző ellátás jogcím-csoport meghatározott jogcímei, a gyógyászati segédeszköz támogatás jogcímcsoport jogcímei, valamint a gyógyszertámogatás jogcímcsoport 1. és 2. jogcímei között.

A (2) bekezdésben a szociális és munkaügyi miniszter felhatalmazást kap - a nyugellátások évközi emelésével, a tizenharmadik havi nyugdíj kifizetésével, valamint a nyugdíjak korrekciós célú emelésével kapcsolatos többletfeladatok végrehajtásával összefüggésben - az Ny. Alap fejezetnél az érintett alcímek kiadási előirányzatai tételes elszámolás alapján történő túlteljesülésének engedélyezésére.

A (3) bekezdés felhatalmazást ad a szociális és munkaügyi miniszter és az egészségügyi miniszter részére, hogy az Alapok kezelői javaslatára a nyugellátásoknál és az E. Alap pénzbeli ellátásainál meghatározott méltányossági keretösszegek között átcsoportosítson.

A (4) bekezdés felhatalmazást ad az egészségügyi miniszter részére, hogy engedélyezze az E. Alap működési kiadásainak meghatározott mértékű túllépését a baleseti és egyéb kártérítési megtérítések, a kifizetések visszatérítése és az egészségügyi szolgáltatók visszafizetése címen az E. Alapnál jelentkező bevételek keletkezése esetén.

Az (5) bekezdés felhatalmazást ad az alapok kezelőinek, hogy meghatározott esetekben a fejezet felügyeletét ellátó szerv hatáskörében eljáró miniszterek kötelezettségét és jogát gyakorolják.

A társadalombiztosítás pénzügyi alapjai költségvetése egyes előirányzatainak felhasználásával kapcsolatos rendelkezések

A 72. §-hoz

Az (1) bekezdés felhatalmazza az egészségügyi minisztert, hogy a pénzügyminiszter egyetértése esetén a gyógyszertámogatás céltartalékot a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzaton elszámolt bevételek mértékéig évközben átcsoportosítsa a gyógyszertámogatás jogcímcsoport jogcímeire.

A (2) bekezdés felhatalmazást ad az egészségügyi miniszter részére, hogy a pénzügyminiszter egyetértése esetén a gyógyszertámogatás kiadási jogcím előirányzatát évközben megemelje a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím bevételi előirányzatán felül jelentkező többlet összegével.

A 73. §-hoz

A § rendelkezik az E. Alap természetbeni ellátási kiadási előirányzatai esetében (gyógyító-megelőző ellátás, gyógyszertámogatás, gyógyászati segédeszköz támogatás) az évközi előirányzat túllépés engedélyezési szabályairól.

A 74. §-hoz

A gyógyító-megelőző ellátásból finanszírozott költségvetési egészségügyi intézmények tekintetében a központi költségvetés megfelelő előirányzatai együttesen 27 000,0 millió forintot tartalmaznak a Kormány bérpolitikai intézkedései végrehajtásának fedezetéül.

A törvény felhatalmazza az OEP-et, hogy a Kormány bérpolitikai intézkedéseire tekintettel előleget folyósítson a költségvetési egészségügyi intézmények kérelme alapján, amelyet a központi költségvetési előirányzatok terhére történő kincstári utalást követő hónapban köteles visszavonni.

A 75. §-hoz

A § a gyógyító-megelőző ellátás és a gyógyászati segédeszköz jogcímcsoport tartalmát határozza meg.

A 76. §-hoz

Az (1) bekezdésben a törvény a méltányossági alapon megállapításra kerülő nyugellátás, a méltányossági nyugdíjemelés és az egyszeri segély keretösszegét határozza meg.

A (2) bekezdés meghatározza azokat a keretösszegeket, amelyeken belül az OEP főigazgatója különös méltánylást érdemlő körülmények esetén méltányossági ellátást engedélyezhet a táppénz, a terhességi-gyermekágyi segély, a gyermekgondozási díj, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

A 77. §-hoz

Az (1) bekezdésben a törvény biztosítja az E. Alap egyéb kiadásai terhére, az Egészségbiztosítási Felügyeletnek jogszabály alapján történő felügyeleti díj kifizetését.

A (2) bekezdés szerint az OEP az éves előirányzat havi időarányos mértékének megfelelően teljesít utalást a gyermekgondozási díjban részesülők utáni nyugdíjbiztosítási járulék címen átadott pénzeszköz jogcím előirányzat terhére minden hónap 15-éig az Ny. Alap részére.

Záró rendelkezések

A 78. §-hoz

Hatályba léptető rendelkezés.

A 79. §-hoz

Felhatalmazó rendelkezések.

A 80. §-hoz

A törvény szerint az üzemben tartási díj havi 967 forint. A Kormány a fizetési kötelezettséget - a Médiatv. 80. § (3) bekezdése szerinti kötelezettségek, vagyis a vendéglátó-ipari (szállodaipari) egységben, más kereskedelmi egységben vagy nyilvános területen működtetett készülékek után fizetendő díj összege 60%-ának kivételével - átvállalja.

A 81. §-hoz

Egyes uniós támogatások esetében a programok megvalósításának időpontja nem határozható meg egyértelműen. Ennek megfelelően előfordulhat, hogy valamely fejezet előre nem tervezett uniós forrást használ fel. A § megteremti a pótlólagosan szükséges hazai társfinanszírozás biztosításának lehetőségét.

A 82. §-hoz

A § biztosítja annak lehetőségét, hogy az európai uniós tagsághoz kapcsolódó támogatások maradéktalan felhasználása érdekében, a tervezett támogatási előirányzatot meghaladó összegű, pótlólagosan szükséges társfinanszírozás átcsoportosítással biztosítható legyen. Abban az esetben, ha az Európai Unió által biztosított forrás valamilyen okból nem áll rendelkezésre, e § alapján fejezeten belüli átcsoportosítással a likviditási probléma orvosolható. Az európai uniós forrás megérkezését követően az átcsoportosítással érintett előirányzatokra az átcsoportosított összeget szükség szerint vissza kell pótolni.

A 83. §-hoz

Az Európai Unió utófinanszírozási és utólagos elszámolási szabályainak alkalmazásából eredően egyes uniós támogatások csak a felhasználást követően, jelentős késéssel kerülnek átutalásra hazánk részére. Mivel ezen támogatások hazai költségvetési forrásból már megelőlegezésre, kifizetésre kerültek, a jogszabályhely megteremti a lehetőségét annak, hogy az uniós térítés elszámolására a központi költségvetés bevételeként sor kerülhessen. Ugyanezt az elszámolási technikát írja elő a § a 2008-ban záruló programok pénzügyi zárását követő, 2009. évi uniós térítésekre.

A 84. §-hoz

Az európai uniós források felhasználásának elősegítése, folyamatosságának biztosítása érdekében ez a rendelkezés megteremti a lehetőségét annak, hogy a 2007-2013. között Magyarország rendelkezésére álló strukturális és kohéziós illetve vidékfejlesztési források felhasználási szabályaihoz illeszkedő programok, projektek finanszírozhatóak legyenek ezen források terhére akkor is, amennyiben azok támogathatóságáról még az I. Nemzeti Fejlesztési Terv (NFT) illetve I. Nemzeti Vidékfejlesztési Terv (NVT) alapján született döntés. Az NFT illetve NVT forrásainak kimerítése így nem lehet akadálya a már támogatandónak ítélt programok, projektek sikeres, az Új Magyarország Fejlesztési Terv illetve Új Magyarország Vidékfejlesztési Program forrásaiból történő végrehajtásának.

A 85. §-hoz

A Nemzeti Infrastruktúra Fejlesztő Zrt.-nek (NIF Zrt.) európai uniós forrásból és ahhoz kapcsolódó központi költségvetési társfinanszírozásból nyújtott támogatások megelőlegezésére abban az esetben van szükség, amennyiben ezen támogatások átutalásának jogszabályban foglalt és technikailag teljesíthető határideje hosszabb, mint az általános forgalmi adó befizetésére vonatkozó határidő, és így az általános forgalmi adó fedezetéül szolgáló likvid forrás átmenetileg nem áll rendelkezésre. A törvény ennek feltételeit teremti meg azáltal, hogy a Kincstárt felhatalmazza, hogy e célból kamatmentes hitelt nyújtson a NIF Zrt. részére. A hitelnyújtás további feltételeit és visszafizetésének szabályait szintén e rendelkezés határozza meg.

A 86. §-hoz

A rendelkezés a 2009. év I. negyedévére vonatkozó közbeszerzési értékhatárokat állapítja meg.

A 87. §-hoz

A kötelezettségvállalási keretösszeg meghatározása.

A 88. §-hoz

A törvény az MFB Zrt. kamattámogatásos programjainak keretösszegét állapítja meg. Az MFB Zrt. által saját kockázatra nyújtott azon hitelek állománya, amelyekhez a Kormány határozatában forrás- és eszközoldali kamattámogatást biztosít, a 2009. év folyamán a 2008. évi 300 milliárd forintról 500 milliárd forintra emelkedhet, amennyiben a Kormány - a banki hiteltermékek kínálatának növelésével - a gazdaságot beruházásokkal kívánja élénkíteni.

A 89. §-hoz

Az Országgyűlés a Magyar Köztársaság 2000. évi költségvetésének végrehajtásáról szóló 2001. évi LXXV. törvény 24. § (3) bekezdésében 2001. december 31-ig elengedte az Altek Tégla és Cserépipari Kft-vel szemben állami kölcsön nyújtásából eredő állami követelés tőkeösszegét. Az akkori normaszöveg nem rendelkezett egyértelműen a járulékos költségek elengedéséről, így az állami kölcsöntartozáshoz kapcsolódó kamatok (szerződéses, késedelmi és büntető kamatok) továbbra is szerepelnek az állam követelései között. A társaság - talpon maradása érdekében - kéri e követelések elengedését is. Tekintve, hogy már a 2001. évi elengedés során is vélhetően a társaság teljes mentesítése volt a jogalkotó célja, a törvény kimondja az Altek Kft. állami kölcsönnel összefüggő teljes tartozásának törlését. Az Áht. 14. §-a szerint a követelés-elengedést kiadásként és bevételként is el kell számolni. A XXII. PM fejezet 32. címén szereplő kiadási előirányzat, és a XLI. fejezetben szereplő bevételi előirányzat jelenleg csak a szerződéses kamat összegét (6,4 millió forint) tartalmazza, mivel a 2008. december 31-i tételek pontos összege a késedelmi kamat változó mértéke miatt előre pontosan nem határozható meg. A törvény ezért lehetővé teszi a 2008. év végén majd fennálló késedelmi és büntető kamat összegével (kb. 10 millió forint) a kiadási előirányzat túllépését. E követelés-elengedés formájában megvalósuló állami támogatás odaítélésének jogi dokumentuma a költségvetési törvény, így a vonatkozó szabályok szerint itt kell feltüntetni a támogatás formáját és jogalapját/jogi feltételeit is.

2005 júniusában a magyar és az etióp kormány megállapodott arról, hogy a magyar kormány elengedi az etióp fél 7 435 912,02 dollár értékű teljes tartozását, az etióp fél pedig kötelezte magát, hogy a tartozás értékének 10 százaléka mértékéig különféle fejlesztési projektek megvalósításához magyar termékeket és szolgáltatásokat vásárol. Az ehhez szükséges összeget (743 000 dollár) elkülönített számlán kellett az etióp félnek elhelyeznie.

2007 decemberében az etióp fél a számlát megnyitotta. Magyarország és Etiópia képviselői 2008. év közepén kiegészítő Jegyzőkönyvet írtak alá, melyben rögzítették, hogy a projekt befejezésére, s így az adósságból elkülönített rész segélyezési célra történő teljes körű felhasználására 2008. október végéig sor kerül, ami a pénzügyi elszámolások lezárását is lehetővé teszi még a 2008. év végéig. Ennek következtében az ügylet költségvetési elszámolására 2009. év folyamán kerülhet sor.

A Várpalota és Régiója Környezetvédelmi Rehabilitációs Programra létrehozott céltársulás önkormányzatainak a költségvetéstől kapott kölcsönt 2014-ig - emelkedő éves törlesztő részletekkel - kell visszafizetniük. Az elkövetkezendő időszak várható uniós beruházásainak önrészét ilyen - emelkedő összegű - kölcsöntörlesztés mellett egyes önkormányzatok csak nehezen tudnák költségvetésükből biztosítani, ezért indokolt az állami követelés részleges elengedése.

Az Áht. 14. § (1) bekezdése szerint az állami követelésről való lemondást költségvetési kiadásként el kell számolni. Az Áht. 14. § (3) bekezdése alapján a követelés-elengedéssel szemben olyan bevétel számolandó el, amely a követelés megtérüléséből származna.

A 90. §-hoz

A rendelkezés a mozgóképről szóló 2004. évi II. törvény értelmében a gyártási költségvetési értékhatárokat az éves költségvetési törvény állapítja meg.

A 91. §-hoz

A közbeszerzési törvény módosítását úgy fogadta el az Országgyűlés, hogy az eljárásrendek összevonása (a nemzeti eljárásrend megszüntetése) 2009. április 1-jétől lép hatályba, ezért szükség van azokra az értékhatárokra is, amik most a költségvetési törvényben vannak, egészen 2009. március 31-ig, majd pedig 2009. április 1-től pedig szűnnének meg a nemzeti eljárásrend értékhatárai.