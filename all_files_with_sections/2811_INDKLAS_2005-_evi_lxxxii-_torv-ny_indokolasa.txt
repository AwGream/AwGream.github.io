2005. évi LXXXII. törvény indokolása

egyes pénzügyi tárgyú törvények módosításáról

-----STARTING---POINT---ALTALANOS--- 
-----STARTING---POINT---RESZLETES---

Első rész

A személyi jövedelemadót érintő módosítások

I. Fejezet

A személyi jövedelemadóról szóló 1995. évi CXVII. törvény módosítása

Az 1. §-hoz

Az európai gyakorlatnak megfelelően a vendéglátó üzleteknek lehetőségük lesz arra, hogy a „borravalót” legálisan feltüntessék árlapjaikon és az a vendég által fizetett számlában elkülönült tételként megjelenítsék. A felszolgálási díj mértékéről, feltüntetéséről és felszámításának módjáról külön jogszabályok rendelkeznek, mint ahogy a külön jogszabály mondja ki azt is, hogy a felszolgálási díjat a vendéglátó üzlet tevékenységében közreműködő magánszemélyek között ki kell osztani. Az előbbiek szerint felszolgálási díj címen a magánszemély által megszerzett bevétel a törvény szerint adóterhet nem viselő járandóságnak minősül, ami azt jelenti, hogy e bevétel egésze jövedelem és része az összevont adóalapnak, de az e jövedelemre jutó adótábla szerinti adót nem kell megfizetni.

A 2. §-hoz

A Tbj. módosítás szerint lehetővé válik, hogy az a foglalkoztató, akihez fűződő jogviszonyára tekintettel külföldi személy a biztosított magánszemélynek járulékalapot képező jövedelmet juttat az e jövedelem után fizetendő, általános esetben a magánszemély által fizetendő társadalombiztosítási járulékot átvállalja.

E módosítás az így átvállalt járulékot kiveszi azon bevételek köréből, amelyet a jövedelem kiszámításánál figyelembe kell venni.

A 7. § (3) bekezdésének módosítása pontosítja a területalapú mezőgazdasági támogatások adórendszerbeli kezelését. Ezeknél a támogatásoknál szükséges egyértelművé tenni, hogy azok az adott tevékenységből származó bevétel részét képezik a folyósítás időpontjában, mivel jellegükből adódóan nem rendelhetők közvetlenül a felmerülő költségekhez és fejlesztési célokhoz. Ugyanakkor a bevétel részeként megjelenő támogatások következménye, hogy a különböző bevételi értékhatárok (kistermelői nyilatkozattétel, átalányadó stb.) szempontjából kedvezőtlenül befolyásolják az adózók pozícióit. Ezért a törvény arról is rendelkezik, hogy ezek az értékhatárok a támogatások összegével növelhetők.

A 3. §-hoz

Az alkalmi foglalkoztatás kedvezményét a magánszemély az általa vásárolt és érvényesített az önmaga vezette nyilvántartásban feltüntetett közteherjegy értéke után veheti igénybe. Az előbbiekből következően nincs olyan kifizető aki (amely) az adóhatósági adómegállapításhoz kellően megbízható adatot szolgáltathatna e kedvezmény érvényesítése érdekében. A törvény az előbbiekre tekintettel nem teszi lehetővé az adóhatóság adatszolgáltatáson alapuló adómegállapítását, ha a magánszemély az alkalmi foglalkoztatás kedvezményét igénybe kívánja venni.

A 4. §-hoz

A törvény e §-a - összhangban az 1. §-nál ismertetett szabályokkal - pontosítja, hogy a felszolgálási díj címen megszerzett jövedelem - annak ellenére, hogy azt a vendéglátó vállalkozás fizeti ki a munkavállalónak - nem minősül nála a nem önálló tevékenységéből származó bevételének.

Az 5. §-hoz

A törvény a magánszemélyek közötti jellemzően alkalmi, rövid időtartamú foglalkoztatási jogviszony legalizálása, ösztönzése érdekében új adókedvezményt iktat a személyi jövedelemadó törvény szabályrendszerébe. Ha a magánszemély alkalmi munkavállalói könyvvel foglalkoztat munkavállalót, a munkadíja után érvényesített közteherjegy értékének 75 százalékát adókedvezményként veheti igénybe, feltéve, hogy az alkalmi foglakoztatás nem a magánszemély önálló tevékenységéből származó bevétele megszerzése érdekében történt. (Az önálló - közte az egyéni vállalkozói - tevékenységből származó bevétel megszerzése érdekében történő foglalkoztatás esetén a munkadíj és a közteherjegy értéke - mint az 1-3. számú melléklethez fűzött indokolásból is kitűnik - a tevékenység elismert költsége.)

A 6. §-hoz

A módosítás pontosítja a területalapú mezőgazdasági támogatások adórendszerbeli kezelését. Ezeknél a támogatásoknál szükséges egyértelművé tenni, hogy azok az adott tevékenységből származó bevétel részét képezik a folyósítás időpontjában, mivel jellegükből adódóan nem rendelhetők közvetlenül a felmerülő költségekhez és fejlesztési célokhoz. Ugyanakkor a bevétel részeként megjelenő támogatások következménye, hogy a különböző bevételi értékhatárok (kistermelői nyilatkozattétel, átalányadó stb.) szempontjából kedvezőtlenül befolyásolják az adózók pozícióit. Ezért a törvény arról is rendelkezik, hogy ezek az értékhatárok a támogatások összegével növelhetők. (lásd 2. § indokolását is)

A 7. §-hoz

Az Szja tv. 3.,5.  és 11. számú melléklete a törvény 1-3. számú mellélete szerint módosul.

Második rész

A helyi adókat érintő módosítások

II. Fejezet

A helyi adókról szóló 1990. évi C. törvény és az adókról, járulékokról szóló törvények módosításáról szóló 2005. évi XXVI. törvény módosítása

Általános indokolás

Annak érdekében, hogy a felszolgálási díj ne viseljen iparűzési adóterhet szükséges a helyi adókról szóló 1990. évi C. törvény (Htv.) 2005. október 1-jétől, illetve - a már elfogadott ún. adókról és járulékokról szóló törvények módosításáról szóló 2005. évi XXVI. törvény 25. §-ának megfelelően - 2006. január 1-jétől hatályba lépő módosítása.

Részletes indokolás

A 8. §-hoz

A törvény a Htv. nettó árbevétel-fogalma módosításával biztosítja, hogy a 2005. október 1-jétől a külön jogszabály szerint felszámítható - árbevételként elszámolandó - felszolgálási díjat ne terhelje iparűzési adó, azzal, hogy azt kiemeli a nettó árbevételből.

A 9. §-hoz

Annak érdekében, hogy a felszolgálási díj 2006. január 1-jétől se viseljen iparűzési adóterhet a törvény a 2006. január 1-jei hatálybalépéssel már elfogadott, adókról és járulékokról szóló 2005. évi XXVI. törvény 25. §-ának megfelelően módosítja a Htv. nettó árbevétel fogalmát.

Harmadik rész

Az ártörvényt érintő módosítások

III. Fejezet

Az árak megállapításáról szóló 1990. évi LXXXVII. törvény módosítása

A 10-11. §-hoz

A vendéglátásban elfogadott gyakorlat a borravaló, ugyanakkor az Európai Unió számos országában a borravaló helyett felszolgálási díjat alkalmaznak, amelynek adótartalma jobban nyomon követhető. Ezért indokolt az árak megállapításáról szóló 1990. évi LXXXVII. törvény módosításával ennek legális hazai alkalmazását is lehetővé tenni. Ennek feltételeit teremti meg a törvény azzal, hogy a vendéglátásért felelős ágazati minisztert felhatalmazza a felszolgálási díj alkalmazásának és felhasználásának jogszabályban történő megállapítására.

Fontos társadalmi érdek fűződik a távhőszolgáltatással ellátott lakások távhőszolgáltatással összefüggő költségeinek csökkentéséhez. Ennek alapvető eszköze lehet a távhőszolgáltató társaságok költséggazdálkodásának átláthatóvá, egymással összehasonlíthatóvá tétele. Ezt a célt szolgálja az a módosítás, amellyel lehetővé válik az, hogy a távhőszolgáltatók - a Korm. rendeletben meghatározott adatok mértékéig - adatközlésre legyenek kötelezettek. A fentiekkel összefüggésben a távhőszolgáltatás díjának árképzésekor az önkormányzatok a gazdasági és közlekedési miniszterrel egyetértésben állapítják meg a díjakat.

Figyelemmel arra, hogy a felszolgálási díj konkrét mértékének meghatározásánál az üzletek üzemeltetői számára megfelelő mozgásteret célszerű biztosítani, ezért elegendő, ha a törvényi felhatalmazás csak a felszolgálási díj felső mértékének meghatározására vonatkozik.

Negyedik rész

Az általános forgalmi adót, a regisztrációs adót és a fogyasztói árkiegészítéseket érintő módosítások

IV. Fejezet

Az általános forgalmi adóról szóló 1992. évi LXXIV. törvény módosítása

A 12. §-hoz

A módosítás a közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépéséhez kapcsolódóan az új eljárási törvényre történő hivatkozást jeleníti meg az áfa-törvénynek a közhatalmi tevékenységre vonatkozó definíciójában. A közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépése 2005. november 1-je, így az e törvény miatt az áfa-törvényben szükségessé váló módosítások hatálybalépése is ezen időponthoz igazodik.

A 13. §-hoz

Az áfa-törvénynek a számla kötelező adattartalmára vonatkozó hatályos szabályai nem minden különös adózási módra írnak elő kötelező utalást, ugyanakkor a 77/388/EGK tanácsi irányelvet a számlázás szabályainak tekintetében módosító 2001/115/EK tanácsi irányelv értelmében, amennyiben az adózó valamely különös adózási módot alkalmazott az adott termékértékesítés során, úgy kötelező az értékesítésről kibocsátott számlában erre a tényre hivatkozni. A törvény a számla adattartalmát az irányelvnek megfelelően pontosítja.

V. Fejezet

A regisztrációs adóról szóló 2003. évi CX. törvény módosítása

A 14. §-hoz

A regisztrációs adóról szóló törvény pontosítása jogtechnikai jellegű, a törvény hibás hivatkozást korrigál.

VI. Fejezet

A fogyasztói árkiegészítésről szóló 2003. évi LXXXVII. törvény módosítása

A 15. §-hoz

A fogyasztói árkiegészítésről szóló törvény módosítása kapcsán az ingyenes utazásra jogosultak köre nem változik, a törvény a szöveget a sorkatonai szolgálat megszűnése miatt, valamint az eddig csak a Mellékletben szerepeltetett EU parlamenti képviselői kedvezmények miatt pontosítja.

Ötödik rész

A jövedéki adót érintő módosítások

VII. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 16-17. §-hoz

2005. november 1-jén lép hatályba a közigazgatási hatósági eljárás és szolgáltatás általános szabályairól 2004. évi CXL. törvény (a továbbiakban: Ket.), és ezzel egyidejűleg az államigazgatási eljárásról szóló 1957. évi IV. törvény (Áe.) hatályát veszti. Ezzel összefüggésben szükséges a Jöt. vonatkozó rendelkezéseinek módosítása, a Jöt. és a Ket. szabályainak összehangolása, figyelemmel a jövedéki ügyekben alkalmazott különös eljárási jogszabályokban (Art., vámjogszabályok) foglaltakra is, tekintettel arra, hogy a Ket. közvetlenül is a Jöt. mögöttes szabályaként alkalmazandó a jövedéki ügyekkel kapcsolatos eljárásokban.

A módosítás kicseréli az Áe-re vonatkozó jogszabályi megjelölést tartalmazó törvényi hivatkozást a Ket.-re való hivatkozással, továbbá - a Ket. 13. § (2) bekezdése alapján - kizárja a Ket. néhány olyan rendelkezésének alkalmazását, amelyek a jövedéki ügyek sajátos természete miatt nem indokoltak (eljárás megkezdéséről értesítés rendje, az újrafelvételi eljárás, elektronikus ügyintézés), továbbá amelyekre a Jöt., illetve végrehajtási rendelete részletes szabályozást tartalmaz (jövedéki engedélyezések során az adatigazolások módja), vagy az Art., illetve a vámjogszabályok rendelkezéseinek alkalmazása a megfelelő szabályozás (méltányossági eljárás).

A Ket. 32. § (3) bekezdése indokolt esetben lehetőséget ad arra, hogy ügyfél kérelmére a hivatalból indult hatósági eljárást felfüggesszék. Jövedéki ügyekben a törvény kizárja a hivatalból indított vámhatósági eljárások során az ügyben érintett személy kérelmére történő felfüggesztés lehetőségét.

A jövedéki termékek, illetőleg a jövedéki termékekből előállított termékek szakértői vizsgálata esetenként jelentős időt vesz igénybe. Ezért ebben az esetben - a Ket. 32. §-ában felsoroltakon túlmenően - is lehetővé teszi az eljárás felfüggesztését.

Az Art. módosítása taxatíve rendelkezik az iratbetekintés korlátozásáról. Az Art. hatálya alá nem tartozó jövedéki ügyekben a Ket. 68. § (2) bekezdése érvényesül. Tartalmilag egy jogcímmel bővebb mint a Ket., melyet a jövedéki ügyek sajátos természete indokol.

A Ket. 71. §-a a hatósági döntések két típusát különbözteti meg: határozat és végzés. A végzés általában csak a határozat elleni fellebbezésben támadható meg. A Ket. 98. § (3)-(4) bekezdése rendelkezik az önálló fellebbezéssel megtámadható végzésekről. A törvény ennél jóval szélesebb körben teszi lehetővé a végzések megtámadását, így a norma világossága érdekében taxatív felsorolást tartalmaz.

A Ket. 102. § (3) bekezdése 8 napos felterjesztési határidőt ír elő, a felterjesztő hatóság üggyel kapcsolatos álláspontjának kifejtését megengedi. A törvény a jövedéki ügyek bonyolultsága, illetve a hatósági álláspont kifejtésének kötelezővé tétele miatt 15 napos határidőt irányoz elő.

A Jöt-nek a Ket. hatálybalépésével kapcsolatos módosításai a Ket. hatálybalépésével egyidejűleg lépnek hatályba.

A Ket. a hatósági döntéseket két típusba sorolja (Ket. 71. §). A normavilágosság érdekében ahol a Jöt. használta a határozat megnevezést, mint a hatósági döntés eddigi kizárólagos formáját, a törvény tartalmazza, hogy mely esetben hoz a hatóság határozatot, illetve végzést.

A 18. §-hoz

A törvény az 1 liternél kisebb kiszerelésben forgalmazott egyéb ellenőrzött ásványolajtermékeket (például faszéngyújtó, lámpaolaj) kiveszi a jövedéki kereskedelmi szabályok alól. Így nem kell a nagykereskedelmi beszerzésükhöz, forgalmazásukhoz jövedéki engedélyt beszerezni. A visszaélés lehetősége ilyen kis kiszerelés esetében nem áll fenn, így indokolatlan a jövedéki engedély, és különösen az elérhető bevételekkel aránytalan, az ásványolaj-termékekre előírt 120 M Ft-os jövedéki biztosíték megkövetelése e termékek forgalmazásához.

Hatodik rész

A távhőszolgáltatásról szóló törvényt érintő módosítások

VIII. Fejezet

A távhőszolgáltatásról szóló 2005. évi XVIII. törvény módosítása

A 19. §-hoz

Fontos társadalmi érdek fűződik a távhőszolgáltatással ellátott lakások távhőszolgáltatással összefüggő költségeinek csökkentéséhez. Ennek alapvető eszköze lehet a távhőszolgáltató társaságok költséggazdálkodásának átláthatóvá, egymással összehasonlíthatóvá tétele. Ezt a célt szolgálja az a módosítás, amellyel lehetővé válik az, hogy a távhőszolgáltatók - a Korm. rendeletben meghatározott adatok mértékéig - adatközlésre legyenek kötelezettek. A fentiekkel összefüggésben a távhőszolgáltatás díjának árképzésekor az önkormányzatok a gazdasági és közlekedési miniszterrel egyetértésben állapítják meg a díjakat.

Hetedik rész

A vámtörvényt érintő módosítások

IX. Fejezet

A közösségi vámjog végrehajtásáról szóló 2003. évi CXXVI. törvény módosítása

A 20-30. §-hoz

A módosítás a közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépéséhez kapcsolódóan a benne foglalt rendelkezéseknek megfelelően törvényi szintre emeli a vámjog utólagos ellenőrzésre vonatkozó eljárási szabályait, amelyeket jelenleg a 15/2004. (IV. 5.) PM rendelet szabályoz. A módosítás nem új jogintézményt szabályoz, hanem együttesen tartalmazza a hatályos Vámtv. és az említett PM rendelet utólagos ellenőrzésre vonatkozó rendelkezéseit. A módosítás összhangba hozza a vámtörvényi rendelkezéseket az adókról, járulékokról szóló törvények módosításáról szóló 2005. évi XXVI. törvény általános forgalmi adóra vonatkozó rendelkezéseivel oly módon, hogy az import áfa adóztatással kapcsolatos - a nem közösségi adókra és díjakra vonatkozó rendelkezéseket - egyértelművé teszi. Tartalmazza továbbá a közösségi piacvédelmi eljárások hazai előkészítéséhez szükséges, vámtitoknak minősülő adatoknak a Gazdasági és Közlekedési Minisztérium részére történő átadási lehetőségének törvényi szabályozását.

Tekintettel arra, hogy a 2004. évi CXL. törvény 2005. november 1-jén lép hatályba, az utólagos ellenőrzésre vonatkozó rendelkezések hatálybalépése is ezen időponthoz igazodik.

Nyolcadik rész

A társasági adót érintő módosítások

X. Fejezet

A társasági adóról és az osztalékadóról szóló 1996. évi LXXXI. törvény módosítása

A 31. §-hoz

A módosítás a jelenlegi szabályozásban meglévő hiányosságot pótolja az által, hogy egyértelműen rendelkezik a fejlesztési adókedvezmény kedvezményes feltételekkel történő igénybevételi lehetőségéről. A rendelkezés célja, hogy a már létező infrastruktúra többoldalú hasznosításával, valamint a jövőben kiosztásra kerülő frekvenciák felhasználásnak elősegítésével járuljon hozzá az információs társadalom mielőbbi kialakulásához oly módon, hogy az ország teljes területén a kistelepülések számára is elérhető legyen a szélessávú internet szolgáltatás.

Kilencedik rész

A társadalombiztosítást érintő módosítások

XI. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 32-36. §-hoz

Az utóbbi években elterjedt az a gyakorlat, hogy a munkavállalók részére a munkaviszonyukra (biztosítási kötelezettséggel járó jogviszonyukra) tekintettel bizonyos juttatásokat nem a munkáltató juttat, hanem a munkáltatóval szoros szervezeti-gazdasági kapcsolatban álló más szervezet (pl.: anyavállalat), aminek következményeként elkerülhető a társadalombiztosítási járulék, az egészségbiztosítási és nyugdíjjárulék megfizetése. A járulék-elkerülési technikák megakadályozása érdekében e paragrafus módosítja a foglalkoztató fogalmát.

Ennek értelmében foglalkoztatónak azon jövedelem tekintetében, amely jövedelmet a biztosítottnak a biztosítási kötelezettséggel járó jogviszonyára tekintettel más személy juttat, a jövedelem kifizetőjét kell tekinteni. Ha pl. az anyavállalat jövedelmet juttat a leányvállalat biztosított munkavállalójának, és e jövedelem járulékalapot képező jövedelemnek minősül, a jövedelem után az anyavállalatot terheli az adatszolgáltatási kötelezettség mellett a 29 százalékos társadalombiztosítási járulék, a biztosítottat a 8,5 százalékos nyugdíjjárulék, valamint a 4 százalékos egészségbiztosítási járulék megfizetése.

A foglalkoztató fogalmának kiegészítésével összefüggésben a törvény új típusú biztosítási kötelezettséget állapít meg, amelynek értelmében a természetes személyt biztosítási kötelezettség terheli, ha valamely foglalkoztatóhoz fűződő biztosítási kötelezettséggel járó jogviszonyára tekintettel vagy azzal összefüggésben járulékalapot képező jövedelmet külföldi illetőségű jogi vagy természetes személytől, illetőleg külföldi illetőségű más személytől szerez.

A felszolgálási díj alkalmazásának és felhasználásának szabályait megállapító külön jogszabály 2005. október 1. napján lép hatályba. Ennek megfelelően a Tbj. 4. §-ának a járulékalapul szolgáló jövedelmet meghatározó k) pontját ki kell egészíteni a felszolgálási díjjal, a vendéglátó üzlet felszolgálójaként a fogyasztótól közvetlenül kapott borravaló összegével, továbbá a Tbj. 26. §-ának kiegészítésével rendelkezni kell arról, hogy a e jövedelem után a foglalkoztató a Tbj. 19. §-ának (1) bekezdésétől eltérően nyugdíjbiztosítási és a nyugdíjjárulékot (tagdíjat) is magába foglaló nyugdíjjárulékot fizet. E jövedelmeket a 24. § (1) bekezdésének módosítása értelmében nem terheli egészségbiztosítási járulékfizetési kötelezettség. A jövőben a természetbeni juttatás járulékalapja a jövedelemadóval növelt összeg lesz.

A foglalkoztató a START-kártyával rendelkező pályakezdő biztosított után - a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglakoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosításáról rendelkező 2005. évi LXXIII. törvény 4/A. §-ában meghatározottak szerint kedvezményes járulékfizetésben részesül, ezért szükséges a Tbj. 26. §-ának (8) bekezdéssel történő kiegészítése.

XII. Fejezet

A társadalombiztosítási nyugellátásról szóló 1997. évi LXXXI. törvény módosítása

A 37. §-hoz

A Tny. 22. §-a (1) bekezdésének d)-e) ponttal történő kiegészítése a külön jogszabályban meghatározott felszolgálási díj, valamint a borravaló után fizetendő nyugdíjjárulék fizetési kötelezettséggel függ össze.

-----STARTING---POINT---VEGE---

ZÁRÓ RENDELKEZÉSEK

A 38. §-hoz

A törvény szerinti rendelkezések 2005. augusztus 1-jén lépnek hatályba, ettől az időponttól alkalmazandók.

A törvény szerint az alkalmi foglalkoztatás új adókedvezményét a 2005. augusztus 1-jét követően vásárolt, érvényesített közteherjegy után lehet igénybe venni. A törvény pontosítja azt is, hogy az önálló (közte az egyéni vállalkozói) tevékenységből származó bevétel megszerzése érdekében történő alkalmi foglalkoztatás munkadíja és a közteherjegy értéke nem csak a hatálybalépést követően, hanem - a kialakult gyakorlatnak megfelelően - a múltban is a tevékenység elismert költségének minősült.

A 39. §-hoz

A felszolgálási díjra vonatkozó rendelkezések - tekintettel arra, hogy ez a jogalkalmazóktól (elsősorban azonban nem adózási okokból) hosszabb felkészülést igényel - 2005. október 1-jén lépnek hatályba.

A (2) bekezdést a 6/2005. (III. 11.) AB határozatban foglaltak indokolják.

A 40. §-hoz

A 7. § (3) bekezdésének módosítása pontosítja a területalapú mezőgazdasági támogatások adórendszerbeli kezelését. Ezeknél a támogatásoknál szükséges egyértelművé tenni, hogy azok az adott tevékenységből származó bevétel részét képezik a folyósítás időpontjában, mivel jellegükből adódóan nem rendelhetők közvetlenül a felmerülő költségekhez és fejlesztési célokhoz. Ugyanakkor a bevétel részeként megjelenő támogatások következménye, hogy a különböző bevételi értékhatárok (kistermelői nyilatkozattétel, átalányadó stb.) szempontjából kedvezőtlenül befolyásolják az adózók pozícióit. Ezért a törvény arról is rendelkezik, hogy ezek az értékhatárok a támogatások összegével növelhetők.

E rendelkezések a kihirdetést követő 45. napon lépnek hatályba, azonban a magánszemély - döntése szerint - ezt visszamenőleges hatállyal is alkalmazhatja.

A 41. §-hoz

A törvény a Htv. nettó árbevétel-fogalmának módosítását egyrészt 2005. október 1-jétől, másrészt a 2006. január 1-jei hatálybalépéssel már elfogadott, adókról és járulékokról szóló törvények módosításáról szóló 2005. évi XXVI. törvény 25. §-ának megfelelően 2006. január 1-jétől lépteti hatályba, annak érdekében, hogy a felszolgálási díj után sem 2005. október 1-jétől, sem 2006. január 1-jét követően ne kelljen iparűzési adót fizetni.

Tekintve, hogy a törvény 6. §-a a felszolgálási díj nettó árbevételből történő kiemelésétől eltekintve az adókról és járulékokról szóló törvények módosításáról szóló 2005. évi XXVI. törvény 25. §-ával azonos módosítást tartalmaz, így a 2005. évi XXVI. törvény 25. §-ának január 1-jei hatálybalépése feleslegessé válik.

A 42. §-hoz

Az Átv. törvény szerinti rendelkezése 2005. október 1-jén lép hatályba.

A 43. §-hoz

Az áfa-törvény módosítása a számla adattartalmára vonatkozó rendelkezést pontosítja, így indokolt, hogy a rendelkezés hatálybalépéséig megfelelő felkészülési idő álljon rendelkezésre. Ennek megfelelően a törvény a módosítás 2005. október 1-jei hatálybalépését irányozza elő.

A 44. §-hoz

A módosítás a közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépéséhez kapcsolódóan az új eljárási törvényre történő hivatkozást jeleníti meg az áfa-törvénynek a közhatalmi tevékenységre vonatkozó definíciójában. A közigazgatási hatósági eljárás és szolgáltatás általános szabályairól szóló 2004. évi CXL. törvény hatálybalépése 2005. november 1-je, így az e törvény miatt az áfa-törvényben szükségessé váló módosítások hatálybalépése is ezen időponthoz igazodik.

A 45-46. §-hoz

A módosítás az import áfa kivetéssel történő megállapítása kapcsán a 2004. évben bejegyzett adóalanyokra terjeszti ki a kérelmezés lehetőségét. Az egyértelmű jogalkalmazás érdekében a rendelkezés a feltételek felsorolásán túl az engedély érvényességi idejét, valamint az átmenet kérdését is rendezi.

A 47. §-hoz

Az 1 liter vagy annál kisebb kiszerelésben forgalmazott egyéb ásványolajtermékek (például faszéngyújtó, lámpaolaj) kivétele a jövedéki kereskedelmi szabályok alól a törvény kihirdetésével egyidejűleg indokolt.

A 48. §-hoz

A vámeljárásra vonatkozó szabályok a Ket. hatálybalépésével egyidejűleg 2005. november 1-jén lépnek hatályba.

A 49. §-hoz

A módosítás a jelenlegi szabályozásban meglévő hiányosságot pótolja az által, hogy egyértelműen rendelkezik a fejlesztési adókedvezmény kedvezményes feltételekkel történő igénybevételi lehetőségéről. A rendelkezés célja, hogy a már létező infrastruktúra többoldalú hasznosításával, valamint a jövőben kiosztásra kerülő frekvenciák felhasználásnak elősegítésével járuljon hozzá az információs társadalom mielőbbi kialakulásához oly módon, hogy az ország teljes területén a kistelepülések számára is elérhető legyen a szélessávú intemet szolgáltatás.

A 50. §-hoz

A társadalombiztosítás szempontjából a foglalkoztató fogalmával kapcsolatos módosítások 2005. szeptember 1-jén, a borravalóval kapcsolatos járulékfizetési szabályok pedig 2005. október 1-jén lépnek hatályba.