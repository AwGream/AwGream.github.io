2010. évi LXXII. törvény indokolása

az érettségi vizsga és a felsőoktatási intézménybe való felvétel egyes szabályainak módosításáról

-----STARTING---POINT---ALTALANOS--- 

A kétszintű érettségi vizsga eredeti koncepciója szerint a középszintű vizsga a középiskolai tanulmányok lezárását tanúsította volna, míg az emelt szintű vizsga a felsőoktatási intézmények felvételi vizsgáját volt hivatott kiváltani. Az emelt szintű vizsgához ugyanis nem csupán magasabb követelmények kapcsolódnak, hanem standard vizsgaként egyenlő esélyeket, versenyfeltételeket is teremt a különböző intézményekből érkező diákok számára, mivel teljesítményük objektív módon összevethető.

Ezzel a koncepcióval szakított 2002-ben az oktatási kormányzat akkor, amikor a felsőoktatási intézményekre bízta annak eldöntését, hogy megkövetelik-e az emelt szinten letett vizsgát a hozzájuk jelentkező fiataloktól.

A döntés egyértelműen elhibázottnak bizonyult, következményei pedig mind a közoktatási, mind a felsőoktatási intézményekben érzékelhetők. Az emelt szinten letett vizsgák aránya alacsony. A középszintű vizsga során - mivel az nem kellően standard - a tanulók teljesítménye objektív módon nem hasonlítható össze, így egyes jelentkezők indokolatlan előnyhöz jutnak, mások hátrányba kerülnek társaikhoz képest a felvételi során. Mivel a felsőoktatásba történő bejutáshoz többnyire elég a középszintű vizsga is, ezért a diákok többsége nem választja a nagyobb, mélyebb tudást nyújtó emelt szintű vizsgára történő felkészülést. Ez érzékelhető a felsőoktatási intézményekbe felvételt nyert diákok csökkenő teljesítményén is, melyet az egyetemek, főiskolák folyamatosan érzékelnek, és kritikával illetnek.

Az új szabályozás szerint a jövőben nem a felsőoktatási intézmények, hanem a Kormány dönthet arról, hogy mely képzések esetében hány és mely tantárgyból vagy tantárgyakból írja elő az emelt szintű vizsga letételét felvételi követelményként.

A törvény szerint a Kormánynak 2010. október 30-ig kell az erről szóló rendeletet - a felsőoktatási intézmények javaslatainak ismeretében - megalkotnia.

A kellő felkészülési idő érdekében első ízben a 2013 őszén induló felsőoktatási képzések esetében kell alkalmazni az új rendelkezéseket. A hosszabb felkészülési idő biztosítása két okból indokolt. Egyrészt a tanulók számára lehetővé kell tenni az érdemi döntést és felkészülést. Másrészt a kialakult gyakorlat (amely a kevés emelt szintű vizsgázóhoz alkalmazkodott) és a költségvetési megszorító intézkedések miatt az emelt szintű vizsgára történő felkészítés finanszírozási, személyi és tárgyi feltételeit is meg kell teremteni.

-----STARTING---POINT---RESZLETES---

Az 1. §-hoz

Az érettségi vizsga és a felsőoktatási alapképzésbe történő felvétel kapcsolatát szabályozza oly módon, hogy új szabályként rögzíti, a Kormány feladata rendeletben szabályozni azt, hogy az alapképzés, egységes, osztatlan képzés esetében hány és mely tantárgy vagy tantárgyak esetében felvételi követelmény az emelt szinten letett érettségi vizsga.

A 2. §-hoz

A törvény a felsőoktatási törvény és a közoktatásról szóló törvény összhangját teremti meg.

-----STARTING---POINT---VEGE---

A 3. §-hoz

Az új szabályozás hatálybalépéséhez szükséges rendeletalkotás határidejét, valamint az új rendelkezések hatálybalépést szabályozza.