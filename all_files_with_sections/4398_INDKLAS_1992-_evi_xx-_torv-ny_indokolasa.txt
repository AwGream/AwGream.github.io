1992. évi XX. törvény indokolása

a magánszemélyek jövedelemadójáról szóló 1991. évi XC. törvény módosításáról

Indokolás
-----STARTING---POINT---ALTALANOS--- 

A magánszemélyek jövedelemadójáról szóló 1991. évi XC. törvény 47. §-a szabályozza az egyéni vállalkozó adóelőlegfizetési kötelezettségét azokban az esetekben, amikor bevétele kifizetőtől származik. Ettől eltérő a szabályozás akkor, ha a jövedelem nem kifizetőtől származik (49. §). A megkülönböztetést feltehetően a törvényhozónak az a szándéka indokolta, hogy a költségvetés bevételeinek folyamatossága érdekében minden kifizetőt, akivel szemben módja van többletmunkát előírni, ennek árán kötelezzen folyamatos befizetésre. A kifizetőnek nem minősülő magánszemélyek esetében erre nincs módja. A szándék bármennyire méltánylandó is, a megoldás súlyos kifogásokat ébreszt.

1. Hátrányosan megkülönbözteti az egyéni vállalkozókat abból a szempontból, hogy az előlegfizetési kötelezettségük nem a megállapított jövedelem, hanem az árbevétel alapján keletkezik. Ez olyan helyzetek sorát idézheti elő, amikor az adófizetési kötelezettség meghaladja a teljes jövedelem összegét.

2. A kifizetőket jelentős mértékű adminisztratív többletmunkával terheli, amennyiben az ő feladatukká teszi az adóelőleg elszámolását és befizetését. Ez már most is láthatóan olyan ellenérdekeltséget teremtett, hogy a kifizetők - amennyiben arra lehetőségük adódik-, elkerülik az egyéni vállalkozók foglalkoztatását.

A Javaslat a fenti ellenérdekeltséget és ellentmondásokat megszünteti, ugyanakkor érvényesíti a költségvetés szempontjait is. Elfogadása esetén az adminisztrációs terhek a kifizetőnél jelentősen csökkennek, míg az adózónál érdemben nem növekednek.

-----STARTING---POINT---RESZLETES---

-----STARTING---POINT---VEGE---