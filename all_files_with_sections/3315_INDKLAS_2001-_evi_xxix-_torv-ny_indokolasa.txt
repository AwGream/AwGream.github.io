2001. évi XXIX. törvény indokolása

a Magyar Köztársaság és a Cseh Köztársaság között a katasztrófák és súlyos balesetek esetén történő együttműködésről és kölcsönös segítségnyújtásról szóló, Budapesten, 1999. június 17-én aláírt Egyezmény kihirdetéséről

Indokolás

A Kormány 2119/1999. (V. 28.) Korm. határozatában egyetértett azzal, hogy a Magyar Köztársaság és Cseh Köztársaság között a katasztrófák és súlyos balesetek esetén történő együttműködésről és kölcsönös segítségnyújtásról szóló Egyezmény jöjjön létre az Országgyűlés megerősítésének fenntartásával, és felhatalmazta a belügyminisztert, hogy az Egyezményt aláírja. A fenti felhatalmazás alapján került aláírásra 1999. június 17-én, Budapesten a két ország közötti katasztrófavédelmi megállapodás.

Az Egyezmény célja, hogy megkönnyítse a Szerződő Felek államában bekövetkezett katasztrófák és súlyos balesetek esetén a kölcsönös segítségnyújtást.

Az Egyezmény tartalmazza a Szerződő Felek tevékenységének elveit, a használt fogalmak jelentését, a segítségnyújtás feltételeit, és az együttműködés egyéb formáit.(1. Cikk, 2. Cikk, 4. Cikk, 12. Cikk)

Az együttműködés legfontosabb területei a bekövetkezett katasztrófák vagy súlyos balesetek esetén a segélycsapatok és más szakértők közreműködésével segítségnyújtás a másik Szerződő Fél számára, amikor az egyedül nem képes hatékonyan elhárítani a bekövetkezett káreseményt. (2. Cikk)

A segítségnyújtás felszerelések, segélyszállítmányok küldésével, megfelelő információk átadásával is történhet. (4. Cikk)

A Szerződő Felek kijelölt hatóságainak együttműködése kiterjed a veszélyhelyzetet megelőző intézkedések közös megszervezésére és végrehajtására, a katasztrófák és súlyos balesetek előrejelzésére, értékelésére, a következmények felszámolására, a bekövetkezett káresemények okainak közös kivizsgálására, a polgári védelmi, tűzoltó és a katasztrófavédelemben közreműködő egyéb szakemberek képzésének, továbbképzésének megszervezésére. Ez a „normál időszaki” együttműködés alapozza meg a későbbi, bármelyik Szerződő Félnél, vagy harmadik országban esetleg bekövetkező veszélyhelyzetben az illetékes hatóságok összehangolt tevékenységét. (12. Cikk)

A segítségnyújtás hatékonyságának és gyorsaságának érdekében a Szerződő Felek biztosítják, hogy az államhatár átlépésének formaságait a minimálisan szükséges mértékre korlátozzák, azaz a segélycsapatok a segítségnyújtás keretében az államhatárt úti okmányok, vízum és tartózkodási engedély nélkül léphetik át és a segítséget kérő Szerződő Fél területén tartózkodhatnak, továbbá lehetővé teszik, hogy rendkívül sürgős esetekben a segélycsapatok és más szakértők az államhatárt a határátkelőhelyeken kívül is átléphessék. (5. Cikk, a Melléklet A és B része)

A felszereléseknek és a segélyszállítmányoknak az államhatáron keresztül történő behozatalát és kivitelét, valamint harmadik országba való átszállítását a Szerződő Felek megkönnyítik, ezekben az esetekben nem alkalmazzák az áruforgalomra vonatkozó szabályokat, nem érvényesek azok a tilalmak és korlátozások - a rendeltetés igazolása esetén -, melyeket egyéb esetekben a Szerződő Felek államának jogszabályai tartalmaznak; mentesek minden vám, adó és egyéb vámmal együtt fizetendő pénzügyi terhek alól. [6. Cikk, a Melléklet C és D része]

Az egyezmény sajátos szabályokat tartalmaz a kábítószert és pszichotrop anyagokat tartalmazó gyógyszerek tekintetében. [6. Cikk (6) és (7) bekezdései]

A személyes adatok védelméről és a közérdekű adatok nyilvánosságáról szóló 1992. évi LXIII. törvényben foglaltaknak megfelelően az Egyezmény részletes szabályokat tartalmaz az átadott személyes adatok védelméről is. (14. Cikk)

Az Egyezményben az államhatár átlépésének kivételes szabályait tartalmazó rendelkezések megállapítását a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény 2. § (4) bekezdése nemzetközi szerződésben vállalt kötelezettség alapján teszi lehetővé. Az államhatáron keresztül szállított felszerelésekre és segélyszállítmányokra vonatkozó vámmentesség összhangban áll a vámjogról, a vámeljárásról, valamint a vámigazgatásról szóló 1995. évi C. törvény, valamint az általános forgalmi adóról szóló 1992. évi LXXIV. törvény rendelkezéseivel.

Az Egyezmény a fentiekben kifejtett tárgyköreire tekintettel és a segélycsapatok által okozott esetleges károkért az államra háruló kártalanítási vonzatai miatt (11. Cikk), valamint a jogalkotásról szóló 1987. évi XI. törvény 4-5. §-ai alapján törvényhozási tárgykörbe tartozik, ily módon az Országgyűlés megerősítését igényelte. Ez összhangban áll az Egyezmény rendelkezésével, mely szerint az Egyezményt meg kell erősíteni, majd a megerősítésről szóló okmányok kicserélését és a hatályba lépését követően törvénnyel kell kihirdetni.

Az Országgyűlés a 103/1999. (XII. 18.) OGY határozatával a nemzetközi szerződést megerősítette. Az Egyezmény 2001. március 21-én hatályba lépett, így a fentieknek megfelelően gondoskodni kell annak törvénnyel történő kihirdetéséről.