2014. évi LXXV. törvény indokolása

az Európai Területi Társulásról

-----STARTING---POINT---ALTALANOS--- 

Az Európai Parlament és Tanács az európai területi együttműködési csoportosulásról szóló 1082/2006/EK rendelettel (továbbiakban: Rendelet) létrehozta az európai területi társulások jogintézményét azzal a céllal, hogy lehetővé tegye két vagy több tagállam régiói és helyi hatóságai között a hatékony határokon átnyúló, transznacionális és/vagy interregionális együttműködést, és ezen keresztül a gazdasági és társadalmi kohézió megerősítését az érintett területeken. Az Európai Területi Társulás (a továbbiakban: ETT) legfőbb előnye, hogy a határ mindkét oldalán jogi személyiséggel és teljes jogképességgel rendelkezik. Az ETT a tagok által meghatározott célkiűzéseket és feladatokat hajtja végre, hatásköre származtatott, azaz nem terjeszkedhet túl a tagok hatáskörén, ugyanakkor nem láthat el hatósági hatásköröket. Az ETT nonprofit gazdálkodó szervezet.

A 2007-2013 közötti uniós költségvetési időszakban az EU-n belül Magyarországon alakult a legtöbb ETT. Jelenleg 18 ETT működik magyar részvétellel; ebből 14 ETT-nek található a székhelye Magyarországon. Félévente ül össze az ETT munkacsoport, ahol az érintett szaktárcák (Belügyminisztérium, Földművelésügyi Minisztérium, Nemzeti Fejlesztési Minisztérium, Nemzetgazdasági Minisztérium, Miniszterelnökség) és egyéb szervezetek (CESCI, Budapesti Duna Kontakt Pont) képviselői kapnak tájékoztatást az ETT-ket érintő aktualitásokról. Évente kerül sor az ETT Fórumra, amelyen az érintett szaktárcákon kívül maguk az ETT-k képviselői is részt vesznek, ezáltal teret biztosítva a kölcsönös párbeszédnek. Az Európai Területi Társulások Nemzeti Jóváhagyó Hatóságainak Találkozója 2012 óta minden évben megrendezésre került (2012 Lovasberény, 2013 és 2014 Budapest), amelynek célja a jóváhagyó hatóságok közötti jó kapcsolat és kölcsönös párbeszéd kialakítása és fenntartása, valamint az eljárások hatékonyabbá tétele érdekében az eltérő szabályozásból adódó adminisztratív akadályok lebontása.

A Rendelet felülvizsgálatára 2013-ban került sor. A felülvizsgálat eredményeképpen született meg az Európai Parlament és a Tanács a csoportosulások létrehozásának és működésének egyértelművé tétele, egyszerűsítése és javítása tekintetében történő módosításáról szóló 1302/2013/EU rendelete, amely a szabályozás több pontján is jelentős változásokat és könnyítéseket vezetett be a felülvizsgált rendelethez képest. A felülvizsgálat célja a Rendelet egyszerűsítése, és átláthatóbbá tétele volt.

Az európai területi együttműködési csoportosulásról szóló 2007. évi XCIX. törvény (a továbbiakban: ETT törvény) hatályon kívül helyezésével egy új európai területi társulásokról szóló törvényt (a továbbiakban: új ETT tv.) fogadott el a jogalkotó.

-----STARTING---POINT---RESZLETES---

Az 1. §-hoz

Az 1. § (1) bekezdése arról rendelkezik, hogy az european grouping for territorial cooperation (európai területi együttműködési csoportosulás, EGTC) magyar elnevezése európai területi társulás (rövidített nevén: ETT). Az 1. § (2) bekezdése rendelkezik arról, hogy az Európai Parlament és Tanács az európai területi együttműködési csoportosulásról szóló 1082/2006/EK rendeletének felülvizsgálatát követően az Európai Unió elfogadta az Európai Parlament és a Tanács az európai területi együttműködési csoportosulásról szóló 1082/2006/EK rendeletnek a csoportosulások létrehozásának és működésének egyértelművé tétele, egyszerűsítése és javítása tekintetében történő módosításáról szóló 1302/2013/EU rendeletet (a továbbiakban módosított rendelet), amely szükségessé tette a nemzeti végrehajtási szabályoknak a módosított rendelethez történő hozzáigazítását, és így új ETT törvény elfogadását.

A 2. §-hoz

A 2. § rendelkezik az európai területi társulás tagjairól, összhangban a módosított rendelet előírásaival.

A Rendelet 3. cikk (1) bekezdésének alkalmazásában Magyarország tekintetében a közbeszerzésekről szóló 2011. évi CVIII. törvény (a továbbiakban: Kbt.) 6. § (1) bekezdés a)-f) pontja szerinti szervezeteket kell érteni, amennyiben azok rendelkeznek jogi személyiséggel.

A 3. §-hoz

A szabályozás célja, hogy tisztázza az ETT-k tevékenységére vonatkozó rendelkezéseket, valamint az alapszabálynak való megfelelést és nyomatékosítsa azt, hogy az ETT-k nonprofit szervezetek, amelyek elsősorban gazdasági tevékenység végzésére nem alapíthatók.

A 4. §-hoz

Ez a § rendelkezik az európai területi társulás elnevezéséről. A jelenleg hatályos ETT törvény még az „európai területi együttműködési csoportosulás” kifejezést tartalmazza, míg az új ETT törvény az 1. §-nak megfelelően már így rendelkezik:

Az európai területi társulás neve az „európai területi társulás” elnevezést tartalmazza. Ha az európai területi társulás tagjainak felelőssége korlátolt, az európai területi társulás neve a „korlátolt felelősségű európai területi társulás” elnevezést tartalmazza az átláthatóság biztosítása érdekében.

Az 5-7. §-hoz

Az ETT törvény 4. § (Jóváhagyás) és 5. § (Nyilvántartásba vétel) rendelkezéseit az új ETT törvény a 6. §-ba vonja egybe, összhangban azzal, hogy a nyilvántartásba vételi eljárást a kormány által kijelölt Hatóság (Külgazdasági és Külügyminisztérium) az eddig kizárólagos illetékességgel rendelkező Fővárosi Törvényszéktől a saját hatáskörébe helyezi át. Az eddigi két lépcsős eljárás egységesítése egyszerűbbé és hatékonyabbá teszi az ETT-k alapítását, illetve működésük nyomon követését.

A jelenleg hatályos ETT törvény 6. §-a alapján az európai területi társulásokról a nyilvántartást a Fővárosi Törvényszék vezeti, és azt mindenki számára nyilvánossá teszi. Az új ETT törvény a nyilvántartást és az adatokban történő változások vezetését a Hatóság feladatkörébe rendeli (ETT nyilvántartás). Az ETT nyilvántartás vezetését a Hatóság a kezelésében lévő honlapon valósítja meg.

A 8-9. §-hoz

Az ETT törvény 7. §-ban foglaltakat az új ETT törvény 8. §-a változtatás nélkül átveszi.

Az ETT törvény 7. § (2) bekezdése a közérthetőséget szeme előtt tartva az új ETT törvény 3. § (2) bekezdésébe kerül át.

Az új ETT törvény 9. § (2) bekezdése az ETT-k számára lehetővé teszi, hogy beszámolójukat a számvitelről szóló 2000. évi C. törvény 6. § (2) bekezdése alapján, az adott üzleti év mérlegforduló napjától számított 60 napon belül honlapján tegyék közzé - szemben az eddigi 150 nappal-, valamint kötelezi az ETT-ket, hogy beszámolójukat és amennyiben van, annak közhasznúsági mellékletét megküldjék a Hatóságnak. Az alábbiakkal a társulás mentesül a számviteli törvény által előírt Magyar Közlönyben történő közzététel alól, valamint ezzel a társulás letétbe helyezési és közzétételi kötelezettségének is eleget tesz.

A 10. §-hoz

Az ETT működésének törvényességét a Hatóság felügyeli. Az új ETT törvényből kikerült az ügyész törvényességi felügyelete az ETT-k felett, azt - az eljárás egyszerűsítése érdekében - a Hatóság veszi át. Azoknál a jogi személyeknél, ahol a nyilvántartásba vétel miniszteri hatáskörbe tartozik, ott a működés felett is az adott miniszter gyakorol törvényességi felügyeletet, ennek keretében végső soron perindítási jogot, így az ügyészség törvényességi felügyelete az ETT-k felett okafogyottá válik.

Ha a Hatóság hivatalból vagy más szervezet értesítésére jogszabálysértést, illetve az elfogadott egyezménybe vagy alapszabályba ütköző tevékenységet észlel, felszólítja az ETT-t a törvényesség helyreállítására, majd ha annak az ETT nem tesz eleget, intézkedik az ETT megszüntetése iránt.

A 11-13. §-hoz

Az ETT-k gazdálkodásának törvényességét a Kormányzati Ellenőrzési Hivatal ellenőrzi. Ha jogszabálysértést, illetve az elfogadott egyezménybe vagy alapszabályba ütköző gazdálkodást tapasztal, felhívja az ETT-t annak megszüntetésére, illetve legvégső esetben kezdeményezheti a megszüntetési eljárás megindítását is a Hatóságnál.

A 14. §-hoz

A Rendelet 13. cikke megengedi, hogy ha egy ETT megsérti egy tagállam közrendre, közbiztonságra, közegészségügyre vagy közerkölcsre vonatkozó rendelkezéseit, illetve tevékenysége sérti egy tagállam közérdekét, a tagállam illetékes szerve megtilthatja a területén folyó ilyen tevékenységet, legvégső esetben pedig elrendelheti a joga alapján létrehozott tagok kilépését az ETT-ből.

Az (1) bekezdés értelmében Magyarországon az illetékes szerv az adott tevékenység hatósági ellenőrzésére hatáskörrel rendelkező szerve. Ha a hatósági tiltás ellenére az ETT nem hagy fel a jogellenes tevékenységével, akkor az illetékes szerv a Hatósághoz fordulhat a tag ETT-ből való kiléptetése érdekében.

A (4) bekezdés úgy rendelkezik, hogy - annak érdekében, hogy a nem Magyarországon nyilvántartásba vett ETT székhelye szerinti nyilvántartó hatóság is értesüljön a magyar tag kiléptetéséről - a Hatóságnak hivatalból értesítenie kell a nem magyarországi székhelyű ETT-k nyilvántartásáért felelős szervet a magyar tag kiléptetésének tényéről.

A 15-19. §-hoz

Az új ETT törvény különbséget tesz az európai területi társulások megszűnése és megszüntetése között. A megszűnés eseteit és módját az ETT egyezménye rögzíti. Az ETT megszüntetésének kezdeményezésére a jóváhagyásért és nyilvántartásért felelős Hatóság jogosult hivatalból, illetve kérelemre.

Az európai területi társulások csak jogutód nélkül szűnhetnek meg. A végelszámolás, illetve az ETT fizetésképtelensége esetén a felszámolási eljárás lefolytatására a törvény a Fővárosi Törvényszéket jelöli ki, mivel a Hatóság nem tud a polgári perrendtartásról szóló 1952. évi III. törvény szabályai alapján eljárni. A Fővárosi Törvényszék az eljárásokat a Civil tv. szabályai alapján folytatja le és döntéséről köteles értesíteni a Hatóságot, hogy az a megszüntetés esetén gondoskodni tudjon az ETT ETT nyilvántartásból való törlése iránt. A végelszámolási eljárás tényét a Hatóság az ETT nyilvántartásban köteles feltüntetni.

Az új ETT törvény megerősíti a Hatóság ETT-k feletti ellenőrzési jogkörét, garanciát nyújtva arra, hogy az ETT-k a törvényi előírásoknak megfelelően működjenek, illetve annak elmaradása esetén a Hatóságnak megfelelő eszközei legyenek a törvénysértő állapot megszüntetésére.

-----STARTING---POINT---VEGE---

A 20. §-hoz

A külpolitikáért felelős miniszter felhatalmazást kap a jóváhagyási és nyilvántartásba vételi eljárás lefolytatására, továbbá arra, hogy a részletes jóváhagyási, nyilvántartási és megszüntetéssel összefüggő eljárási szabályokat rendeletben állapítsa meg.

A 21. §-hoz

A 21. § a hatálybalépés napját a kihirdetést követő 15. napban állapítja meg. A határidő biztosítja, hogy a törvény végrehajtásához kapcsolódó végrehajtási rendeletmódosítás is párhuzamosan hatályba tudjon lépni, valamint, hogy a Fővárosi Törvényszék és a Hatóság között az eddig bejegyzett ETT-k iratállományának átadás-átvétele a hatálybalépésig szintén meg tudjon történni.

A 22-23. §-hoz

Az új ETT törvény alapján a Hatóság átveszi az ETT-k nyilvántartását, és ezzel összefüggésben a zavartalan működés érdekében a Fővárosi törvényszéket kötelezi, hogy a náluk vezetett nyilvántartást papír alapon, az új ETT törvény hatálybalépéséig adja át a Hatóságnak.

A 24-26. §-hoz

Az új ETT törvény ezen §-ai rendelkeznek a törvény alkalmazhatóságának szabályairól. Az új ETT törvény hatálybalépésének napján, vagy ezt követően indított eljárásokra (nyilvántartásba vételi és változásbejegyzési) már az új ETT törvény alkalmazandó.

Amennyiben a hatályba lépés napján a bíróságon nyilvántartásba vételi (változásbejegyzési) eljárás van folyamatban, a bíróság az ETT nyilvántartási adatait és iratait az eljárás befejezését követően adja át a Hatóságnak.

Az új ETT törvény hatálybalépése előtt nyilvántartásba vett ETT-k hivatalos megnevezése tartalmazhatja a „európai területi együttműködési csoportosulás” elnevezést, nem kell elnevezésüket megváltoztatniuk.

A 27. §-hoz

Ez a § rögzíti, hogy a törvény az európai területi együttműködési csoportosulásról szóló 1082/2006/EK rendeletnek a csoportosulások létrehozásának és működésének egyértelművé tétele, egyszerűsítése és javítása tekintetében történő módosításáról szóló, 2013. december 17-i 1302/2013/EU európai parlamenti és tanácsi rendelet végrehajtásához szükséges rendelkezéseket állapítja meg, az abban foglalt kötelezettségek szerint.

A 28-35. §-hoz

Mivel a törvény 1. § (2) bekezdése a „european grouping for territorial cooperation” magyar elnevezéseként az európai területi társulás megnevezést vezeti be, ezért mindazokban a jogszabályokban, ahol erre az intézményre „európai területi együttműködési csoportosulás”-ként történik hivatkozás, szükségessé válik a terminológia cseréje.

A 36. §-hoz

Az ETT törvény hatályon kívül helyezéséről rendelkezik.

A 37. §-hoz

E § rendelkezik a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény 4. § k) pontjának hatályon kívül helyezéséről, mely szerint a bíróság tartja nyilván az európai területi együttműködési csoportosulásról szóló törvény szerint alapított európai területi társulást.

E rendelkezés összhangban áll a törvény 6. §-ával, amely szerint az európai területi társulások nyilvántartását a Hatóság végzi, és nem Fővárosi Törvényszék.