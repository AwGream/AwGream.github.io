1997. évi CLIII. törvény indokolása

a társadalombiztosítás pénzügyi alapjai 1998. évi költségvetéséről

-----STARTING---POINT---ALTALANOS--- 

Az 1995-1996. évi sikeres stabilizáció, az egyensúlyi mutatók javuló tendenciája lehetőséget ad egy egyensúlyőrző, a versenyképesség erősödésén alapuló, fenntartható gazdasági növekedést biztosító gazdaságpolitika érvényesítésére és a gazdasági növekedés ütemétől elmaradó, de érzékelhető nagyságú életszínvonal javulásra is remény van.

Az egyensúlyra, a gazdasági növekedésre és az életszínvonal javítására egyaránt tekintettel levő költségvetési politika 1998-ban a társadalombiztosítás területén a reálértéktartást jelentősen meghaladó fejlődés biztosítására a nyugdíjak vonatkozásában biztosít lehetőséget.

Az Egészségbiztosítási Alap ellátásai tekintetében 1998-ban a reálértéktartás követelménye érvényesíthető.

Ezzel összhangban a társadalombiztosítás pénzügyi alapjainak költségvetéséről szóló törvényben meghatározott előirányzatok a következőkön alapulnak:

A társadalombiztosítási nyugellátásokról szóló 1997. évi LXXXI. törvény (a továbbiakban: Tny.) 62. §-a alapján a nyugdíjak emelésére 19%-os, az özvegyi nyugdíjrendszer átalakítására 2,5%-os fedezet biztosított, figyelembevéve a létszámcsere, valamint minimális mértékben - a korhatáremelés hatásait is.

A rokkant nyugdíjak növekedése azonos az öregségi nyugdíjakéval, a létszámcsere és a változás hatása itt nagyobb mértékű. 1998-tól a végleges rokkantsági ellátásokat a Nyugdíjbiztosítási Alap finanszírozza.

A táppénzkiadások az előző évi keresetnövekedés mellett tartalmazzák a gyermekápolási táppénz igénybevételi idejének növekedéséből adódó többletkiadást.

A gyógyszertámogatási előirányzat a Kormány ésszerűsítő intézkedéseinek figyelembevételével került meghatározásra. Az előző évinél 11,5%-kal nagyobb előirányzat csak akkor tartható, ha az ártárgyaláson, a támogatások megállapításánál, a választék bővítésénél, a gyógyszerrendelési gyakorlat ellenőrzésénél jobban érvényesülnek a gazdaságossági követelmények.

A gyógyító-megelőző ellátások kiadási előirányzata figyelembe veszi:

- a kötelező egészségbiztosításról szóló törvényből adódó feladatváltozást,

- a keresetek növekedésére 16%,

- a dologi színvonaltartásra 10,5%-os növekményt,

- fejlesztésre 2,3 milliárd forintot

tartalmaz.

A hivatalok folyamatos működési előirányzatai a központi költségvetési fejezetekre vonatkozó szabályokhoz hasonló módon kerültek kialakításra.

A törvény a beszedési hatékonyság fokozása érdekében mindkét Alap vonatkozásában a behajtás-ellenőrzés mai ösztönző rendszere mellett további kormányrendeletben megállapított feltételekhez kötött új ösztönző jutalékrendszer érvényesítésére is lehetőséget ad.

A fel nem sorolt kiadások a reálértéktartásra tekintettel kerültek kialakításra.

A költségvetés 1998-ban nem számol a lakossági terhek, térítési díjak jelentős növekedésével, és a térítési díjak körének bővítésével. Így a térítési díjszint változás az előző két évhez hasonlóan elmarad az inflációtól.

Ez az elhatározás akkor tartható, ha mind a kiadási, mind a bevételi oldalon megvalósulnak a költségvetési előirányzatok kialakításakor számításba vett intézkedések.

A bevételi oldalon

A munkáltatói járulék tekintetében a keresettömeg 14,5%-os növekedésén túlmenően az 1997. évi járulékmértékváltozás, illetve a járulékalap-szélesítés áthúzódó hatása is figyelembevételre került, és számol a javaslat a beszedési eredményesség javulásával is. Az előirányzat magában foglalja a GYES után a központi költségvetés által fizetett nyugdíjbiztosítási járulékot.

Az egészségügyi hozzájárulás előirányzata a beszedési arány jelentős javulásának figyelembevételével került kialakításra. A térítési kötelezettség 1800 forintról 2100 forintra emelkedik.

Az egyéni járulék előirányzat a keresettömeg növekedésén túlmenően figyelembe veszi az egyéni járulékfizetési felső határ emelésének hatását, és azt, hogy a járulék egy részét már a tőkefedezeti nyugdíjalapokba fizetik be. Az új helyzettel összefüggésben a központi költségvetés a Nyugdíjbiztosítási Alap számára támogatást nyújt.

A nyugdíjreform egyes intézkedéseinek halasztása, és a költségvetések megalapozottságának biztosítása továbbra is elkerülhetetlenül szükségessé teszi az Alapok vagyonértékesítésből, hasznosításból származó bevételének 13,6 milliárdos nagyságú figyelembevételét.

A költségvetési javaslat szerinti kiadások 1998-ban 17,1 milliárd forinttal, 1,24%-kal haladják meg a bevételeket.

Az Alapok 1998. évi költségvetése tartalmazza az 1997. július 15-én elfogadott nyugdíjreform törvények néhány pontosítását is, illetve - mint a költségvetést megalapozó törvénymódosítás - az egészségügyi hozzájárulásról szóló 1996. évi LXXXVIII. törvény (a továbbiakban: Eht.) módosítását.

A nyugdíjreform törvények módosításai az eredeti jogalkotói szándék érvényesülését kívánják biztosítani, amely az öt törvény egyidejű parlamenti tárgyalása és a rendkívül nagyszámú módosító javaslat következtében nem tudott kellően érvényesülni a végső normaszövegben. Ez az ún. „alaptörvény”, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) és a társadalombiztosítási nyugellátásról szóló törvény (a továbbiakban: Tny.) néhány pontosítását jelenti. A Tbj. törvény módosításai közül a munkáltatók havi igazolási kötelezettsége érdemel figyelmet.

Az Eht. módosítását - a havi 1.800.-Ft havi 2.100.-Ft-ra emelésén túlmenően - egyrészt az Alkotmánybíróság 37/1997. (VI. 11.) AB. határozatával, másrészt a nyugdíjreform törvényekkel való összhang biztosítása teszi szükségessé. Emellett rendezni javasolja a végrehajtás során felmerült problémákat: a fizetés nélküli szabadság és a betegszabadság idejére történő egészségügyi hozzájárulás fizetés kérdését is.

A törvényben - a Kormány korábbi döntésének megfelelően módosításra kerülnek a gyógyító-megelőző ellátás egyes szerződéskötési, finanszírozási szabályai, és változnak az egészségügyi ellátási kötelezettségről, és a területi finanszírozási normatívákról szóló 1996. évi LXIII. törvény mellékletei. A változtatás megszünteti az évenkénti kapacitás-felülvizsgálat és szerződéskötés kényszerét.

Az államháztartásról szóló, többször módosított 1992. évi XXXVIII. törvény (a továbbiakban: Áht.) 115. §-a alapján az államháztartás információs rendszerét érintő adatszolgáltatási kötelezettségnek megfelelően az 1. számú függelékben bemutatásra kerülnek összevontan, és külön-külön a Társadalombiztosítási Alapok 1998. évi, az előző évi várható, valamint az azt megelőző év tényadatai is.

Az Áht. 86. §-a (6) bekezdése alapján a törvény 2. számú függeléke tartalmazza a Ny. Alap bevételeire és kiadásaira vonatkozóan 5 évre, a demográfiai folyamatok és azok hatásaira 50 évre szóló előrejelzést.

A törvény 3. számú függeléke tartalmazza a társadalombiztosítási önkormányzatok által elfogadott költségvetési javaslatokat, valamint azok és a Kormány által elfogadott költségvetési javaslat közötti eltéréseket. Az önkormányzatok által elfogadott javaslat nem felelt meg a törvényekből következő követelményeknek, sem a Kormány által elfogadott céloknak, így például egyik költségvetés sem tartalmazza az I. és II. fokozatú rokkant nyugdíjak kiadásait, a bevételek a reálisnál alacsonyabbak, a kiadásokat elsősorban az Egészségbiztosítási Alapban a megfinanszírozhatónál lényegesen magasabb szinten állapították meg, az alrendszeren belül mutatkozó 100 milliárdos hiányt a központi költségvetési, támogatás igénybevételével javasolták megfinanszírozni.

Az államháztartási szintű egyensúlyi, és a növekedési feltételeket figyelmen kívül hagyó, és hiányos javaslatokat a Kormány nem tartotta bemutathatónak az Országgyűlésnek, ezért az önkormányzati javaslatokat lehetőség szerint figyelembe vevő, de a Kormányzati célkitűzéseken és követelményeken alapuló saját javaslat benyújtásáról döntött.

-----STARTING---POINT---RESZLETES---

Az 1. §-hoz

E paragrafus a társadalombiztosítási alrendszereknek a Nyugdíjbiztosítási Alap (továbbiakban: Ny. Alap) és az Egészségbiztosítási Alap (továbbiakban: E. Alap) költségvetése összegezéséről adódó bevételi főösszegét 1.358 milliárd forintban, a kiadási főösszegét 1.380 milliárd forintban, a hiányát pedig 22 milliárd forintban állapítja meg. A hiány rendezésének kötelezettségét az 1998. évi központi költségvetés végrehajtásáról szóló törvénybe utalja.

Az Ny. Alap költségvetése nullszaldós, az államháztartásról szóló 1992. évi XXXVIII. törvény 86. §-ának (8) bekezdése alapján biztosított központi költségvetési támogatással. Azonban szükséges számolni a zárszámadás során esetleg felmerülő kismértékű egyenlegromlással, amelynek végső elszámolására a központi költségvetés zárszámadásában kerül sor, összhangban az államháztartási törvény rendelkezésével.

A társadalombiztosítás pénzügyi alapjainak költségvetése

A Nyugdíjbiztosítási Alap költségvetése

A 2. §-hoz

A 3. számú számú melléklet az Ny. Alap bevételi és kiadási főösszegét egyaránt 786,4 milliárd forintban állapítja meg, a költségvetési egyensúlyt a központi költségvetés 20,1 milliárd forint összegű hozzájárulása biztosítja.

Az Ny. Alap járulékbevételei és hozzájárulási előirányzata 718 milliárd forint.

Nem változott a foglalkoztatókat terhelő járulékmérték, mint számítási alap továbbra is 24%. A társadalombiztosítási nyugellátásról szóló 1997. évi LXXXI. törvény 62. §-ának (1) bekezdésében meghatározott nyugdíjemelési szabállyal összhangban a nyugdíjemelés 1998-ban 21,5%. A törvényben meghatározott 19%-os mértékű emelés, a saját jogú öregségi és hozzátartozói nyugellátás, baleseti nyugellátás és a rokkant nyugdíjak, a 2,5% különbözet az új özvegyi nyugdíjrendszer forrásául szolgál.

A járulékbevételek és hozzájárulások között kerül nevesítésre a gyermekgondozási segélyben részesülő személyek utáni központi költségvetési térítés 8 milliárd Ft összegben.

A munkanélküli ellátás után fizetett nyugdíjbiztosítási járulék várható bevétele 1998-ban 7,6 milliárd forint.

Az egyéni nyugdíjjárulék várható bevételének becslésénél az E. Alap pótköltségvetése alapján számított előirányzat képezi a bázist.

Az egyéni járulékmérték a társadalombiztosítás ellátásaira és a magánnyugdíjra jogosultakról, valamint a szolgáltatások fedezetéről szóló törvénynek megfelelően, 1998-tól a felosztó-kirovó rendszerben maradó biztosítottak befizetési kötelezettségeként 7%-ra növekedett. A 14,5%-os bruttó keresetnövekedés figyelembevételével számított bevételi összeget a szakmai becslés alapján, mintegy 13 milliárd forinttal növeli az egyéni járulékfizetési felső határ emelése. A tőkefedezeti pillérbe belépők esetében az előirányzat 1%-os egyéni járulékfizetést vesz figyelembe.

A nyugdíjjárulék két kisebb összegű előirányzata a munkanélküli járadék és az egyes szociális ellátások után fizetett járulék összege az 1998. évi várható tendenciának megfelelően változik.

A késedelmi pótlék és bírság az 1997. évi várható előirányzattól kismértékben elmarad, a kintlévőségek behajtásából eredő járulékbevételek növekedésével összhangban.

A kintlévőségek behajtásából eredő járulékbevétel a hatékony behajtási munka eredményeként - az E. Alap pótköltségvetésének becslésén alapuló számítások szerint - az APEH-OEP együttműködésének eredményét is figyelembe véve, 1998. évben a nyugdíjágazatnál 32 milliárd forint.

A vagyongazdálkodásból az ellátás fedezetére szolgáló bevétel 11,8 milliárd forinttal szerepel az 1998. éves költségvetés előirányzatai között. Ez az intézkedés összhangban áll az 1991-ben eldöntött költségvetési támogatás célú vagyonjuttatással.

A vonatkozó törvény szerint amennyiben a központi költségvetésben előirányzatként megtervezett térítési összeget meghaladja az Alap kiadási többlete, úgy a különbözetet a zárszámadási törvényben kell rendezni.

A működési célú bevételek egyik tétele - a nem társadalombiztosítási forrásból folyósított ellátások költségtérítése - a központi költségvetés működési célú térítése, amely a Népjóléti Minisztérium fejezet előirányzataihoz igazodik.

A Pénzügyminisztérium fejezet előirányzatai sorában a pénzbeli kárpótlás az 1997. évi XXIX. törvénnyel módosított 1992. évi XXXII. törvény, illetve az 1947-es Párizsi Békeszerződésből eredő kárpótlás az 1997. évi X. törvény végrehajtása során felmerült költségek megállapodás alapján történő megtérítését tartalmazza.

Az államháztartáson kívülről, az ÁPV Rt. és a Hadigondozottak Közalapítványa által finanszírozott ellátások működési költségtérítése a vonatkozó rendeletek alapján kötött megállapodásokkal összhangban szerepel a bevételben.

Kiadások

A Nyugdíjbiztosítási Alap ellátási kiadásainak legjelentősebb tételét a nyugellátások képezik. Az 1997. évi várható nyugdíjkiadás 766,5 milliárd forint, az előző évi előirányzathoz viszonyítva több mint 21%-os kiadás növekedést jelent.

Az 1996. évi LIX. törvény 1997. január 1-jei hatállyal új öregségi nyugdíjkorhatárt léptetett életbe. A törvénymódosítást követően a nyugdíjkiadás hosszú távú növekedését meghatározó nyugdíjas létszámnövekedés, bár csekély mértékben, 0,3% ponttal, de már 1997-ben is mérséklődött.

Az 1998. évi nyugdíjemelés miatt a nyugdíjak reálértéke továbbra is megmarad.

A nyugdíjkiadás 1998. évi tervezett összkiadásából 640,4 milliárd forint a sajátjogú öregségi ellátásokra, 102,5 milliárd forint a hozzátartozói ellátásokra, 23,7 milliárd forint az I-II. fokú rokkantnyugdíjasok ellátására kerül felhasználásra.

1998-ban a hozzátartozói nyugdíjrendszerben szerkezeti változásokkal is számolni kell, jelentősen bővülhet az özvegyi nyugdíjra jogosultsággal rendelkezők köre.

A törvény szerinti választási lehetőség biztosításához több százezer érintett esetében kell kiszámítani az új járandóságot.

Az ellátottak számának folyamatos növekedése 1998-ra várhatóan megáll a korhatár emelés következtében és az 1997. évi átlagosan 2.343.000 fővel lehet számolni.

A postaköltségek és egyéb kiadások előirányzata a posta, bank és egyéb költségek 1998. évi várható kiadása 3 milliárd forint.

Az ellátás fedezetére szolgáló vagyongazdálkodás kiadásai az Alap vagyonának mértékéhez igazodnak.

A 3. §-hoz

A működési kiadások előirányzata 16.280 millió Ft, amelyből a folyamatos kiadásokra 12.419 millió Ft, kiemelt célfeladatokra 3.861 millió Ft fordítható. A folyamatos működési kiadások közül a személyi juttatások és járulékok növekményét a központi költségvetési szervekre vonatkozó 14,5%-os emeléssel, és az új feladatokkal összefüggő létszámmal számolva tartalmazza a javaslat, elismerve a megnövekedett nyilvántartási feladatok létszámszükségletének egy részét. A dologi kiadások előirányzata 5%-os növekményt tartalmaz.

Változatlanul a kiemelt célfeladatok között szerepelnek az adatszolgáltatási és nyilvántartási feladatok, és az informatikai fejlesztések, amelyek előirányzata az önkormányzat igényével megegyező.

Az előirányzat nagyságrendjét elsődlegesen a nyugdíjreform és az ahhoz kapcsolódó egyéb feladatok végrehajtása alapozza meg. A legjelentősebb fejlesztésre a nyilvántartás területén van szükség, de folytatni kell az 1997-ben elkezdett fejlesztéseket a folyósítási rendszer ügyvitele, igazgatási szervek informatikai hálózata területén is.

A működési kiadási előirányzat túlteljesülésével számol a javaslat, amennyiben a Fővárosi és Pest Megyei Nyugdíjbiztosítási Igazgatóság épületének felújítására bevonásra kerül a BHG ingatlan elidegenítéséből származó bevétel.

A világbanki kölcsönből finanszírozott fejlesztések kiadási előirányzata megegyezik az Egészségbiztosítási Alapnál tervezettel. A javaslat biztosítja, hogy a két Alap között a tényleges felhasználás igényéhez igazodva az önkormányzatok közötti megállapodás alapján (s a Kormány egyetértésével) az előirányzat átcsoportosíthatóságát, valamint beruházási célú korlátozott mértékű felhasználását. A nyugdíjreform bevezetésével, az új özvegyi nyugdíjak megállapításával és az ellenőrzési feladatok növekedésével kapcsolatos várható többletkiadásokat (amely elsősorban személyi jellegű) a javaslat 698 millió Ft összegben tartalmazza.

Az ágazat nyilvántartási rendszerének teljeskörű, a napi feladatokon túlmutató korszerűsítését a világbanki program keretében tervezzük.

A 4. §-hoz

A nyugdíjbiztosítási szervek által folyósított, de nem az Alapból finanszírozott ellátások bevételeinek és kiadásainak előirányzat felhasználása tervhez igazodóan kerül kifizetésre.

Az E. Alap költségvetése

Az 5-6. §-hoz

Az E. Alap 1998. évi költségvetése 571,7 milliárd forint bevételi és 593,8 milliárd forint kiadási előirányzattal és 22,1 milliárd hiánnyal számol.

A bevételek döntő részét kitevő járulékbevételek (munkáltatói és egyéni járulékbevételek) alakulása a következő tényezők hatását tükrözi:

A bruttó keresettömeg 14,5%-kal nő.

Az egészségbiztosítási egyéni járulék mértéke 1 ponttal, 4%-ról 3%-ra csökken, a munkáltatói járulékmérték pedig változatlanul 15%.

A bevételek között jelentős tételként jelenik meg az egészségügyi hozzájárulás, mely bevételek alakulását alapvetően befolyásolja az egy főre vonatkozó havi befizetés összegének felemelése 1800 Ft-ról 2100 Ft-ra, továbbá az, hogy e bevétel 1998-ban - 1997-tel ellentétben - már 12 hónapon keresztül folyik be az Alaphoz.

A költségvetés 1998-ban is számol a kintlévőségek behajtásából származó járulékbevételekkel, ezek előirányzata 20 milliárd forint. Ez az összeg tartalmazza az adózás rendjéről szóló 1990. évi XCI. törvény (Art.) 32. §-ában foglaltak végrehajtására létrejött APEH-OEP együttműködésből tervezhető behajtási bevételt is.

A gyógyító-megelőző ellátások 1998. évi előirányzata 296 milliárd forint.

Az előirányzat kialakítása azzal a feltételezéssel készült, hogy megvalósul néhány, eddig az Egészségbiztosítási Alapból finanszírozott feladat (mentés, vérellátás, egyes transzplantációs műtétek) központi költségvetésből történő finanszírozása. Ez 7,8 milliárd forint összegben csökkenti a finanszírozandó feladatok körét.

A gyógyító-megelőző ellátásban - fenntartva azokat a szakmapolitikai célokat, melyeket a tárca az egészségügy reformjának megvalósításaként kitűzött - a finanszírozás alapelve nem változik.

Biztosítani kell:

- a teljesítmények, a szakmai munka és ennek minősége jobb elismerését, egyben a nem valós teljesítmények kiszűrését, szankcionálását,

- a befejezett ellátás arányának növelését az ellátás minden szintjén,

- fentiekhez szükséges informatikai és ellenőrzési rendszerek kiteljesítését és működtetését,

- jobb kapacitás kihasználását és ezzel az egészségügyi ellátás szerkezetének átalakulását segítő módszerek, eszközök alkalmazását,

- a kórházon kívüli ellátások arányának növelését,

- a kasszaátjárás megvalósítását, azaz a „pénz kövesse a beteget”,

- az ellátás minden szintjén a definatív ellátás megvalósítását,

- a hatékonyság növelését.

A finanszírozási eljárások változtatásait az eddigi tapasztalatok felhasználásával, valamint a teljesítmények nyilvántartásának pontosításával és az ellenőrzések kiterjesztésével indokolt megvalósítani.

Az 1998-ra tervezett, a költségvetési irányelvekben meghatározott, azaz a 10,5% dologi és 16% béremelésnek megfelelő mértékű növekményt meghaladó többletköltségek és szakmai fejlesztések a következők:

- a háziorvosi szolgálat területén az adatszolgáltatási rendszer bővítésére a teljesítményarányos finanszírozás részleges bevezetéséhez és mintegy 60-100 új praxis létrehozására került előirányzat biztosítás,

- a védőnői előirányzat bővítése az eddig anya-gyermek- és csecsemővédelem feladatként előirányzott védőnői tevékenység megfelelő helyre történő áttelepítését szolgálja,

- a járóbeteg szakellátásban került megtervezésre a CT-MRI előirányzata azzal, hogy a finanszírozó a nyilvántartásában elkülönítetten kezeli a járó-, illetve fekvőbetegek részére elvégzett vizsgálatok elszámolását,

- az átmeneti gazdálkodási nehézségekkel küzdő kórházaknak nyújtható, valamint az évközben belépő fejlesztések működési előlegének fedezete,

- a krónikus fekvőbeteg szakellátásába az aktív rehabilitációs kezelése költségeinek differenciált elismerésére szolgál a fejlesztés,

- a célelőirányzatok a méltányossági hatáskörbe tartozó ellátások fedezetére és az új és a jelenleg alkalmazott finanszírozási rendbe még nem befogadott ellátásokra kerül forrás elkülönítésre.

A gyógyszertámogatásra rendelkezésre álló összeg - a rendszer változatlansága mellett - 102,6 milliárd forint, ami mintegy 11,5%-kal haladja meg az ilyen címen 1997-ben felmerülő kiadásokat.

Az 1998. évi kiadásokat a következő tényezők befolyásolják:

- a termelői és import beszerzési árak növekedése (8%),

- a terápiás struktúraváltás, új ellátási területek szükségszerű beépítése (3%),

Az előbbi tényezőkből következő előirányzatnál mérsékeltebb összegű előirányzat csak abban az esetben teljesíthető, ha az alábbi kiadásmérséklő intézkedések megtörténnek:

- a támogatási rendszer fix jellegének erősítése,

- a közgyógyellátottak számára felírható és a kiemelten támogatott készítmények körének felülvizsgálata,

- a gyógyszer-rendelési gyakorlat hatékonyabb befolyásolása,

- az olcsóbb gyógyszerek forgalmazásában való érdekeltség növelése,

- az országos szintű vényadatfeldolgozás és elemzés bevezetése, ennek alapján a gyógyszerek felírására, a támogatás elszámolására, felhasználására vonatkozó ellenőrzési rendszer hatékonyságának fokozása,

- a társadalombiztosítási támogatás alapjául elfogadott árakra vonatkozó ártárgyalások eredményétől függően a támogatási szint mérséklése.

A gyógyszerkiadások 102,6 milliárd forintos előirányzata magában foglalja a speciális szerződés szerint támogatott magas árú gyógyszereket, illetőleg a vérzékenység kezelésére szolgáló készítmények körét is.

A gyógyászati segédeszközök támogatására szolgáló 1998. évi előirányzata 17,6 milliárd forint, ami 11,5%-kal nagyobb az 1997-ben várhatónál.

A tervezésnél figyelembevételre került:

- a várható 8%-os ipari árindex emelkedés (a kiadások kb. 40%-ban),

- az import termékek esetében a forintleértékelés hatása (kb. 11%),

A javasolt előirányzat megtarthatósága érdekében az alábbi intézkedések megtételével számoltunk:

- a fix összegű támogatás széleskörű beléptetése,

- a közgyógyellátási lista radikális átalakítása,

- eredményes ártárgyalások,

- a jogszabályi háttér (szakmai) megalkotása,

- az ellenőrzés kiszélesítése.

A gyógyfürdő ellátások 1998. évi előirányzataként 1,95 milliárd forintot terveztünk, figyelembe véve az 1997-ben már megtörtént és tervezett jogszabály-módosításokat.

A táppénzkiadások előirányzata 42,1 milliárd forint. Ennek meghatározása az 1997-ben várható táppénzkiadás mértéke, az előző évi bruttó keresetnövekedés (20%) táppénzszabályainak a kötelező egészségbiztosítás ellátásairól szóló 1997. évi LXXXIII. törvény 46. §-a szerinti a gyermekápolási táppénz időtartamának kiterjesztésével, valamint az ellenőrzési rendszer fejlesztése eredményeként várható megtakarítás figyelembevételével történt.

A korhatár alatti rokkantsági ellátások előirányzata 95,8 milliárd forint. Az előirányzat annak figyelembevételével került kialakításra, hogy 1998-tól - párhuzamosan az egyéni egészségbiztosítási járulék 1998-ban megvalósuló 1% pontos csökkenésével - az Ny. Alap finanszírozza az I. és II. csoportos korhatár alatti rokkantsági ellátásokat. Az előirányzat a létszámnövekedés és létszámcserélődés egyenlegeként adódó hatással 19%-os kompenzációval és a korhatáremelésből származó 3,7 milliárd forintos többletfinanszírozási igénnyel számol.

A 7. §-hoz

A működésre fordított kiadások előirányzata 21,2 milliárd forint. A működési költségvetésben a központi költségvetési szervekre vonatkozó feltételekhez közelítően a személyi juttatások és járulékaik előirányzatát 14,5%-os növekménnyel számol a javaslat, elismerve a megnövekedett ellenőrzési feladatok létszámigényét, valamint az 1997. évi létszámfejlesztés áthúzódó hatását.

Kiemelt célfeladatként a folyamatos működési kiadásoktól elkülönítetten kezeli a javaslat a behajtás ösztönzésére, az ellenőrzési rendszerek fejlesztésére, az informatikai fejlesztésre tervezett kiadásokat, 1,7 milliárd Ft összegben.

Beruházási kiadásokra 0,219 milliárd forint szerepel a javaslatban (épület, gépjármű és irodatechnikai berendezések), amely előirányzat kiegészülhet a világbanki kiadások előirányzatának kötött mértékű felhasználásával.

A 10. §-hoz

A paragrafus rendelkezik a tőkefedezeti pillér kialakulása miatt várható bevétel kiesés és egyéb bevételi elmaradások miatt a központi költségvetési hozzájárulás felhasználásáról.

A 11. §-hoz

A végkielégítés előirányzaton felüli teljesülése esetére vonatkozó előirányzat túlteljesülés szabályát tartalmazza a paragrafus.

A 12. §-hoz

Az Alapok bevételeinek és kiadásainak évközbeni időbeli eltéréséből fakadó átmeneti pénzügyi hiányuk miatt szükséges kamatmentes és jegybanki kamatfizetés mellett történő Kincstári Egységes Számla igénybevételének finanszírozási terv készítési kötelezettségen alapuló szabályairól rendelkezik a paragrafus.

A 13. §-hoz

A Nyugdíjbiztosítási Alap és az Egészségbiztosítási Alap nyugdíjkiadási előirányzatainak együttes összegéből a vonatkozó törvényi szabályra tekintettel elkülönítésre kerül a különös méltánylást érdemlő esetben nyugellátás - ideértve az öregségi korhatárt el nem érő rokkantsági nyugdíjakat is - megállapítására, a nyugdíjak egyedi elbírálásán alapuló emelésére 0,6 milliárd forint, egyszeri szociális segélyekre pedig 0,3 milliárd forint.

A 14-18. §-hoz

Az ellenőrizhetőség érdekében a kötött, illetve a túlteljesülő kiadások konkretizálásáról rendelkezik a jogszabály. A nyugdíjbiztosítási és az egészségbiztosítási világbanki programmal kapcsolatos központi költségvetési támogatás tényleges felhasználási igényével összefüggésben megengedi a társadalombiztosítási önkormányzatok megállapodása, valamint a Kormány egyetértése mellett a két Alap közötti évközi átcsoportosítást, valamint annak Alapokon belüli, feltételhez kötött felhasználását.

A 19. §-hoz

A bevételek maradéktalan teljesítése érdekében a behajtási előirányzat ösztönzési jutalékán túl a Kormányrendeletben meghatározott feltételek teljesülése esetén a Nyugdíjbiztosítási Alap és az Egészségbiztosítási Alap működési kiadásainak személyi juttatása és az ehhez tartozó munkáltatót terhelő járulékok előirányzata 6%-kal túlteljesülő kiadási előirányzatnak minősül.

A 20. §-hoz

A Fővárosi és Pest Megyei Nyugdíjbiztosítási Igazgatóság Budapest, Fiumei úti épületének rekonstrukcióját szolgáló források biztosításáról és azoknak kötött felhasználásáról rendelkezik a törvény.

A 21. §-hoz

A Ny. Alapnál a vagyonértékesítésből és a vagyonhasznosításból származó bevételi előirányzat féléves 50%-os mértékű teljesülése, valamint a járulékbevételek alapján prognosztizált éves szintű, tervezettnél kedvezőbb egyensúlyi helyzet esetén az előirányzat teljesítésének arányos csökkentésében állapodhat meg a Nyugdíjbiztosítási Önkormányzat és a Kormány.

A 22-30. §-hoz

A társadalombiztosítási pénzügyi alapjainak 1995. évi költségvetéséről és a természetbeni egészségbiztosítási ellátások finanszírozásának általános szabályairól szóló 1995. évi LXXXIII. törvényben szabályozott természetbeni egészségbiztosítási ellátások finanszírozásának általános szabályait a kötelező egészségbiztosítás ellátásairól szóló 1997. évi LXXXIII. törvény hatályon kívül helyezte. A rendelkezések tartalmazzák az egészségügyi szolgáltatások szükséges, általános finanszírozási szabályait.

A 31-36. §-hoz

A törvény e szakaszai megállapítják - figyelembe véve a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényben foglalt járulékmérték-, járulékrendszer és egyéb változásokat, - a járulékmérték változásokból adódóan a bevételek ágak közötti megoszlásának új arányait.

Az 1992. évi LXXXIV. törvény módosítása szabályozza, hogy 1998-tól az Ny. Alap finanszírozza az I. és II. csoportos korhatár alatti rokkantsági nyugellátásokat, míg az E. Alap biztosítja továbbra is a korhatár alatti III. csoportos rokkantsági nyugellátások fedezetét.

Indokolt, hogy az itt szereplő késedelmi pótlék és bírság bevételek az összes járulékbevételek arányában kerüljenek megosztására a két Alap között. Mivel az E. Alap bevételeinek egy jelentős része nem százalékos formában van meghatározva, ezért a késedelmi pótlék, bírság bevételek az 1997. évi gyakorlatnak megfelelően a két Alap járulékjellegű bevételi előirányzatai összegének arányában oszthatók meg.

A Ny. Alap és az E. Alap folyó évi bevételi beszedési aránya, kintlévőségeinek csökkentése érdekében a külön Kormányrendeletben szabályozott feltételek esetén a rendelkezés lehetőséget teremt az ellenőrzésben, és a beszedés-behajtásban közreműködő köztisztviselők ösztönző jutalom címen történő személyi juttatásainak és munkáltatói járulékainak évközi kifizetésére.

A 37. §-hoz

A nevelőszülői, a hivatásos nevelőszülői és a helyettes szülői jogviszony egyes kérdéseiről szóló 150/1997. (IX. 10.) Korm. rendelet bevezeti a speciális nevelőszülői jogviszonyt. Természetesen a Tbj. törvény ezt a jogviszonyt - mint biztosítási jogviszonyt - még nem kezelhette. A pontosítás részben ezt rendezi. A d) pont módosítása pedig azt kívánja biztosítani, hogy akik 1998. január 1-je előtt részesültek végkielégítésben és a végkielégítéssel fedezett hónapok átnyúlnak 1998. évre, a társadalombiztosítás szempontjából biztosítottak legyenek.

A 38. §-hoz

A módosítás az Alkotmánybíróság 37/1997. (VI. 11.) AB határozatával összhangban kívánja pontosítani azt, hogy egészségügyi szolgáltatásra szociális rászorultság esetén milyen személyi kör jogosult a települési önkormányzat jegyzőjének hatósági bizonyítványa alapján.

A 39. §-hoz

A 34. §-sal összefüggésben e jogszabályhely rendezi a munkanélküli ellátást folyósító szerv társadalombiztosítási járulék és nyugdíjjárulék fizetési kötelezettségét azok után, akiknek végkielégítését 1998. január 1-jét megelőzően állapították meg és a járadék folyósítása ezt követő, későbbi időpontban történik.

A 40. §-hoz

A pontosítás arra irányul, hogy a végrehajtók számára egyértelmű eligazítást adjon arra vonatkozóan, hogy az egészségbiztosítási járulék megfizetése alóli mentesség csak a biztosított által történő járulékfizetésre vonatkozik akkor, ha foglalkoztatása egyik jogviszonyában eléri a heti 36 órát.

A 41. §-hoz

A pontosítás annak az eredeti jogalkotó szándéknak a megvalósítását célozza, hogy az egészségbiztosítási ellátások megszerzése érdekében történő 18%-os mértékű egészségbiztosítási járulék fizetés lehetősége csak arra a személyi körre vonatkozik, aki ezt a jogosultságot nem biztosítottként, külön megállapodás alapján kívánja megszerezni.

A 42. §-hoz

A pontosítás azt kívánja szabályozni, hogy a biztosított számára a munkáltató minden hónapban köteles legyen elszámolást adni arra vonatkozóan is, hogy a kifizetett, elszámolt, járulékalapot képező jövedelem után milyen összegű társadalombiztosítási járulékot utalt át a társadalombiztosítási szervek számára.

A 43. §-hoz

A pontosítás azt kívánja szabályozni, hogy milyen ellátás illeti meg az állampolgárt akkor, ha 2013 előtt ún. vegyes szolgáltatásra szerez jogosultságot.

A 44. §-hoz

A törvénymódosítás az 1975. évi II. törvény (T.) helyett az Országgyűlés által 1997. július 15-én elfogadott, a nyugdíjreform törvénycsomag egyik törvényére, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényre (Tbj.) való utalást tartalmazza.

A 45. §-hoz

A 2. § módosítja az eddigi havi 1800 (napi 60) forint egészségügyi hozzájárulást havi 2.100 (nap 70) forintra. Egyidejűleg módosítja a T.-re való hivatkozásokat Tbj.-re.

A 46. §-hoz

A törvénymódosítás alapján a foglalkoztató csak a fizetés nélküli szabadság 31. napjától mentesül az egészségügyi hozzájárulás fizetési kötelezettség alól, illetve a mentesítés nem vonatkozik arra az időtartamra, amikor a foglalkoztatott betegszabadságát tölti.

A 47. §-hoz

Az alkotmánybírósági döntéssel összefüggésben 1998-tól a települési önkormányzat az egészségügyi hozzájárulást csak a munkanélküliek jövedelempótló támogatásában részesülő személy után lesz köteles megfizetni.

A 48. §-hoz

A társadalombiztosítási szerv fogalmánál az 1997. évi LXXX. törvény 58. § (2) bekezdése, illetve a végrehajtására kiadandó Kormány rendelet előírása került figyelembevételre.

A 49. §-hoz

A pontosítás a nyugdíjreform törvények fogalomhasználatával való összhangot kívánja biztosítani.

Az 50. §-hoz

A javaslat a nyugdíjreform törvények elfogadásával összefüggésben a jogszabályi hivatkozások pontosítását tartalmazza.

Az 51. §-hoz

A módosítás a társadalombiztosítási szervek egymás közötti, illetve a kifizetőhellyel rendelkező munkáltató közötti nyilvántartások szabályozásával foglalkozik.

Az 52. §-hoz

A javaslat a társadalombiztosítási szerv kapcsolati kód képzésére vonatkozó szabályozást tartalmaz.

Az 53. §-hoz

A módosítás alapján a jövőben nemcsak az OEP, illetve az ONYF, hanem általában a Kormányrendelet szerinti társadalombiztosítási igazgatási szervek részére lesz köteles rendszeres adatszolgáltatást teljesíteni a személyi adat- és lakcímnyilvántartás szerve.

Az 54. §-hoz

A módosítás a nyugdíjreform törvények szóhasználatával egyező fogalomhasználatot alkalmaz a személyazonosító jel kezelése vonatkozásában.

Az 55. §-hoz

A módosítás a nyugdíjreform törvények fogalomhasználatával való összhangot kívánja biztosítani.

Az 56. §-hoz

A módosítást az egészségügyi hozzájárulásról szóló törvény módosításával való összhang biztosítása teszi szükségessé. A módosítás alapján az egészségügyi szolgáltatás igénybevételére jogosultság szempontjából szociálisan rászorultnak az a személy minősül, akinek a családjában az 1 főre jutó havi jövedelem nem éri az öregségi nyugdíj legkisebb összegét, egyedül élő esetén 150%-át. A szociális rászorultságról a települési önkormányzat polgármestere hatósági bizonyítványt állít ki.

-----STARTING---POINT---VEGE---

Az 57. §-hoz

A törvény hatálybalépésének ideje 1998. január 1. Külön kell rendelkezni a járulékmérték-változásból adódó bevétel megosztási aránymódosítás alkalmazásáról. Tekintve, hogy az egészségbiztosítási egyéni járulékmérték ágak közötti megosztása 1998. január 1-jei hatállyal változik, megosztási arányokat először a megváltozott mértékű járulékfizetési kötelezettség alapján befizetett (első ízben 1998. februárjában befolyó), illetve elszámolt összegekre kell alkalmazni. Az 1998. január 1-jét megelőzően keletkezett tartozásokra elszámolt összegek megosztásánál még a korábbi - a tartozás keletkezésekor hatályos - arányokat kell alapul venni.

Az 58-59. §-hoz

Az egészségügyi kiadások növekedése, az évtizedek óta elavult, átalakításra szoruló ellátási struktúra korszerűsítése miatt került sor 1996-ban az egészségügyi ellátási kötelezettségről és a területi finanszírozási normatívákról szóló LXIII. tv. megalkotására. A törvény 1. és 3. számú mellékletei képezték a leköthető ellátási kapacitások szakmánkénti megoszlását és a finanszírozható ágyak számát.

1996-ban a Törvény végrehajtása során felszínre kerültek olyan szakmai és ellátási problémák, melyek a tv. megalkotása során nem voltak előre láthatók, a megyei egyeztető fórumokon nem kerültek szóba, ill. a fórumok lezárását követően merültek fel. A törvény gyakorlati megvalósítása során feszültségek keletkeztek, és a végrehajtás során nem mindig érvényesültek az egészségpolitika, a törvényalkotó szándékai.

A módosítás célja, hogy ezeket az anomáliákat felszámolja a vonatkozó mellékletek módosításával.

Sok problémát okozott a járó és fekvőbeteg kapacitások szakmánkénti eloszlásának törvényben történő rögzítése. Ezek szabályozása a későbbiekben alacsonyabb szinten történik. Ily módon lehetővé válik a helyi szükségletekhez, az esetleges változásokhoz, morbiditási adatokhoz történő gyorsabb igazodás.

A jelenlegi mellékletek a keretszámokat tartalmazzák, ezek szakmai tartalommal való megtöltése folyamatosan történik.

A Törvény végrehajtása során az ágystruktúra alakulása nem a kívánt irányba történt. Így pl. csökkent az elmegyógyászati, elme-rehabilitációs, krónikus ágyak száma. A Tv. jelen módosítása ezeket az anomáliákat kiküszöböli, lehetővé teszi az ilyen jellegű ágyak iránti megnövekedett igények kielégítését.

A korábbi merev szabályozás helyett a jövőben a struktúra-átalakítás egészségpolitikai kontroll mellett végrehajtott lépéseire év közben is sor kerülhet, a tulajdonosi döntések szélesebb körben és gyorsabb hatással érvényesülhetnek anélkül, hogy a kapacitások a megadott keretszámok fölé kerülhetnének.

A 60. §-hoz

E jogszabály rendelkezik az egészségügyi hozzájárulásról szóló törvény módosításának első ízben történő alkalmazásáról.

Egyidejűleg rendelkezés történik az Eht. törvény és a Tbj. törvény néhány jogszabályhelyének hatályon kívül helyezéséről, illetőleg hivatkozásainak pontosításáról.

A 61. §-hoz

Felhatalmazást kap a népjóléti miniszter a szakrendelési összóraszámok és ágyszámok szakterületek szerinti megoszlásának a meghatározására, a Kormány a gyógyító-megelőző ellátások előirányzatán belül a kötelező egészségbiztosításról szóló 1997. évi LXXIII. törvény 35. §-a (4) bekezdésében meghatározott működési költségkeret előirányzat felhasználásának a szabályozására.

A 62. §-hoz

A jogszabály-hely rendelkezik arról, hogy az 1997. december 31-ével hatályon kívül helyezett 1975. évi II. törvény és a végrehajtásáról szóló 89/1990. (V. 1.) MT rendelet által szabályozott témaköröket a jövőben az 1997. évi LXXX. törvény, illetve az 1997. évi LXXXI. törvény, valamint az 1997. évi LXXXIII. törvény tartalmazza.

A 63. §-hoz

Az egészségbiztosítási önkormányzat 1998. január 30-ig visszaadja a Club Aliga üdülőkomplexumot a Kincstári Vagyoni Igazgatóságnak, amely azt értékesíti és a költségeivel csökkentett ellenértéket átadja az önkormányzatnak.