2002. évi XX. törvény indokolása

a rádiózásról és televíziózásról szóló 1996. évi I. törvény jogharmonizációs célú módosításáról

-----STARTING---POINT---ALTALANOS--- 

I.

A rádiózásról és televíziózásról szóló 1996. évi I. törvény (a továbbiakban: médiatörvény) megalkotásával Magyarország az Európai Közösség vonatkozó jogszabályainak részben megfelelő törvényt alkotott.

Az Európai Unióval folytatott csatlakozási tárgyalások során Magyarország mind a közösségi jogszabályok átvilágításán, mind pedig az 1998 szeptemberében átadott tárgyalási álláspontjában vállalta a vonatkozó közösségi irányelvvel való teljes harmonizációnak a csatlakozás időpontjáig való megteremtését. Jelezte ugyanakkor, hogy - a Gazdasági Együttműködési és Fejlesztési Szervezethez (OECD) való csatlakozáskor vállalt kötelezettségekre tekintettel - kizárólag az Európai Unióhoz történő csatlakozás időpontjában lesz képes a közösségi szabályozással való teljes körű összhang megteremtésére. A teljes jogharmonizáció egy korábbi időpontban történő megvalósítása csak akkor lenne lehetséges, ha az Unió tagállamainak segítségével az OECD országok többsége elfogadná azt, hogy az Unióhoz még nem csatlakozott hazánk - a közszolgálati és kereskedelmi televíziók tekintetében egyaránt - az európai műveket előnyben részesítse.

Átmeneti szabályozásra nem tartottunk igényt e kérdésben, miként a csatlakozási tárgyalások „Kultúra és audiovizuális politika” című fejezete egyéb témáiban sem.

II.

A legjelentősebb tartalmi eltérés a hatályos médiatörvény és a vonatkozó közösségi jog - a 97/36/EK irányelvvel módosított, a televíziós műsorszolgáltatásra vonatkozó egyes tagállami törvények, rendeletek és közigazgatási rendelkezések összehangolásáról szóló 89/552/EGK irányelv - között az, hogy a magyar jog (a médiatörvény 28. §-a) kizárólag a közszolgálati televízióra nézve teszi kötelezővé az európai gyártású műsorszámok előnyben részesítését műsorszerkesztési követelmények előírásával. Ugyanakkor a hivatkozott törvényhely a magyarországi gyártású műsorszámokat - szintén kötelező műsorszerkesztési követelmények meghatározásával - az európai gyártású műsorszámokkal szemben részesíti előnyben, az utóbbiakra előírt részarányon belül.

A fentieken túlmenően részleges volt a médiatörvény által megvalósított jogközelítés azért is, mert a fogalom-meghatározások, a joghatóság és az alkalmazandó jog, a reklám, a műsorszámok támogatása, a közvetlen ajánlat (megközelítőleg az ún. tele-shopping-gal azonos fogalom), a kiskorúak védelme, a hátrányos megkülönböztetés tilalma, a közérdeklődésre számot tartó események közvetítése, a szerzett közvetítési jog gyakorlása és a filmszínházi alkotások televízióban történő bemutatása terén nem vezette be teljes körűen a közösségi jogi követelményeket.

III.

Az audiovizuális szektorra irányadó nemzetközi elvárásoknak való mind teljesebb megfelelés érdekében Magyarország csatlakozott az Európa Tanácsnak a határokon átlépő televíziózásról szóló, Strasbourgban, 1989. május 5-én kelt egyezményéhez (a továbbiakban: ET egyezmény). Ezt a nemzetközi egyezményt az 1998. évi XLIX. törvény hirdette ki. Az Európa Tanács tagjai és az ET egyezményben részes felek 1998-ban egy Jegyzőkönyvet (a továbbiakban: Jegyzőkönyv) fogadtak el az egyezmény módosításáról azzal a céllal, hogy annak rendelkezéseit összhangba hozzák a közösségi irányelvben foglalt követelményekkel. A Jegyzőkönyv akkor lép hatályba, ha valamennyi, az ET egyezményben részes fél letétbe helyezte elfogadási okmányát az Európa Tanács Főtitkáránál.

Az ET egyezmény rendelkezései nem mindenben egyeznek az irányelvben foglaltakkal. A Jegyzőkönyv hatályba lépéséig tehát a határokat átlépő televíziózás területén eltérő nemzetközi kötelezettségekkel kell szembenéznie Magyarországnak. Mindazonáltal abból adódóan, hogy az Európa Tanács felismerte az ET egyezmény korszerűtlenségét, továbbá, hogy a közösségi jog határozottabban fogalmaz meg minimumkövetelményeket a televíziózás területén, az irányelvnek való megfelelést kell elsődleges célnak tekinteni. Ez nem változtat azon a tényen, hogy az Európa Tanács azon tagállamai viszonylatában, amelyek nem tagjai az Európai Uniónak, továbbra is az ET egyezmény joghatósági szabályaiból kell kiindulni. A Jegyzőkönyv hatályba lépésével továbbá a magyar jognak az azzal való összhangját a Jegyzőkönyv kihirdetésével lehet majd megteremteni.

A médiatörvénynek az európa tanácsi tagságból eredően, illetőleg az Európai Unióhoz való csatlakozás miatt kialakítandó, a hatályra vonatkozó szabályait és a szabályozás indokait alább tárgyaljuk.

IV.

A csatlakozási tárgyalások folyamatában a „Kultúra és audiovizuális politika” fejezet eddig még nem került lezárásra annak ellenére, hogy az egyike volt az 1998 őszén elsőként tárgyalásra megnyitott és 1998 novemberében miniszteri szinten is tárgyalt fejezeteknek. A jelek szerint az Európai Unió egyértelműen több, illetőleg mélyebb kötelezettségvállalást vár el tőlünk a konformitásnak már a csatlakozás előtt történő megteremtésére. Mára egyértelműen komoly problémát jelent, hogy az OECD-hez történő csatlakozás idején Magyarország a filmek forgalmazását és felhasználását nem vonta ki fenntartással a liberalizáció tárgyát képező folyó láthatatlan műveletek köréből. Ennek következtében a csatlakozás időpontját megelőzően nem lehetséges a magyar szabályozásba bevezetni az európai kulturális érdekeket védő közösségi követelményeket. Ugyanakkor nagyon fontos, hogy a jogharmonizációt célzó törvényalkotás előrehaladjon.

-----STARTING---POINT---RESZLETES---

Az 1. §-hoz

A médiatörvény hatálya eddig a magyarországi műsorszolgáltatásra, az azzal összefüggő műsorterjesztésre (1. §) terjedt ki.

A magyar szabályozástól eltérően a közösségi szabályozás szerint a műsorszétosztás - mi több, a műsorterjesztés is - műsorszolgáltatásnak minősül (89/552/EGK irányelv 1. Cikkének a) pontja). Ennek következménye az, hogy a médiatörvénynek a műsorszolgáltatóra irányadó rendelkezéseibe ütköző tevékenység folytatása esetén a műsorszétosztást végző szolgáltató a magyar jog szerint nem vonható felelősségre, míg a szintén a műsorszolgáltatóval szemben követelményeket támasztó közösségi szabályozás szerint igen. Ezt támasztja alá az is, hogy az irányelv alapján azok a műsorszolgáltatók vonhatók felelősségre, akik a tagállam joghatósága alá tartoznak. A joghatóság megállapításának legfőbb kritériuma a tagállam területén való letelepedés. Ha a joghatóság ez alapján nem lenne megállapítható, akkor - egy több lépcsőből álló feltételrendszer alapján - a tagállam joghatósága arra a műsorszolgáltatóra is kiterjed, aki az általa engedélyezett frekvenciát veszi igénybe, vagy aki a tagállam területén elhelyezkedő, műholdra történő csatlakozást biztosító berendezést (satellite up-link) használja. Következésképpen a közösségi szabályozás alapján jogsértés esetén a tagállam köteles felelősségre vonni azt a személyt is, aki a területén a magyar szabályozás szerinti műsorszétosztást - azaz távközlési tevékenységet - végez csupán, és nem műsorszolgáltatást.

Az ET egyezménynek a részes államok kötelezettségeit meghatározó rendelkezése (5. Cikk) szerint is a joghatóság határozza meg a felelősséget, itt azonban a joghatóság megállapításának más az alapja. Az egyezmény ugyanis megkülönböztet földfelszíni, valamint műholdas műsortovábbítás alapján megállapított joghatóságot. Az első esetben a kezdeti műsortovábbítás helye szerinti tagállam, a másik esetben pedig az a tagállam rendelkezik joghatósággal, amelynek területén a műholdas feladáshoz szükséges berendezés található, vagy amelyik a frekvenciát engedélyezi. Ha pedig e kritériumok alapján nem állapítható meg a joghatóság, akkor a műsorszolgáltató székhelye a döntő.

A leírtaknak megfelelően a törvény 1. §-a a törvény hatályát fő szabályként a magyarországi műsorszolgáltatásra, az azzal összefüggő műsorterjesztésre valamint a műsorszétosztásra határozza meg azzal, hogy újonnan definiálja a magyarországi műsorszolgáltatást és a magyarországi műsorszétosztást. A törvény hatályának a magyarországi műsorszétosztásra való kiterjesztését az indokolja, hogy az ET egyezmény joghatósági szabálya alapján a továbbító Fél (transmitting party) köteles fellépni a műsorszétosztóval szemben, ha az ahhoz szükséges berendezés (lásd fenn a műholdas feladáshoz szükséges berendezést) a területén van. Az Európai Unióhoz való csatlakozás időpontjától a műsorszétosztásra az irányelv alapján is ki kell, hogy terjedjen majd a törvény hatálya.

Ily módon a jövőben a műsorszétosztás is ellenőrizhetővé válik a törvény rendelkezései alapján, és e tevékenységre is vonatkozik az Országos Rádió és Televízió Testület általi nyilvántartásba vételi kötelezettség. A bejelentési kötelezettség betartását az ORTT az államigazgatási eljárás általános szabályai szerint, bírság kiszabásának lehetőségével felügyelné. A nyilvántartásba vétel alapján pedig lehetővé válna a szétosztott műsor figyelése, és szankció alkalmazása a jogsértő műsorszétosztóval szemben.

Az Európai Unióhoz való csatlakozás követelményeire tekintettel a médiatörvény új 1/A. §-a rendelkezik a törvény hatályáról azokra az esetekre, amikor a hatályt majd az irányelv joghatósági szabályait figyelembe véve kell meghatározni. Az 1/A. §-t csak az Európai Unió tagállamai viszonylatában kellene alkalmazni, és csak a csatlakozás időpontjától lépne hatályba. Lényege, hogy olyan műsorszolgáltatás esetén, amely az Európai Unió tagállamainak határait átlépi, számos - egymást követően figyelembe veendő - szempont alapján dől el, hogy mely tagállam lép fel a műsorszolgáltatás szolgáltatója ellen. E szempontrendszert - amelynek része például a műsorszolgáltató székhelye, a szerkesztői döntések meghozatalának helye, a műsorszolgáltatásban közreműködő munkaerő tevékenységének helye, a műsorszolgáltatás megkezdésének helye - tartalmazza az 1/A. §. Az 1/A. § (5) bekezdése továbbá kiterjeszti a hatályt arra az esetre, ha valamely nem magyarországi, de Európai Unióból kiinduló műsorszolgáltatás eredményeképpen Magyarországon olyan műsor fogható, amely a kiskorúak személyiségfejlődésére súlyosan ártalmas, illetőleg amely a diszkrimináció tilalmába ütközik. Az irányelv 2a cikke ugyanis ilyen esetekben lehetővé teszi a tagállamok számára, hogy intézkedéseket tegyenek a műsornak a területükön való betiltása érdekében. Az irányelvben ezzel kapcsolatban szabályozott eljárást a törvény 15. §-a vezeti be.

A 2. §-hoz

A médiatörvény rendkívül bonyolult fogalomrendszerét (2. §) nemcsak az áttekinthetőség és az egyértelműség kedvéért kell módosítani, hanem mert célszerű azt az irányelvben és az ET egyezményben alkalmazott definíciókkal is összhangba hozni. Az irányelv ismeri a televíziós műsorszolgáltatás, a műsorszolgáltató, a televíziós reklámozás, a tudatosan nem észlelhető reklámozás, a támogatás, az ún. teleshopping (televíziós vásárlás) és az európai mű fogalmát (89/552/EGK irányelv a 97/36/EK irányelv módosításaival: 1. és 6. Cikkek).

A fentiek tükrében a törvény 2. §-a módosítja - többek között - a műsorszolgáltatás, a magyarországi műsorszolgáltatás, a műsorszolgáltató, a reklám, a támogatás, a közvetlen ajánlat és a műsorszám egyes részfogalmait. Bevezeti a magyarországi műsorszétosztás, a televíziós vásárlási műsorablak, a hazai közönség meghatározó része, a meghatározó vételkörzetű műsorszolgáltató és a meghatározó vételkörzetű külföldi műsorszolgáltató fogalmát. Ez utóbbi három definíció bevezetésére azért van szükség, mert a kizárólagos közvetítési jogok alább tárgyalt korlátozása kapcsán meg kellett határozni a korlátozás határait. A televíziós vásárlási műsorablak a televíziós vásárlásnak az a fajtája, amikor a televíziós vásárlást a nem arra szakosodott műsorban hosszabb blokkokban teszik közzé. Ezt a fogalmat - mint ahogy a televíziós vásárlást sem - nem ismerte eddig a médiatörvény, de a gazdasági reklámtevékenységről szóló 1997. évi LVII. törvény (a továbbiakban: Grtv.) sem, így annak bevezetése szükségessé vált.

Elengedhetetlen továbbá az európai mű fogalmának bevezetése, törvényi szinten való meghatározása a műsorszerkezeti követelmények érvényesítése érdekében. Itt elsősorban az irányelvben leírt fogalmat tekintjük kiindulási alapnak. Látni kell azonban, hogy az irányelvben szereplő fogalomban az európai mű meghatározásánál az Európai Unióhoz fűződő bizonyos mértékű kapcsolat (letelepedés, finanszírozás) léte az irányadó. Ilyen követelményekkel a fogalmat csak attól az időponttól időszerű alkalmazni, amikor az irányelvnek megfelelő műsorszerkezeti követelmények először hatályba lépnek. Ezt támasztja alá az is, hogy a fogalom a törvényben értelmet csak a műsorszerkezeti követelmények által nyer. Következésképpen az európai mű fogalmát is csak az Európai Unióhoz való csatlakozás időpontjától indokolt bevezetni.

A 3. §-hoz

A médiatörvény nem tartalmaz rendelkezést arra vonatkozóan, hogy a filmszínházi alkotásokat mennyi idővel a bemutatásukat követően közvetítheti a televízió.

A 97/36/EK irányelv által bevezetett új 7. cikk szerint a tagállamoknak biztosítaniuk kell, hogy a joghatóságuk alá tartozó műsorszolgáltatók ne közvetítsenek filmszínházi alkotásokat azon az időszakon kívül, amelyről a szerzői vagy szomszédos jogi jogosultakkal megállapodtak.

Jóllehet ez a terület a szerződési szabadság körébe tartozik, indokolt egy olyan alapelvnek a magyar szabályozásba való bevezetése, amely a szerzői vagy szomszédos jogi jogosultak jogainak tiszteletben tartására ösztönzi a szerződő feleket. A törvény 3. §-a, ennek megfelelően került megfogalmazásra.

A 4. §-hoz

A médiatörvény számos alapelvet deklarál (3-5. §), azonban egyes, a nemzetközi szabályozásban nagy súllyal megjelenő alapelveket nem, vagy nem kifejezetten - csupán egyéb rendelkezésekből levezethető módon - tartalmaz.

Mind az irányelv (89/552/EGK irányelv 12. Cikke; 97/36/EK irányelv 2a, 22. és 22a Cikkei), mind pedig az ET egyezmény (ET egyezmény 4. Cikke) több alapelvet rögzít általában a műsorszolgáltatással és konkrétan a reklámozással, a televíziós vásárlással, a támogatással, a kiskorúak és a közerkölcs védelmével kapcsolatban.

Ezért a törvény 4-13. §-ának rendelkezései között is megjelennek az említett alapelvek.

A kiskorúak védelmére vonatkozó rendelkezések a médiatörvényben elszórtan ugyan megtalálhatók, ám ezek alkalmazása során a gyakorlat nyilvánvalóvá tette, hogy a jelenleginél részletesebben kidolgozott, pontosabb, a jogszabály által védett érték jelentőségéhez méltó egységes és átfogó szabályozásra van szükség.

Ezen túl a 97/36/EK irányelv módosította a 89/552/EGK irányelvnek a kiskorúak védelmére vonatkozó rendelkezéseit, és további korlátozásokat vezetett be e téren. Az új 22. Cikk kimondja, hogy a tagállamoknak biztosítaniuk kell azt, hogy a joghatóságuk alá tartozó műsorszolgáltatók egyáltalán ne tegyenek közzé olyan műsorszámokat, amelyek a kiskorúak fizikai, szellemi és erkölcsi fejlődését súlyosan veszélyeztethetik, különösen, ha azok pornográf vagy az erőszakot öncélúan bemutató jeleneteket is tartalmaznak. Ezzel szemben az irányelv az olyan műsorszámok közzétételét, amelyek a kiskorúak fizikai, szellemi és erkölcsi fejlődését „csupán” veszélyeztethetik, bizonyos korlátozásokkal (késői időpont, akusztikai és optikai jelekkel a műsorszámra történő figyelmeztetés) megengedi. A törvény az irányelv említett követelményeinek bevezetésére a hatályos, vonatkozó rendelkezéseket felváltó önálló 1/A. címet illeszt a törvény szövegébe.

A 4. §-sal beiktatandó új 5/A. § a műsorszolgáltatók számára valamennyi közölni kívánt műsorszámra nézve minősítési kötelezettséget állapít meg, amennyiben a műsorszámoknak - a kiskorúakra való veszélyességtől függően - I-V-ig terjedő kategóriákba sorolását írja elő. A műsorszám előzetese közzétételének feltételeit - tekintettel annak a bemutatott, ismertetett műsorszámmal való szoros kapcsolatára - indokolt ez utóbbi kategóriájához kötni. Erre figyelemmel a törvény a műsorszám előzetesét kiveszi a többi műsorszám közül, és erre nézve nem állapít meg külön minősítési kötelezettséget.

Az új 5/B. § az európai követelményekkel összhangban állapítja meg azokat az ismérveket, amelyek meghatározzák, hogy az adott műsorszám milyen feltételek mellett tehető közzé; az új 5/C. § pedig ezeket a feltételeket határozza meg. A közzététel korlátozására nézve a törvény annak függvényében határoz meg enyhébb, illetve szigorúbb feltételeket, hogy az adott műsorszám milyen mértékben alkalmas a kiskorúak fejlődésének kedvezőtlen befolyásolására. A hatályos szabályozással egyezően azon műsorszámok közzétételét, amelyek súlyosan kedvezőtlen irányba befolyásolhatják a kiskorúak fejlődését, a törvény kategorikusan tiltja.

A törvény új 5/D-5/E. §-ok rendelkezései biztosítják, hogy a kiskorúaknak, illetve szüleiknek lehetőségük legyen a bemutatott műsorszámok esetlegesen káros tartalmáról előre tudomást szerezni, és ennek ismeretében eldönteni azt, hogy a kérdéses műsorszámot meg kívánják-e, engedik-e tekinteni (hallgatni).

Tekintettel arra, hogy a törvény által bevezetett egyes kategóriákba sorolható műsorszámok közös jellemzői nem határozhatók meg kimerítően, szükséges, hogy a törvény által használt fogalmakat a gyakorlat megfelelő tartalommal töltse ki. A hatékony jogalkalmazást elősegítendő tehát az újonnan beiktatott kívánt 5/F. § felhatalmazza az ORTT-t, hogy az egyes kategóriák részletes ismérveit, valamint a minősítés közlésének módját saját eljárására kötelező jelleggel állásfoglalásban határozza meg.

Végül a kiskorúak fejlődésének védelme kapcsán említést kell tenni az irányelv új 2a cikkéről, amely úgy rendelkezik, hogy ha a gyermekek fejlődésére ártalmas műsorszámok a joghatóság helye szerinti tagállamtól eltérő tagállamban kódolatlanul foghatók, az irányelv lehetővé teszi ez utóbbiak számára, hogy intézkedéseket vezessenek be a kiskorúak védelme érdekében e műsorszámok figyelemfelkeltő megkülönböztetése céljából. E cikk adaptálása érdekében a törvény III. fejezetében egy új 13. címet vezet be, amelyhez az indokolás alább olvasható.

Az 5. §-hoz

A kizárólagos közvetítési jogot illetően a médiatörvény szűkszavúan és szerzői jogi szempontból is nehezen értelmezhető módon úgy rendelkezik, hogy ilyen jog fennállása esetén más műsorszolgáltató műsora a rendezvényt csak oly módon teheti közzé, hogy az ne haladja meg a szerzői jogról szóló törvénynek a szerzői művek rádióban, illetve televízióban történő szabad felhasználásának terjedelmét. Az így közzétett műsor nem haladhatja meg a kizárólagos joggal közvetített műsor tíz százalékát, de legfeljebb az ötven másodpercet (médiatörvény 9. §).

A 97/36/EK irányelv által bevezetett új 3a Cikk 1-2. bekezdése lehetővé teszi a tagállamok számára, hogy megakadályozzák a kizárólagos közvetítési jogoknak a joghatóságuk alá tartozó műsorszolgáltatók általi oly mértékű gyakorlását, hogy az a közönség egy meghatározott részét megfossza a közérdeklődésre számot tartó események követésétől. Ennek érdekében olyan listák közzétételét javasolja a tagállamok számára, amelyek felsorolják az általuk közérdeklődésre számot tartónak nyilvánított műsorszámokat, továbbá javaslatot tesz olyan szabályozás elfogadására, amely rögzíti e jogok gyakorlásának feltételeit.

A 3a Cikk 3. bekezdése pedig kötelezővé teszi a tagállamok számára annak biztosítását, hogy a joghatóságuk alá tartozó műsorszolgáltatókat akadályozzák meg abban, hogy kizárólagos közvetítési jogaikat oly módon gyakorolják, hogy a többi tagállambeli közönség egy meghatározó részét megfosszák a társadalom számára nagy jelentőségű, és ezért közérdeklődésre számot tartó események követésétől.

A 5. § rendelkezést tartalmaz mindkét rendelkezésnek a hazai szabályozásba történő bevezetésére, és a társadalom számára nagy jelentőségű, közérdeklődésre számot tartó televíziós események meghatározására, melyre a Kormány kap felhatalmazást. Annak érdekében, hogy a jegyzék tartalma a lehető legdemokratikusabban kerüljön összeállításra, a jegyzékre a médiatörvénynek a pályázatokra vonatkozó eljárási szabályait is alkalmazni lehet (médiatörvény 93-94. §)

A törvény 24. §-ának (3)-(4) bekezdése a kizárólagos közvetítési jogok gyakorlásának korlátozására vonatkozó rendelkezéseket nem rendeli azonnal bevezetni, hanem meghatározott alkalmazkodási időt (a módosító törvény hatályba lépésétől számított 1 év) biztosít, a szerzett jogok védelmének követelményére is figyelemmel.

A 6-13. §-hoz

Jóllehet a médiatörvény részletes rendelkezéseket tartalmaz a reklámozásra vonatkozóan (10-17. §), ezek a Grtv.-vel és az európai szabályozással összevetve egyrészt hiányosak, másrészt még a Grtv.-vel sem alkotnak teljes összhangot. Emellett a Grtv. 22. §-a kimondja, hogy a rádió és televízió műsorszolgáltatásában közzétett reklámra - ha a törvénytől eltérő követelményeket állapít meg - a médiatörvényben foglalt rendelkezéseket kell alkalmazni. A médiatörvényben a reklámtevékenységnek az európai szabályozás által érintett területei közül csak azokat szükséges szabályozni, amelyek kifejezetten a televízió képernyőhöz, mint megkülönböztetett reklámhordozóhoz - és ezáltal a műsorszolgáltatáshoz - és a rádióhoz kapcsolódnak.

Az irányelv és az ET egyezmény a reklámozásra vonatkozó alapelveken túl részletesen szabályozza a műsorszámok reklámmal való megszakíthatóságát, a kiskorúak védelmét a reklámozásban, a reklám műsoridőn belüli időtartamát, valamint külön rendelkeznek egyes áruk (alkoholtartalmú italok, gyógyszertermékek) televíziós reklámozásáról és a televíziós vásárlásról, továbbá kifejezetten tiltják a dohánytermékek reklámozását és a félrevezető reklám közzétételét (89/552/EGK irányelv IV. fejezete; 97/36/EK irányelv 18a Cikk).

A törvény a közvetlen ajánlat fogalma helyett bevezeti a televíziós vásárlást [„teleshopping”; ld. a törvény 2. §-ának (3) bekezdését] és a televíziós vásárlási műsorablakot [„teleshopping window”, ld. szintén a törvény 2. §-ának (3) bekezdését], amelyet az irányelv a klasszikus reklámmal többnyire azonos módon, részletesen szabályoz (a 97/36/EK irányelv által a 89/552/EGK irányelv IV. fejezetén végzett módosítások), és amely nem teljesen egyezik meg a médiatörvényben szereplő közvetlen ajánlat fogalmával (médiatörvény 2. § 22. pont).

Jóllehet a törvény 6. §-ával beiktatott 10. § (8) bekezdésében foglalt tilalmakat a gazdasági reklámtevékenységről szóló törvény tartalmazza, ugyanakkor szükséges ezeknek a médiatörvénybe való beillesztése is annak érdekében, hogy - a 97/36/EK irányelvnek megfelelően - egyértelműen vonatkozzon a televíziós vásárlás formájában jelentkező reklámra is.

A reklámokra vonatkozó sajátos alapelvnek a médiatörvény reklámszabályai közé történő felvétele mellett be kell iktatni a törvénybe olyan előírásokat, amelyek megakadályozzák, hogy a reklámok a nagykorúakra gyakorolt hatásukat közvetetten, a kiskorúak befolyásolása útján érjék el (a törvény 9. §-a).

A félrevezető reklám tilalmának az ET egyezmény alapján történő bevezetését azért nem tartjuk indokoltnak, mert egyrészt a Grtv.-t módosító 2001. évi I. törvény a megtévesztő és az összehasonlító reklámokról szóló 84/450/EGK irányelvvel összhangban állapít meg az említett reklámokra vonatkozó rendelkezéseket, másrészt a tisztességtelen piaci magatartás és a versenykorlátozás tilalmáról szóló 1996. évi LVII. törvény 8. §-a alapján a félrevezető reklámozás miatti jogvédelem biztosított a magyar jogrendszerben.

Az alkoholtartalmú italok reklámozásának a médiatörvényben felsorolt feltételeit [médiatörvény 13. § (2) bekezdése] ki kell egészíteni néhány további követelménnyel (pl. azzal, hogy a magas alkoholtartalmat nem lehet beállítani az ital pozitív tulajdonságaként) (a törvény 8. §-a).

A klasszikus reklámnak a televíziós vásárlással együtt számított műsoridőn belüli idejére vonatkozóan az eddigieken túl néhány további korlátozást szükséges bevezetni. Az irányelv különbséget tesz az ún. advertising spot/teleshopping spot (a médiatörvény jelenlegi klasszikus reklám és közvetlen ajánlat fogalmaival nagyjából megegyező fogalmak) és a teleshopping window (televíziós vásárlási műsorablak, amely a nem kizárólag televíziós vásárlásra szakosított műsorszolgáltatásban a televíziós vásárlás bemutatási módja) között. A műsoridőn belüli reklám időkorlátját az irányelv szerint többnyire a televíziós vásárlási műsorablak (teleshopping window) nélkül kell számítani. Tekintettel arra, hogy az irányelv a benne foglaltakhoz képest szigorúbb szabályozás bevezetését nem tiltja, célszerű a magyar szabályozásban a reklám műsorbeli időkorlátját a televíziós vásárlási műsorablakkal együtt számítani (a törvény 11. §-a). Indokolt továbbá a televíziós vásárlási műsorablakok számát és közzétételének idejét is korlátozni annak érdekében, hogy elkerülhető legyen a televízióban a mértéktelen reklámozás.

Azoknak a műsorszámoknak a körét, amelyek szigorúbb feltételekkel szakíthatók meg reklámmal (csak egy bizonyos időtartam felett) indokolt a filmalkotások nagy részében meghatározni, figyelemmel arra, hogy azok integritásának és művészi értékének védelme kulturális érdek [97/36/EK 11. Cikkének (3) bekezdése; a törvény 12. §-ának (3) bekezdése] A filmsorozatokra, a dokumentumfilmekre és a könnyű szórakoztató filmekre ez ugyan nem vonatkozna - tehát esetükben az általános szabály, a húszpercenkénti megszakíthatóság lenne érvényes -, azzal a megszorítással, hogy a dokumentumfilmet egyáltalán nem lehetne megszakítani reklámmal, ha annak időtartama nem haladja meg a harminc percet.

A műsorszámok támogatását illetően a korábbi szabályozást kiegészítve [médiatörvény 18. § (3) bekezdése] a törvény 13. §-a rögzíti, hogy a támogató sem a támogatott műsorszám tartalma, sem pedig műsorbeli elhelyezése tekintetében nem befolyásolhatja a műsorszolgáltatót. [89/552/EGK irányelv 17. Cikke (1) bekezdésének a) pontja], továbbá, hogy nem csak a hírműsorszám, de az időszerű eseményekkel foglalkozó műsorszám sem támogatható [89/552/EGK irányelv 17. Cikkének (4) bekezdése, a törvény 13. §-a].

A 14. §-hoz

Ahhoz, hogy a műsorszolgáltatás és a műsorterjesztés mellett a műsorszétosztási tevékenység is ellenőrizhető legyen abból a szempontból, hogy azt a médiatörvényben is megjelenő nemzetközi előírásokkal összhangban végzik-e, szükséges a műsorszétosztást végzők nyilvántartásba vétele az Országos Rádió- és Televízió Testületnél. E nyilvántartásba vételi kötelezettséget írja elő a törvény 14. §-a.

A 15. §-hoz

A 97/36/EK irányelv 2a Cikke deklarálja a tagállamok viszonylatában a vétel és továbbközvetítés szabadságának alapelvét. Egyidejűleg kimondja azt is, hogy a kiskorúak fizikai, szellemi és erkölcsi fejlődését súlyosan károsító, valamint a gyűlöletkeltésre alkalmas műsor vagy műsorszám észlelése, valamint további, pontosan meghatározott feltételek - jogsértés ismétlődése, felhatalmazott szerv intézkedése, az Európai Bizottsággal folytatott eredménytelen egyeztetés - teljesülése esetén a műsor szétosztását, terjesztését meghatározott időtartamra az ORTT felfüggesztheti.

A törvény 15. §-ával ezért egy új eljárás kerül bevezetésre arra az esetre, ha a Magyar Köztársaság területén az Európai Unió területéről származó olyan műsor lenne fogható, amellyel kapcsolatban a törvény alapján joghatóság hiányában nem lehetne eljárni. Ilyen esetben az ORTT kapna felhatalmazást megfelelő intézkedések megtételére, és az Európai Bizottsággal való kapcsolattartásra. A rendelkezés a csatlakozással lépne hatályba tekintettel arra, hogy ebben az eljárásban az irányelv 2a cikke az Európai Bizottsággal való szoros együttműködést kívánja meg a tagállamoktól.

A médiatörvény III. fejezetének új 13. Címe az Európai Unióhoz történő csatlakozásról szóló nemzetközi szerződés hatálybalépésével egyidejűleg lép hatályba.

A 19-20. §-hoz

A törvény egyben egy új fejezetet iktat be a médiatörvénybe a műsorszétosztókra vonatkozóan. Ez a fejezet rendelkezik arról, hogy műsorszétosztást ezután - az egyéb jogszabályokban meghatározott feltételek teljesítése mellett - csak nyilvántartásba vétel alapján lehet végezni, amelyhez a műsorszétosztó meghatározott adatokat köteles rendelkezésre bocsátani. Az új fejezet továbbá rögzíti a nyilvántartásból való törlés feltételeit is.

A műsorelosztók nyilvántartásba vételére irányadó jelenlegi rendelkezéseket a nemzetközi követelményekkel való teljes összhang érdekében ki kell egészíteni olyan előírásokkal, amelyeket a törvény a műsorszétosztókra vezet be. Így a nyilvántartásba vétel megtagadásának lesz helye ezután akkor is, ha az elosztani kívánt műsor jogszabállyal kihirdetett nemzetközi szerződésbe ütközik, ha a műsorelosztó illetőleg a műsorszétosztó bejelentés alapján olyan műsort kíván elosztani illetőleg szétosztani amelynek műsorszolgáltatója nem rendelkezik műsorszétosztási jogosultsággal, vagy annak gyakorlását a Testület felfüggesztette.

A 21-22. §-hoz

A médiatörvény 135. §-ának módosítását az indokolja, hogy a törvény hatálya bővülésének (műsorszétosztók) folytán azok köre is bővül, akikkel szemben bírság szabható ki, és akikkel szemben az Országos Rádió és Televízió Testület az államigazgatási eljárás általános szabályai szerint jár majd el.

A Testület hatáskörének bővülése folytán az államigazgatási eljárás általános szabályainak alkalmazási körét is ki kell terjeszteni a műsorszétosztókra (a törvény 19. §-a), valamint arra az esetre, ha a műsorszolgáltató a kizárólagos közvetítési jogot nem engedi át a meghatározó vételkörzetű műsorszolgáltató számára a törvény 5. §-ával beiktatott 9/C. § szerint. A törvény ennek megfelelően rendelkezik a 136. §-ának módosításáról is.

-----STARTING---POINT---VEGE---

A 23. §-hoz

A médiatörvényt módosító törvény az alább részletezett néhány kivételtől eltekintve a kihirdetésétől számított kilencvenedik napon lép hatályba.

A csatlakozási tárgyalások audiovizuális politikára vonatkozó fejezete előrehaladásának és lezárhatóságának alapvető kérdése a műsorszerkezeti követelményeknek a közösségi joggal és egyéb nemzetközi kötelezettségeinkkel összhangban álló mielőbbi bevezetése.

A médiatörvény eltérő műsorszerkezeti követelményeket támaszt egyrészt minden országos és körzeti televíziós műsorszolgáltatóval (7. §), másrészt a közszolgálati műsorszolgáltatóval szemben (28. §). A nemzetközi kötelezettségek szempontjából továbbá sajátos előírása a médiatörvénynek, hogy csupán a közszolgálati műsorszolgáltatót kötelezi arra, hogy évi műsoridejének legalább hetven százalékát európai gyártású műsorszámokból szerkessze meg, az egyéb (pl. kereskedelmi) televíziós műsorszolgáltatót nem. A diszkrimináció tilalmának szempontjából aggályos továbbá a törvény több olyan rendelkezése, amelyek a műsoridő kisebb-nagyobb hányadát magyarországi gyártású, illetőleg magyar állampolgárságú alkotók által készített művekből rendelik megszerkeszteni [médiatörvény 7. § (3) bekezdése; 28. § (1) bekezdésének a)-d) pontjai]. Említést érdemel az a tény is, hogy a műsoridőn belül biztosítandó arányok számítási alapja az egyes követelményeknél eltér, tehát például helyenként a filmalkotások nélkül számított műsoridőt kell alapul venni, másutt pedig a reklám, hírek, sportközvetítések, vetélkedők és játékok nélkül számított évi műsoridőt.

Az irányelv szabályozza a tagállamok egyes műsorszerkezeti követelményekkel kapcsolatos kötelezettségeit, amennyiben előírja, hogy a műsoridő több mint fele - mind a közszolgálati, mind pedig az egyéb műsorszolgáltató esetében - európai műveknek jusson, továbbá, hogy a televíziós műsorszolgáltatóktól független, külső vállalkozók is megfelelő mértékű műsorkészítési lehetőséghez jussanak. Ezeket a követelményeket az irányelv kiegészíti az európai mű fogalmának megadásával. Bár az irányelv - csakúgy, mint az ET egyezmény - nem tesz lehetővé az európai művek részére fenntartott hányadon belül diszkriminációt az adott tagállamban készült művek javára, ugyanakkor több uniós tagállam szabályozása bizonyítja, hogy nyelvi kritérium megragadásával van mód a nemzeti preferenciák érvényesítésére.

A fentiekkel összefüggésben jelentkeznek Magyarországnak az OECD-hez történt csatlakozásából eredő kötelezettségei. Az OECD-nek a folyó láthatatlan műveletek liberalizációjára vonatkozó kódexe szerint ugyanis a tagállamok nem vezethetnek be, és nem tarthatnak fenn a folyó láthatatlan műveletek engedélyezésében diszkriminációt az OECD tagállamai között. Ez a követelmény a kódex „A” mellékletében felsorolt és már valamilyen fokon liberalizált műveletekre vonatkozik. Az említett melléklet H) pontja - egyebek között - a filmek televíziós sugárzás céljából történő kivitelét, behozatalát, terjesztését és felhasználását is a liberalizáció tárgyát képező műveletek közé sorolja.

A kódex elfogadásakor Magyarország nem tett fenntartást a H) ponthoz. Nem tett fenntartást e ponthoz az Európai Unió számos tagállama sem, amit részben e kódexnek a közösségi szabályozásnál korábbi létrejötte, részben pedig az magyarázhat, hogy az Európai Unió, mint különleges vám- és pénzügyi rendszer, általános kivételként jelenik meg és mentesíti tagállamait számos, az OECD tagságból folyó kötelezettség alól. Hazánk - a csatlakozás feltételeinek újratárgyalása és a kódex módosítása nélkül - a jövőben sem tehet fenntartást a H) ponthoz.

Ebben a helyzetben az európai művek többségi arányára vonatkozó közösségi szabályozásban foglalt kötelezettségeknek - a csatlakozási tárgyalások során az Unió által kifejezésre juttatott ütemben - való megfelelés csak úgy lehetséges, ha a taggá válásunk előtt megvalósított törvényi szintű szabályozás hatálya a csatlakozás időpontjában áll be.

Az európai művek többségi arányára vonatkozó követelmények kereskedelmi műsorszolgáltatókkal szembeni előírásának elhalasztása a csatlakozás időpontjáig elősegíti az OECD-beli kötelezettségeink és az európai közösségi követelmények közötti discrepantia feloldását.

A törvény 23. §-a szerint a közösségi műsorszerkezeti követelményeket - mind a közszolgálati, mind a kereskedelmi televíziók tekintetében - a csatlakozás időpontjától kell majd alkalmazni, és ettől az időponttól kezdődően szűnik meg a magyarországi gyártású művek meghatározott arányára vonatkozó rendelkezések érvényesítésének lehetősége. Ehhez az időponthoz kötődik az európai mű fogalmának bevezetése is.

A törvény 23 §-a továbbá rendelkezik a médiatörvény egy állampolgársági alapon történő diszkriminációt tartalmazó rendelkezésének eltörléséről is. A médiatörvény 122. §-ának (4) bekezdése ugyanis úgy rendelkezik, hogy az országos műsorszolgáltatást végző részvénytársaság igazgatóságában a tagok, közhasznú társaság esetében pedig az ügyvezetők többségének magyar állampolgárságú, magyarországi lakóhelyű személyeknek kell lenniük. Ez a rendelkezés az EK-szerződés számos, a diszkriminációt tiltó rendelkezését sérti. A törvény 23. §-ának (2) bekezdése értelmében a diszkrimináció tilalma az Európai Unióhoz történő csatlakozás időpontjától lép életbe.

A 24. §-hoz

A törvény 24. §-a tartalmazza az európai közösségi joghoz való közelítés megtörténtét alátámasztó ún. jogharmonizációs záradékot.