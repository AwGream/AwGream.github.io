2012. évi LXXXIX. törvény indokolása

a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény módosításáról

-----STARTING---POINT---ALTALANOS--- 

A mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény (a továbbiakban: Tfmtv.) hatályba lépése óta jelentős mértékű pozitív folyamatok mentek végbe a beszállítók és kereskedők kapcsolatrendszerében, ami együtt járt a piaci viszonyok tisztulásával, illetve a kereskedelmi kapcsolatok kiegyensúlyozottságának növekedésével. Az elmúlt évek tapasztalatai alapján felmerül az igény a Tfmtv. rendelkezéseinek felülvizsgálatára, egyes szabályainak pontosítására, eddig nem szankcionalizált, de a piaci viszonyokat zavaró magatartások tilalmazására.

-----STARTING---POINT---RESZLETES---

Az 1. §-hoz

A törvény pontosítja a beszállító és a kereskedő fogalmát. Ennek nyomán a termelő és a feldolgozó mellett beszállítónak minősül a köztes kereskedő (viszonteladó) is, aki a törvény szerinti kereskedőnek értékesíti a terméket, ami lehetővé teszi a törvény által biztosított védelemnek a kereskedő valamennyi beszállítója irányában való kiterjesztést. A kereskedő fogalma a tekintetben módosul, hogy a vállalatcsoporton belüli kapcsolat (anya-leány, leány-leány) nem keletkeztet beszállító-kereskedő viszonyt.

A 2. §-hoz

A módosítás lehetővé teszi a visszáruzás alkalmazását új terméknek a piacra sikertelenül történő bevezetése esetén. A jelenlegi korlátozás ugyanis akadályát képezte a termékfejlesztésnek, mert annak sikeressége egyedül a kereskedő kizárólagos kockázata volt.

A módosítás egyértelművé teszi, hogy a kereskedő érdekkörébe tartozó költségnek kell tekinteni - és így nem terhelhető a beszállítóra - a termék tárolásával, hűtésével, illetve élőállat (tipikusan élőhal) vonatkozásában annak tartásával (takarmányozás, víz, ellátás) kapcsolatban felmerülő költségeket.

A módosítás kifejezésre juttatja, hogy ha a kereskedő által nyújtott szolgáltatás ellenértéke a termék átadási árának meghatározott mértékében kerül megállapításra, azt a terméket terhelő adómértéket figyelembe nem véve kell számítani.

A módosítás pontosítja a fizetési határidőre vonatkozó rendelkezéseket: amennyiben a beszállító a termék átvételétől számított 15 napon belül helyesen kiállítja a kereskedő részére a számlát, úgy az átvételtől számított 30 napon belül részére ki kell fizetni annak ellenértékét, míg ha ez nem így történik (hibás vagy elkésett számlakiállítás), úgy a helyes számla kézhezvételétől számított 15 napon belül kell megfizetni azt. A módosítás pontosítás céljából meghatározza, hogy a határidő megtartása szempontjából a kifizetés napjának az a nap számít, amikor a kereskedő számlája megterhelésre került.

A módosítás nyomán egyrészt rögzítésre kerül, hogy nem minősül beszerzési ár alatti értékesítésnek, ha a nem szándékos túlrendelés miatt felhalmozódott olyan közeli lejáratú terméket értékesíti leárazva a kereskedő, melynek fogyaszthatósági, illetve minőségmegőrzési idejéből annak egytizede sincs hátra, másrészről az önköltségi ár alatti értékesítés vonatkozásában az üzemi általános költségeket is tartalmazó önköltséggel kell számolni.

A progresszív bónusz számítás során a terméket terhelő adómérték nem vehető figyelembe a bónuszszámítás alapjául.

Új rendelkezésként jelenik meg a diszkriminatív árazás tilalma, amikor a kereskedő azonos termékek esetén a termék származási országa alapján eltérő árképzési mechanizmust alkalmaz (pl. eltér a forgalom arányos árréstömeg). Ez a tilalom olyan terméktípusok esetén értelmezhető, melyek azonossága a termék összetétele és érzékszervi tulajdonsága alapján megállapítható. Ilyen termékek a tej, tőkehús, vágott baromfi, zöldség, gyümölcs.

A számlakompenzációról a beszállítót előzetesen értesíteni kell, aki annak összegszerűségét, illetve teljesítését vitathatja.

A nagyon kisméretű kereskedelmi egységek vonatkozásában nem áll rendelkezésre olyan informatikai rendszer, amely alapján a kereskedő biztosítani tudná az akciós elszámolásra vonatkozó rendelkezéseknek való megfelelést, ezért ha a kereskedőnek az előző évi nettó árbevétele nem haladja meg a százmillió forintot, a számviteli törvény szerinti beszámoló elkészítéshez kapcsolódó leltár elkészítését követő harminc napon belül kell a nyújtott árengedményről és az azzal érintett termékmennyiségről elszámolnia a beszállító felé.

A terméket terhelő adómérték összegéről a beszállítónak kell tájékoztatnia a kereskedőt.

A 3-6. §-hoz

Elhatárolásra kerülnek a kereskedelemről szóló 2005. évi CLXIV. törvény 7. §-ában foglalt rendelkezések megsértése miatt indítható eljárásoktól a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény hatálya alá tartozó esetekben indított eljárások azzal, hogy ez utóbbi törvény hatálya alá tartozó esetekben a kereskedelemről szóló 2005. évi CLXIV. törvény 7. §-ában foglalt rendelkezések nem alkalmazhatóak, ezáltal megelőzhetőek a párhuzamosan induló, és a hatályos rendelkezések alapján felfüggesztésre kerülő eljárások.

Az adminisztratív költségek mérséklése érdekében a módosítás lehetővé teszi, hogy a tényállás felderítése során elektronikus úton is szolgáltatható adat.

Az ügyféllel, az eljárás egyéb résztvevőjével, illetve a tényállás tisztázása során közreműködésre kötelezett személlyel szemben eljárási bírság szabható ki, ha az eljárás során olyan cselekményt végez, vagy olyan magatartást tanúsít, amely az eljárás elhúzására, akadályozására, a valós tényállás feltárásának meghiúsítására irányul vagy azt eredményezi.

A törvény elsődleges célja a Tfmtv. megalkotása során az etikus beszállító-kereskedő partneri viszony kialakítására irányul. Ennek biztosítására megfelelő eszközül szolgálhat a kötelezettségvállalás intézményének előtérbe helyezése, amely esetben a kereskedő maga vállalja, hogy a kifogásolt magatartását összhangba hozza a Tfmtv. rendelkezéseivel. Ennek hatóság általi jóváhagyása esetén nem kerül sor bírság kiszabására, de annak lehetősége a kötelezettségvállalás megsértése esetén továbbra is fennmarad, melyet a hatóság utóellenőrzés keretében vizsgálhat. Ugyanakkor törvényi szinten indokolt meghatározni azon kirívóan súlyos eseteket, amikor nem kerülhet sor a kötelezettségvállaló nyilatkozat elfogadására, hanem termékpálya-felügyeleti bírság kerül kiszabásra. Ezen esetek köre:

a) ha a kötelezettség vállaló nyilatkozat nem teljes körű, azaz nem terjed ki minden feltárt jogsértésre,

b) ismételt jogsértés esetén, vagyis amikor korábban már vállalt kötelezettséget a kereskedő, de mégis tanúsította a tisztességtelen magatartást, vagy utóellenőrzés során derül fény a korábbi vállalás nem teljesítésére,

c) különösen súlyos jogsértés vagy olyan jogsértés, amely a beszállítók széles körét érinti.

-----STARTING---POINT---VEGE---

A 7. §-hoz

Hatályba léptető és átmeneti rendelkezés. A törvénymódosítást a hatálybalépést követően esedékes szerződéses szolgáltatásokra kell alkalmazni, az e törvény 4-6. §-ában megállapított rendelkezéseket a folyamatban lévő ügyekre is alkalmazni kell.