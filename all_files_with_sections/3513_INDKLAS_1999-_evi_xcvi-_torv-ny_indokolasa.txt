1999. évi XCVI. törvény indokolása

az Állami Népegészségügyi és Tisztiorvosi Szolgálatról szóló 1991. évi XI. törvény módosításáról

-----STARTING---POINT---ALTALANOS--- 

A Magyar Köztársaság Országgyűlése 1991 tavaszán alkotta meg a közegészségügy, járványügy, az egészségvédelem és az egészségügyi igazgatás állami feladatainak ellátása céljából az Állami Népegészségügyi és Tisztiorvosi Szolgálatról (ÁNTSZ) szóló törvényt. A törvény megalkotása óta eltelt 8 év gyakorlata, az időközben bekövetkezett jogszabályi változások, különös tekintettel az új egészségügyi törvény népegészségüggyel kapcsolatos részére, illetőleg a jogharmonizációs követelményeknek való megfelelésre több ponton szükségessé teszik az 1991. évi XI. törvény rendelkezéseinek a módosítását.

A törvény figyelembe veszi, hogy a Magyar Köztársaságnak az Észak-atlanti Szerződéshez történt csatlakozása következtében az ország területén külföldi fegyveres erők is tartózkodhatnak.

Mindezekkel összhangban a törvény elsősorban az 1991. évi XI. törvény szakmai ún. feladat-meghatározó normái vonatkozásában fogalmaz meg változtatási törekvéseket. Ezen túlmenően tartalmaz néhány - az ÁNTSZ eddigi működésének gyakorlata során észlelt hiányosság által kikényszerített - módosítást.

-----STARTING---POINT---RESZLETES---

Az 1. §-hoz

A törvény 1. §-a technikai jellegű módosítás, az 1998. július 1-jén hatályba lépett új egészségügyi törvény (1997. évi CLIV. törvény) terminológiájával azonos szóhasználatot vezet be.

A 2. §-hoz

A törvény a NATO-hoz történt csatlakozásra tekintettel - a hazai fegyveres erőkhöz hasonlóan - az országban tartózkodó külföldi fegyveres erők számára is lehetővé teszi, hogy közegészségügyi, járványügyi feladataikat saját egészségügyi szolgálatuk útján lássák el.

A 3. §-hoz

A törvény az egészségügyről szóló 1997. évi CLIV. törvénnyel, annak terminológiájával összhangban fogalmazza meg a Szolgálat népegészségügyi feladatait. Biztosítja a Szolgálat számára, hogy a feladatai végrehajtása érdekében az egészségi állapottal összefüggő adatokat térítésmentesen igénybe vehesse.

A 4. §-hoz

A § a Szolgálat közegészségügyi és járványügyi feladatait a hatályos törvénynél tagoltabban tartalmazza. A jelenlegi feladatok mellett előírja a belső téri levegőminőségi normák kimunkálásának kötelezettségét, amelynek hiánya végrehajthatatlanná teszi az 1991. évi XI. törvényben előírt belső téri levegővizsgálati kötelezettséget. Az élelmiszerekről szóló 1995. évi XC. törvénnyel összhangban írja elő a palackozott vizek minősége ellenőrzésének kötelezettségét. Az atomenergiáról szóló 1996. évi CXVI. törvénnyel összhangban fogalmazza meg a Szolgálatnak az atomenergia biztonságos alkalmazásával, valamint a sugárvédelemmel kapcsolatos feladatait. A különböző nem ionizáló sugárzások folyamatosan növekvő felhasználására tekintettel a Szolgálat feladatait ezek ellenőrzésével bővíti. A munkaegészségüggyel kapcsolatos feladatok meghatározását a törvény a munkavédelemről szóló 1993. évi XCIII. törvénnyel és az egészségügyi törvénnyel összhangban tartalmazza.

Az 5. §-hoz

A törvény az egészségügyi törvény terminológiáját alapul véve rögzíti a Szolgálat egészségfejlesztési feladatait, felváltva a korábban elfogadott és használatos egészségvédelem megnevezést. Kiemelt területe a szolgálatnak a gyógyító- megelőző alapellátással kapcsolatos tanácsadás, a család- és nővédelmi intézmények, az anya- és csecsemővédelmi intézmények, valamint a mentálhigiénés szolgálatokkal kapcsolatos feladatok ellátása, illetőleg a Családvédelmi Szolgálat működtetése.

A 6. §-hoz

A törvény az 1991-ben elfogadott törvény hatálybalépése óta bekövetkezett változásoknak megfelelően határozza meg, módosítja a Szolgálat egyes egészségügyi igazgatási és koordinációs feladatait. A Szolgálathoz integrálja a gyógyhelyekkel, gyógyfürdő intézményekkel és természetes gyógytényezőkkel kapcsolatos, eddig az Egészségügyi Minisztérium szervezetében ellátott feladatokat.

A 7. §-hoz

A más területeken is bevezetett gyakorlathoz hasonlóan a törvény lehetővé teszi a Szolgálat számára az ellenőrzött helyett, annak mulasztása miatt elvégzett, valamint a közegészségügyi követelményeknek nem megfelelő eredmény miatt megismételt vizsgálatok költségének megtérítését. A rendelkezés célja, hogy az ellenőrzötteket a megelőző vizsgálatok elvégzésére és a közegészségügyi követelmények betartására ösztönözze.

A 8. §-hoz

A rendelkezés az egészségügyi hatóság jogosítványait bővíti annak érdekében, hogy az egészségügyi szolgáltatás minőségét ellenőrzése alatt tarthassa.

A 9-10. §-hoz

A törvény pontosító rendelkezéseket tartalmaz.

-----STARTING---POINT---VEGE---

A 11. §-hoz

A törvény záró szakasza a hatálybalépés időpontját, a módosítások következtében szükséges hatályon kívül helyező rendelkezéseket és felhatalmazást tartalmaz. Hatályon kívül helyezi a típustervek szakhatósági jóváhagyására vonatkozó rendelkezést, mert ilyen tervek már nem készülnek. Az Ántv. 11. § (2) bekezdésének b) pontjából elhagyni javasolja az egészségkárosodásra vonatkozó „súlyos” jelzőt, az egészségkárosodás veszélyét szabva a korlátozó intézkedések feltételéül. Felhatalmazza a közegészségügyi feladatokat saját egészségügyi szolgálatuk útján ellátó szervezeteket irányító minisztereket e feladat ellátásának az egészségügyi miniszterrel közösen történő szabályozására.