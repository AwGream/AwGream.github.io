2020. évi LXXVII. törvény végső előterjesztői indokolása

a rozsdaövezeti akcióterületek létrehozásához szükséges intézkedésekről

-----STARTING---POINT---ALTALANOS--- 

A jogszabály tervezetéhez tartozó indokolás a jogalkotásról szóló 2010. évi CXXX. törvény 18. §-a, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján kerül közzétételre az Indokolások Tárában.

A törvényjavaslat célja a gazdaságélénkítés, a városi rozsdaterületek túlsúlyával jellemezhető övezetek fejlesztésének elősegítése a lakásépítések támogatásával, valamint hosszabb távon a városi jelentőségű rozsdaövezeti akcióterületek fejlesztésre történő előkészítése. A törvényjavaslat három új fogalmat vezet be: rozsdaövezeti akcióterület, azonnali rozsdaövezeti akcióterület, közép- és hosszú távú rozsdaövezeti akcióterület.

A rozsdaövezeti akcióterületek a városszövetben kedvező elhelyezkedésű, de jellemzően elhanyagolt, kihasználatlan, környezetszennyezéssel, hulladéklerakással, szuburbanizációs tevékenységekkel terhelt területek. Ezek fejlesztésével egészséges, tiszta és környezetszennyezéstől mentes lakhatás és munkahelyi környezet alakítható ki.

A rozsdaövezeti akcióterületek fejlesztése kapcsán kiemelten fontos közérdekű cél az egészséges lakó- és munkakörülmények javítása, a környezet- és a természetvédelem szempontjainak figyelembevétele, az infrastrukturális erőforrások optimális kihasználása, a rozsdaövezeti akcióterületek alkalmassá tétele a lakhatási feltételek biztosítására és városszövetbe integrálása. A törvényjavaslat eredményeképpen már rövid távon is munkahelyek jönnek létre, közép- és hosszabb távon pedig a mindennapi városi életminőség jelentősen javítható.

Az Étv. módosításával a beruházások megvalósítására a kiemelten közérdekű beruházások megvalósítására vonatkozó rendelkezéseket kell alkalmazni, biztosítandó ezzel a rozsdaövezeti területek fejlesztésre alkalmassá tétele.

-----STARTING---POINT---RESZLETES---

Az 1. §-hoz

Az Étv. bevezeti a rozsdaövezeti akcióterület, valamint annak két kategóriájának a fogalmát (azonnali rozsdaövezeti akcióterület, közép- és hosszú távú rozsdaövezeti akcióterület).

A 2. §-hoz

Az Étv. módosításának értelmében az akcióterületek lehatárolását a Kormány - a települési önkormányzat, a fővárosban az illetékes kerületi önkormányzat véleményének kikérésével - rendeletben állapíthatja meg.

A 3. §-hoz

A rendelkezés meghatározza a rozsdaövezeti akcióterületek fejlesztése kapcsán kiemelten fontos közérdekű célt, vagyis az egészséges lakó- és munkakörülmények javítását, a környezet- és a természetvédelem szempontjainak figyelembevételét, az infrastrukturális erőforrások optimális kihasználását, a barnamezős akcióterületek alkalmassá tétele a lakhatási feltételek biztosítására és városszövetbe integrálása, a munkahelyek megőrzése és új munkahelyek teremtése érdekében.

A beruházások megvalósítására a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény 11/B-11/G. §-ában foglalt, a kiemelten közérdekű beruházások megvalósítására vonatkozó rendelkezéseket kell alkalmazni, biztosítandó ezzel a területek fejlesztésre alkalmassá tétele.

A 4. §-hoz

A § felhatalmazó rendelkezést tartalmaz.

Az 5. §-hoz

Az Ngtv. módosításával a törvény hatálya alá kerül a rozsdaövezeti akcióterületen megvalósítandó, nemzetgazdasági szempontból kiemelt jelentőségű beruházások megvalósítása és a kapcsolódó hatósági eljárások is.

A 6. §-hoz

A rendelkezés kiegészíti a kiemelten közérdekű beruházás esetében a Kormány által rendeletben, a kiemelten közérdekű beruházás helyszínére és közvetlen környezetére vonatkozóan megállapítható rendelkezések körét a felszín alatti vizek és a földtani közeg kármentesítésével összefüggő hatósági eljárások ágazati jogszabályban foglaltaktól eltérő különös eljárási szabályaival, továbbá a tényfeltárás, a beavatkozás és a kármentesítési monitoring egyedi szabályait.

A rendelkezés lehetővé teszi, hogy a Kormány által meghatározott településrendezési és beépítési szabály, valamint egyedi építési követelmény a változtatási és építési tilalmat elrendelő szabályoktól való eltérő rendelkezésekre is vonatkozhat a közérdekű cél megvalósítása érdekében.

A 7. §-hoz

A § felhatalmazó rendelkezést tartalmaz.

A 8-9. §-hoz

A keresletélénkítés, valamint a gazdaság újraindítása céljából szükséges hosszú távú építőipari kereslet biztosítása érdekében a rozsdaövezetekben (kiemelt rozsdaövezeti akcióterületeken) épülő új lakások értékesítésére kedvezményes, 5 százalékos áfakulcs kerül bevezetésre.

-----STARTING---POINT---VEGE---

A 10. §-hoz

Hatályba léptető rendelkezés.