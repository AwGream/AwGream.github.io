2013. évi CCXV. törvény indokolása

a szerencsejáték szervezéséről szóló 1991. évi XXXIV. törvény és a Magyar Fejlesztési Bank Részvénytársaságról szóló 2001. évi XX. törvény módosításáról

-----STARTING---POINT---ALTALANOS--- 

A törvény célja, hogy folytassa a szerencsejátékkal kapcsolatos szabályozás szigorítását azzal, hogy korlátozza az üzemeltethető játékkaszinók számát és a játékfüggőség kialakulása szempontjából az egyik legveszélyesebbnek tartott szerencsejáték fajtához, a pénznyerő automatákon űzhető játékokhoz való hozzáférést.

Az MFB Zrt. részvény adásvételi szerződést írt alá az MMBF Földgáztároló Zártkörűen Működő Részvénytársaság többségi tulajdoni részesedése tekintetében. Erre tekintettel átvezetésre kerül a törvényben az ügylet zárásához szükséges jogi aktus.

-----STARTING---POINT---RESZLETES---

Az 1. §-hoz

Meghatározza az egy II. kategóriájú játékkaszinóban üzemeltethető pénznyerő automaták maximális számát.

A 2. §-hoz

A lakosságszám függvényében határozza meg az üzemeltethető játékkaszinók számát. A törvény - figyelemmel a népsűrűség földrajzi változására is - a statisztikai célú területi egységek nómenklatúrájának (NUTS) létrehozásáról szóló 2003. május 26-i 1059/2003/EK európai parlamenti és tanácsi rendelet 1. számú mellékletében meghatározott három országrészre, „Közép-Magyarországra”, a „Dunántúlra” és az „Alföld és Észak” nevű országrészre külön-külön maximalizálja az üzemeltethető játékkaszinók számát.

A 3. §-hoz

A szerencsejáték szervezéséről szóló törvény módosításával elhárult a jogszabályi akadály, így Magyarország számára is lehetővé vált a részvétel a nemzetközi együttműködés keretében történő szerencsejátékok szervezésében. A közreműködő országok szabályozása a sorsolásos játékok nyereményekre fordítandó összegének halmozódására vonatkozóan különböző, így a hazai szabályozás is eltérő. A közös játékszabályok kialakításának lehetősége céljából és azok alkalmazhatóságának szempontjából a törvény egy kellően rugalmas megoldást kínál.

A 4. §-hoz

Az MFB Zrt. részvény adásvételi szerződést írt alá az MMBF Földgáztároló Zártkörűen Működő Részvénytársaság többségi tulajdoni részesedése tekintetében. Az ügylet zárása miatt szükséges a 2. számú melléklet módosítása, amely meghatározza, hogy az MFB Zrt. mely gazdasági társaságokban rendelkezhet tulajdoni részesedéssel.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.