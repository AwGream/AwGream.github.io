1996. évi XXXII. törvény indokolása

a szövetkezetekről szóló 1992. évi I. törvény módosításáról

-----STARTING---POINT---ALTALANOS--- 

A magyar mezőgazdaság társadalmi és gazdasági átalakulása 1992-től a tulajdonviszonyokat rendező törvények végrehajtásával vette kezdetét.

A szövetkezetekre vonatkozó törvények alapján az ipari és mezőgazdasági szövetkezeti vagyont teljes egészében az aktív és nyugdíjas tagok, valamint a volt tagok, illetőleg örököseik között felosztották. A kárpótlási elemeket is tartalmazó vagyonnevesítés főként a mezőgazdasági szövetkezeteken belül működési zavarokhoz, a vagyontulajdonosok között pedig érdekellentétek kialakulásához vezetett, amelyek feloldása a mai napig nem sikerült.

A nemzetközi gyakorlatban nem ismeretlen a jogi személyek szövetkezete, illetőleg a szövetkezeti elvek alapján működtetett szövetségek. Hazai viszonylatban a bevezetést az is indokolja többek között, hogy privatizáció alapján szövetkezeti tulajdonba került állami vállalatok szövetkezeti elvek szerinti működtetése (egy tag - egy szavazat, fel nem osztható vagyon stb.) során a tulajdonos szövetkezetek egyike se kerülhet monopol helyzetbe.

Ehhez is kapcsolódik azon szabályozás bevezetése, amely arra készteti a szövetkezeteket, hogy fel nem osztható vagyont képezzenek, mert csak ennek fejében juthatnak szövetkezeti célú állami támogatáshoz. A fel nem osztható vagyon léte ugyanis erősíti a szövetkezetet azáltal, hogy azt a szövetkezet megszűnése, illetőleg gazdasági társasággá történő átalakulása esetén is csak szövetkezeti célra lehet fordítani.

A Törvényjavaslat (a továbbiakban: Javaslat) célja az említett kérdések újraszabályozása, illetőleg annak kapcsán néhány jogtechnikai módosítás végrehajtása.

-----STARTING---POINT---RESZLETES---

Az 1-2. §-hoz

A jogi személyek által alapítható szövetkezet létrehozásának lehetőségét megteremtő szabályok egyrészt már nem tartalmaznak korlátot a jogi és természetes személyek részvétele vonatkozásában, másrészt a jogi személy tag képviselőjét ruházzák fel alapítás esetére az egyébként a tagot megillető jogosítványokkal.

A 3. §-hoz

A Javaslat deklarálja, hogy jogszabály az állami támogatás nyújtását a fel nem osztható vagyon képzéséhez is kötheti, amelynek következtében a támogatással létrehozott értéket a szövetkezet megszűnése vagy gazdasági társasággá történő átalakulása esetén a külön törvényben (a mezőgazdasági támogatásokról szóló törvényi szintű szabályozásban) meghatározott szövetkezeti célra kell majd fordítani. Természetesen a fel nem osztható vagyon a szövetkezet tartozásainak kiegyenlítésekor egy tekintet alá esik a szövetkezet egyéb vagyonával.

A 4. §-hoz

A jogi személyek által alapítható szövetkezetek esetén a jogi személy képviselője nem feltétlenül tagja az alapított szövetkezetnek, ezért szükséges a tisztségviseléshez kötődő tagsági viszony meglétére vonatkozó szabály oldása.

Az 5. §-hoz

A módosítás a korábbi szabályozás feszültségét oldja annak előírásával, hogy az Szvt. hatálybalépését megelőzően a szövetkezet és a tag között létrejött munka-megállapodás időtartamát is figyelembe kell venni a munkaviszony jellegű jogviszony alapján járó juttatások megállapításakor.

A 6. §-hoz

A Javaslat egyértelművé teszi a szövetkezet gazdasági társasággá történő átalakulása kapcsán, hogy a társaság alapító ülésén az alapító taglétszám szempontjából csak azokat kell figyelembe venni, akik a társaságba be kívánnak lépni.

A 7. §-hoz

A Javaslat pontosítja a törvényszöveget akként, hogy az új gazdasági társaság törzstőkéjébe (alaptőkéjébe) az alapításban résztvevő szövetkezeti tagok, illetőleg szövetkezeti üzletrész-tulajdonosok tulajdonában levő szövetkezeti üzletrészek összértéke számít bele, szemben a korábbi „rendelkezésre álló” szövetkezeti üzletrészek összértékével, amely nehezen értelmezhető volt.

A 8. §-hoz

A szövetkezet gazdasági társasággá történő átalakulásának szabályai nehézkesek, s csak arra az esetre adnak eligazítást, amikor a szövetkezet egésze átalakul. Létezik azonban olyan igény, amely csupán a szövetkezet egy részének vonatkozásában veti fel az átalakulás gondolatát. E lehetőség megteremtéséhez szükség van az ún. részleges átalakulás jogintézményének bevezetésére. A Javaslat szerinti részleges átalakulás esetén a szövetkezet nem szűnik meg. A szövetkezet tagságának, illetőleg üzletrész-tulajdonosainak az a része pedig, amely a jövőben gazdasági társasági keretek között kíván együttműködni, nem kénytelen szétválást kezdeményezni, s a szétválást követően gazdasági társasággá alakulni, hanem ezt egy lépcsőben is megteheti. A Javaslat szerint a részleges átalakulásra a szétválás és az átalakulás szabályait kell megfelelően alkalmazni. Ez azt jelenti tehát, hogy a gazdasági társasággá átalakulással kapcsolatos döntést (ideértve a részleges átalakulásra vonatkozó döntést is) az átalakulásra irányadó szavazati arányban kell meghozni, a vagyonmegosztásra a szétválás szabályait kell alkalmazni a szétválásra irányadó szavazati arányokkal, az új társaság megalakítását pedig a Gt. szabályai szerint kell lefolytatni.

A 9. §-hoz

E rendelkezés a kizárólag jogi személyek részvételével működő szövetkezet létrehozásának lehetőségét megteremtő szabályok, továbbá a részleges átalakulás jogintézményének bevezetése kapcsán a szövetkezet megszűnésére vonatkozó szabályt pontosítja akként, hogy a szövetkezet a gazdasági társaságba történő átalakulás esetén csak akkor szűnik meg, ha teljes egészében átalakult, azaz ha a gazdasági társaságba valamennyi tag belépett.

A 10. §-hoz

A Javaslat a 17. § (3) bekezdésére utalással egyértelművé teszi, hogy a szövetkezet fel nem osztható vagyonának az állami támogatással létrehozott részét a külön törvényben meghatározott szövetkezeti célra kell felhasználni.

-----STARTING---POINT---VEGE---

A 11. §-hoz

a) Az (1) bekezdés értelmében a Javaslat a módosítás hatálybalépését a kihirdetést követő nyolcadik napra teszi.

b) A (2) bekezdés egyértelművé teszi, hogy a Tv. 65. §-ának a Javaslat 5. §-ával megállapított rendelkezését csak a Javaslat hatálybalépése után megszűnt munkaviszony jellegű jogviszonyokra lehet alkalmazni.

c) A kizárólag jogi személyek által létrehozható szövetkezetek lehetőségének megteremtésével összefüggésben értelmetlenné vált szabályokat hatályon kívül kell helyezni [a (3) bekezdés a)-b) és d) pontjai]. Meg kell szüntetni a gazdasági társaságok, illetőleg a szövetkezetek tisztségviselőire vonatkozó összeférhetetlenségi szabályok közötti, még meglévő különbségeket [a (3) bekezdés c) pontja].

A (3) bekezdés e) pontja pedig egyértelművé teszi, hogy nem tartozik a felszámolás alatt álló szövetkezet vagyonába az a termőföld, amely nem került egyik földalapba sem, illetőleg visszamaradt a kárpótlási földalapból, függetlenül attól, hogy a szövetkezet közgyűlése annak a tagok, illetőleg az alkalmazottak tulajdonba adásáról döntött-e már vagy nem.