1997. évi CXIII. törvény indokolása

a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosításáról

-----STARTING---POINT---ALTALANOS--- 

Az Országgyűlés az 1994. évi XLII. törvénnyel az Exportgarancia Biztosítási Részvénytársaság szétválása útján 1994. májusában megalapította a Magyar Export-Import Bank Részvénytársaságot (a továbbiakban: Eximbank) és a Magyar Exporthitel Biztosító Részvénytársaságot (a továbbiakban: Mehib Rt).

Az Eximbank és a Mehib 1994. évi megalapításakor a kormányzat célja az volt, hogy a két társaság az exportösztönzés rendelkezésére bocsátott állami források jelentős részének kezelésével az exportösztönzés elsődleges intézményeivé váljon.

A törvényi szabályozás változtatása alapvető feltétele a két intézménynél az új termékek és szolgáltatások, új konstrukciók bevezetésének és a piacbővítő elképzelések megvalósításának, valamint a magyar exportösztönzés EU konformitása biztosításának. Ezek nagymértékben elősegíthetik a nemzetgazdasági export előirányzat teljesülését, ugyanakkor ennek költségvetési kihatásait az 1997. évi rögzített költségvetési törvény már tartalmazza.

A nemzetközi gyakorlatban a működő eximbankok és exporthitel-biztosító intézmények eltérő jogosítványokkal, tevékenységi körrel, törvényi szabályozással működnek. Annak érdekében, hogy az Eximbank és a Mehib Rt. megfelelhessen a jelenlegi gazdaságpolitikai elvárásoknak, szükséges a jelen törvénymódosítás.

A Magyar Export-Import Bank Rt. és a Magyar Exporthitel Biztosító Rt. két-három éven belül az export 7-10 %-ának finanszírozására tehető alkalmassá. Ehhez azonban az 1994. évi XLII. tv. következőkben jelzett módosítására van szükség:

az Eximbank által végezhető pénzügyi szolgáltatások körének korlátozott körben történő betétgyűjtéssel és bankszámla ügylettel történő kibővítése; az Eximbanknak a Hpt. előírásai szerinti nagykockázat vállalásának korlátozása alóli korlátozott körben történő mentesülése; a Mehib Rt. a belföldi kockázatbiztosítást üzleti alapon, kizárólag saját kockázatra és/vagy viszontbiztosítással történő végzése az általa biztosított exportőrök körében; az Eximbank és a Mehib tevékenységének folytatásához mindkét intézmény részére az önálló behajtási tevékenységre vonatkozó törvényi szintű felhatalmazás; a két társaság működésének biztosításához a hatályban lévő egyéb jogszabályokkal a szükséges jogharmonizáció megteremtése.

-----STARTING---POINT---RESZLETES---

Az 1-2. §-hoz

A törvény kimondja, hogy az Eximbank és a Mehib Rt. az Exportgarancia Biztosítási Részvénytársaságnak a szétválással létrejött jogutódai.

Az Eximbank tevékenységi köre a korlátozott körben történő betétgyűjtéssel és bankszámla ügylettel egészül ki.

A banknak nem indokolt teljeskörű pénzforgalmi számlavezetési és betétgyűjtési szolgáltatást nyújtania, azonban a finanszírozott külkereskedelmi szerződésekkel kapcsolatos fizetési forgalom lebonyolítását, a bankra engedményezett exportbevételek elszámolását, illetve betétként történő elfogadását, a hitelezés technikai lebonyolítását nem tudja megoldani számlavezetés és betétgyűjtés nélkül.

A korlátozott számlavezetésre és a betétgyűjtésre történő felhatalmazás ad lehetőséget arra, hogy a hitelhez kapcsolódó külkereskedelmi forgalom pénzügyi lebonyolítását az Eximbank külső hitelintézet bevonása nélkül valósíthassa meg.

A bank által végezhető pénzügyi szolgáltatások, kiegészítő pénzügyi szolgáltatások és befektetési szolgáltatások a hitelintézetekről és a pénzügyi vállalkozásokról szóló 1996. évi CXII. törvény előírásaival összhangban kerültek megfogalmazásra.

A 3. §-hoz

A Mehib Rt. tevékenységi körének meghatározásához kapcsolódóan a törvény a korábban politikai kockázatként és kereskedelmi kockázatként nevezett kockázatokat „piacképes” és „nem-piacképes” kockázatként definiálja. A kockázatok nem-piacképes volta mindenekelőtt az export, illetve a befektetés célországának politikai-gazdasági helyzetéből, továbbá a vevő jellegéből és a vevő bankjának minősítéséből, az exporthitelnyújtás futamidejéből következik. A nem-piacképes kockázatok biztosítása kizárólag állami háttérrel végezhető.

A biztosítási kínálat alkalmasabb alakíthatósága érdekében indokolt elhagyni a mellékleteket, amelyek korábban a politikai kockázatok körét tartalmazták. A törvény két új bekezdéssel egészül ki, amelyek felsorolásszerűen rögzítik a nem-piacképes kockázatok körét, valamint új típusú kockázatként a fizetésképtelenség bizonyos esetei is a „nem-piacképes” kockázatok körébe tartoznak.

A törvény felhatalmazást ad a Kormánynak, hogy a Kormány készfizető kezessége mellett vállalható nem-piacképes biztosítások tárgyát és a nem-piacképes kockázati biztosítási események részletes szabályait kormányrendeletben rögzítse.

A Mehib Rt-re vonatkozóan a hatályos törvény tételesen meghatározza, hogy milyen tevékenységekhez kapcsolódóan végezhet biztosítást, akár költségvetési hátterű, akár üzleti alapú biztosításról van szó. A biztosító jelenleg üzleti alapon sem végezhet belföldi kockázatbiztosítást.

A törvény szerint a Mehib Rt. a jövőben a belföldi kockázatbiztosítást üzleti alapon, saját kockázatra és viszontbiztosítással végezheti az általa biztosított exportőrök körében. Az ilyen típusú biztosítási kötelezettségvállalás mértéke az év egyetlen napján sem haladhatja meg az exportirányú külkereskedelmi szerződés alapján fennálló biztosítási kötelezettségvállalást.

A 4-5. §-hoz

A Kormánynak a központi költségvetés terhére fennálló készfizető kezessége a jövőben kiterjed az Eximbank tevékenységéhez felvett hitelekből, valamint kötvénykibocsátásból eredő fizetési kötelezettségének teljesítéséért, továbbá a Mehib Rt. biztosítási tevékenységéhez kapcsolódó esetleges hitelfelvételeire is. Ez a körülmény a Mehib Rt. kockázati minősítésénél alapvetően fontos, különös tekintettel a külföldi tulajdonban lévő versenytársak hazai megjelenésére.

A nemzetközi gyakorlatban jellemzőnek tekinthető, hogy a nemzeti export hitelbiztosítók mögött állami forrásoldali garancia áll annak érdekében, hogy hitelfelvétel esetén szuverén állami kockázatként jelenjenek meg. Ez teszi lehetővé, hogy a nemzetközi biztosítási, a hitel- és tőkepiacokon gyakorlatilag az állammal azonos elbírálásban részesüljenek.

Tekintettel a forrásoldali garancia kiterjesztésére indokolt ezzel egyidejűleg az éves keret költségvetési törvényben való rögzítése. Ugyanakkor a költségvetési törvénnyel való összhang biztosítása érdekében rögzítésre került, hogy a limitek az év egyetlen napján sem haladhatják meg a költségvetési törvényben meghatározott állományokat, egyik szervezet esetében sem.

A 6. §-hoz

Az Eximbank és a Mehib tevékenységének folytatásához szükségesnek tűnik mindkét intézmény részére az önálló behajtási tevékenységre vonatkozó törvényi szintű felhatalmazás. A Mehib jelenleg is önállóan - a kormányrendelet felhatalmazása alapján - végzi a követelések behajtását és ezért a tevékenységéért jutalékot kap. Itt kerül rögzítésre, hogy a befolyt követelések, illetve azok kamata, késedelmi kamata mindenkor az államot illetik meg. Eredményes behajtás esetén pénzügyminiszteri rendeletben meghatározott mértékű jutalék illeti meg az Eximbankot és a Mehib-et.

A 7. §-hoz

A jövőben az Eximbank és a Mehib Rt. üzleti tervét a tulajdonosi jogok gyakorlója, vagyis a pénzügyminiszter hagyja jóvá. Korábban az üzleti terv jóváhagyása az igazgatóságok hatáskörébe tartozott.

A 8-9. §-hoz

A törvény alapján az Eximbank és a Mehib Rt. igazgatóságába és felügyelő bizottságába az MNB elnöke a jövőben nem delegál tagot.

A 10-11. §-hoz

Változásra kerülnek a vezérigazgató és az igazgatóság elnökének kinevezésével és visszahívásával kapcsolatos szabályok. A munkáltatói jogokat a jövőben az igazgatóság elnöke felett is - a vezérigazgatóhoz hasonlóan - a tulajdonos gyakorolja. A kinevezés és a felmentés a miniszterelnököt illeti meg.

A 12. §-hoz

Az Eximbank részéről a külföldi hitelintézeteknek és a külföldi vevőknek nyújtott hiteleknél az adott ország központi költségvetésének, illetve központi bankjának kell garantálnia a hitel visszafizetését. Ez alól kivételt képeznek azon országok, amelyek a Mehib Rt. országminősítése szerint kockázatmentesek, alacsony-, illetve közepes kockázatúak, valamint az OECD tagországok. Ez esetben az Eximbankra nem vonatkozik a Hpt. szerinti nagykockázat vállalásának korlátozása.

Abban az esetben, ha a külföldi vevő OECD tagországban bejegyzett cég, de a többségi vagy befolyásoló részesedéssel rendelkező tulajdonosának székhelye nem OECD tagország, a fenti mentesség feltétele az ügylet mögötti bankgarancia megléte.

A nemzetközi gyakorlattal összhangban az Eximbank elsőrendű feladata általában a nemzetgazdaságilag kiemelt, hosszútávú projektek megvalósításának finanszírozása.

Erre azonban az Eximbank szavatoló tőkéje - alapvetően a jegyzett tőke nagysága miatt - nem nyújtana lehetőséget. Ez a nagykockázat vállalás korlátja alóli mentesülés hiányában jelentős korlátot szabna az ilyen típusú exporthitel nyújtásának.

A 13-14. §-hoz

A Mehib Rt. tevékenységére vonatkozóan a Kormány több esetben felhatalmazást kap a biztosító tevékenységével kapcsolatos egyes rendelkezések meghozatalára. A Kormány rendeletben határozza meg a Mehib Rt. által vállalható biztosítások tárgyát és a Kormány készfizető kezessége mellet vállalható nem-piacképes kockázatú biztosítási események részletes szabályait.

A 15. §-hoz

Az Eximtörvény hatálybalépése óta eltelt időszak változásai indokolják a jelenlegi törvényszöveg módosítását, amely szerint a Kormány a jövőben a központi költségvetés terhére készfizető kezesként a törvény hatálybalépése előtt megkötött és a Mehib Rt. által átvett biztosítási szerződésekből eredő fizetési kötelezettségek teljesítéséért felel.

-----STARTING---POINT---VEGE---

A 16-17. §-hoz

A záró rendelkezések hatályon kívül helyeznek olyan korábbi rendelkezéseket, amelyeket a társasági, a hitelintézeti és a biztosítási törvény megfelelően szabályoz. Ezek közül a legjelentősebbek:

- a költségvetési kapcsolatokra vonatkozó külön előírások. A törvényi szintű szabályozás helyett elegendő kormányrendeletben, illetve pénzügyminiszteri rendeletben meghatározni a költségvetéssel történő elszámolás részletes szabályait;

- az átmenetileg szabad pénzeszközök befektetésére, illetve elhelyezésére vonatkozó korlátokat a hitelintézetekre és biztosítóintézetekre vonatkozó általános szabályozás váltja fel;

- a tekintetben, hogy az eredményből osztalékot fizessen-e a két intézmény - a Kormány jóváhagyásával szemben - elegendő a tulajdonosi jóváhagyás;

- kormányzati irányelvek kiadása helyett az érintettek között (IKIM, MNB, PM) egyeztetett - a két intézmény elé állított - kereskedelempolitikai, pénzügyi és monetáris célok kerülnek megfogalmazásra, amelyeket a tulajdonos az éves üzleti terv elfogadásakor hagy jóvá;

- a hitelintézeti törvényben - a jelenlegi Eximtörvényben rögzítetteknél is - szigorúbb rendelkezések léptek életbe a vezető állású személyekre és a könyvvizsgálóra vonatkozóan, amelyeket az Eximbanknál és értelemszerűen a Mehibnél is alkalmazni szükséges.