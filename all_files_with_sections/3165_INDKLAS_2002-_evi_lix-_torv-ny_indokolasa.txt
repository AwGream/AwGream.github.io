2002. évi LIX. törvény indokolása

a terrorizmus finanszírozásának visszaszorításáról New Yorkban, az Egyesült Nemzetek Közgyűlésének 54. ülésszakán, 1999. december 9-én elfogadott nemzetközi Egyezmény kihirdetéséről

-----STARTING---POINT---ALTALANOS---

Általános indokolás

1. Az Egyesült Nemzetek Közgyűlése 54. ülésszakán, 1999. december 9-én fogadta el a terrorizmus finanszírozásának visszaszorításáról szóló nemzetközi egyezményt (a továbbiakban: Egyezmény). Az Egyezmény célja, hogy a terrorista cselekményeknek pénzügyi támogatással történő elősegítését visszaszorítsa, tekintettel arra, hogy a már meglévő többoldalú, a terrorizmus különböző megnyilvánulásainak leküzdésével foglalkozó egyezmények a terrorizmus finanszírozásával kifejezetten nem foglalkoznak.

Az Egyezménynek az Országgyűlés utólagos megerősítésének fenntartásával történő aláírására a 2336/2001. (XI. 22.) Korm. határozat alapján 2001. november 30-án került sor. Az Országgyűlés az Egyezményt az 57/2002. (IX. 13.) OGY határozattal erősítette meg.

Az Egyezményt - melynek jelenleg 33 részese van - eddig 133 állam írta alá. Az Egyezmény a huszonkettedik megerősítésről, elfogadásról, jóváhagyásról, illetőleg csatlakozásról szóló okirat letétbe helyezésével - az Egyezmény 26. Cikkének 1. bekezdése alapján - 2002. április 10-én hatályba lépett. Az Egyezmény 26. Cikkének 2. bekezdése szerint azon államok vonatkozásában, amelyek a huszonkettedik megerősítő (csatlakozó) okirat letétbe helyezését követően erősítik meg, ezen állam megerősítő (csatlakozó) okiratának letétbe helyezésétől számított harmincadik napon lép hatályba.

A Magyar Köztársaság megerősítésről szóló okiratának letétbe helyezése 2002. október 14-én megtörtént, így az Egyezmény a Magyar Köztársaság tekintetében 2002. november 14-én hatályba lépett.

Az Egyezmény a következő egyezményekben meghatározott bűncselekmények finanszírozását tiltja:

- A légi járművek jogellenes hatalomba kerítésének leküzdéséről Hágában, 1970. december 16-án elfogadott egyezmény,

- A polgári repülés biztonsága elleni jogellenes cselekmények leküzdéséről Montrealban, 1971. szeptember 23-án elfogadott egyezmény,

- A nemzetközileg védett személyek, köztük a diplomáciai képviselők ellen elkövetett bűncselekmények megelőzéséről és megbüntetéséről az Egyesült Nemzetek Közgyűlése által 1973. december 14-én elfogadott egyezmény,

- A túszszedés ellen az Egyesült Nemzetek Közgyűlése által 1979. december 17-én elfogadott nemzetközi egyezmény,

- A nukleáris anyagok fizikai védelméről Bécsben, 1980. március 3-án elfogadott egyezmény,

- A nemzetközi polgári repülést szolgáló repülőterek elleni jogellenes erőszak cselekmények leküzdéséről Montrealban, 1988. február 24-én elfogadott jegyzőkönyv, mely kiegészíti a polgári repülés biztonsága elleni jogellenes cselekmények leküzdéséről szóló egyezményt,

- A tengerhajózás biztonsága elleni jogellenes cselekmények leküzdéséről Rómában, 1988. március 10-én elfogadott egyezmény,

- A kontinentális talapzaton létesített rögzített platformok biztonsága elleni jogellenes cselekmények leküzdéséről Rómában, 1988. március 10-én elfogadott jegyzőkönyv,

- A terrorista bombatámadások visszaszorításáról az Egyesült Nemzetek Közgyűlése által 1997. december 15-én elfogadott nemzetközi egyezmény.

2. Az Egyezmény 2. Cikke szerint bűncselekményt követ el az a személy, aki bármely eszközzel, közvetlenül vagy közvetve, jogellenesen és szándékosan, forrást biztosít vagy gyűjt azzal a szándékkal vagy annak tudatában, hogy azt, részben vagy egészben, a fenti egyezményekben jelölt bűncselekmények elkövetésére használják fel, vagy ha bármely egyéb olyan cselekmény elkövetésére használják fel, amely polgári személy vagy fegyveres konfliktus esetén, az ellenségeskedésben tevőlegesen részt nem vevő más személy halálának vagy súlyos testi sérülésének okozására irányul, ha a cselekmény célja, annak természetéből vagy összefüggéseiből következően az, hogy a lakosságot megfélemlítse, vagy egy kormányt vagy nemzetközi szervezetet valamely cselekmény megtételére vagy ennek megtételétől történő tartózkodásra kényszerítsen.

Az Egyezmény szerint a felsorolt cselekmények kísérlete, valamint a bűnsegédként történő elkövetés, valamint e bűncselekmények szervezése vagy irányítása, illetőleg az ezekhez történő hozzájárulás is büntetendő.

Ha az Egyezményben részes állam a felsorolt nemzetközi szerződések valamelyikének nem részese, a megerősítést, elfogadást, jóváhagyást vagy csatlakozást tanúsító okirat letétbe helyezésekor kijelentheti, hogy az Egyezmény e részes állam tekintetében úgy kerül alkalmazásra, hogy az az adott szerződés vonatkozásában nem érvényesül.

Magyarország részese az Egyezmény melléklete által tartalmazott listán szereplő valamennyi szerződésnek.

3. Az Egyezmény 4. Cikke szerint minden Részes Államnak meg kell hoznia azokat az intézkedéseket, amelyek szükségesek ahhoz, hogy az Egyezményben meghatározott bűncselekményeket az állam belső joga bűncselekménnyé nyilvánítsa, illetve ezeket a bűncselekményeket megfelelő súlyú büntetéssel sújtsa.

A Büntető Törvénykönyvről szóló 1978. évi IV. törvény (Btk.) jelenleg hatályos 261. §-a terrorcselekményként nem azokat a cselekményeket fenyegeti büntetéssel, amelyeket a nemzetközi egyezmények terrorcselekményként határoznak meg.

A terrorizmus elleni küzdelemről, a pénzmosás megakadályozásáról szóló rendelkezések szigorításáról, valamint az egyes korlátozó intézkedések elrendeléséről szóló 2001. évi LXXXIII. törvény 8. §-ának (1) bekezdésével megállapított, a Btk. 261. §-ának (1) bekezdése tehát az Egyezménynek megfelelően kiegészítette a terrorcselekmény törvényi tényállását az „úgyszintén, aki terrorcselekmény elkövetéséhez anyagi eszközöket szolgáltat” elkövetési magatartással, és ezzel formálisan eleget tett az Egyezmény 2. Cikkében meghatározott „forrás biztosítása”, illetve „forrás gyűjtése” elkövetési magatartások büntetendővé nyilvánításának, amely magatartások a törvény módosításáig csak a terrorcselekmény előkészületi cselekményeként voltak értékelhetőek.

Az Egyezmény és a magyar Btk. közötti összhang azonban csak formális, mert a magyar Btk. szerinti terrorcselekmény elkövetési magatartásai változatlanul nem azonosak azokkal a cselekményekkel, amelyeket a tárgybeli Egyezmény mellékletében felsorolt nemzetközi egyezmények terrorcselekményként határoznak meg.

A terrorizmus történetében is egyedülálló 2001. szeptember 11-i New York-i terrortámadást követően mind sürgetőbbé váló közös fellépés lehetőségét új alapokra helyezte az Európai Unió Tanácsa által 2002. június 13-án elfogadott 2002/475/JHA. sz. kerethatározat, melyet a Tanács 2002. június 22-én az EU Hivatalos Lapjában megjelentetett (OJ L 164., 22/06/2002., P. 0003-0007). A kerethatározat a problémakör átfogó és részletes szabályozásával tájékozódási pontként szolgál a nemzeti - így a magyar - büntető jogalkotás számára.

Az ENSZ Biztonsági Tanácsának a terrorista szervezetekkel szembeni korlátozó intézkedések bevezetéséről szóló határozatában és az Európai Unió Tanácsának a terrorizmus leküzdéséről szóló közös álláspontjában foglaltak végrehajtásával kapcsolatos feladatokról szóló 2086/2002. (III. 29.) Korm. határozat 3. pontja az alábbiakat tartalmazza:

„A terrorcselekmény elkövetésében, a terroristák anyagi eszközökkel való ellátásában, terrorista csoportok toborzásában és fegyverrel való ellátásában vagy egyéb módon történő támogatásában résztvevő személyek és szervezetek elleni hatékonyabb fellépés érdekében a vonatkozó uniós szabályokkal összhangban javaslatot kell tenni a Kormánynak a büntető jogszabályok módosítására. ”

A nemzetközi kötelezettségvállalásaink teljesítése érdekében a büntető jogszabályok és a hozzájuk kapcsolódó egyes törvények módosításáról szóló törvény a Btk.-nak a terrorcselekményre vonatkozó 261. §-át újrafogalmazza.

A törvény szerinti szabályozás minden vonatkozásban megfelel a kerethatározat rendelkezéseinek és előírásainak. A kerethatározattal összhangban - de az ENSZ Egyezményekben megfogalmazott egyéb célzatokat sem figyelmen kívül hagyva - határozza meg azokat a célzatokat, amelyek megállapíthatósága esetén a személy elleni erőszakos, vagy közveszélyt okozó bűncselekményeket terrorcselekményként kell büntetni. Rögzíti továbbá a 261. § alkalmazásában személy elleni erőszakos, vagy közveszélyt okozó bűncselekmények körét, büntetni rendeli a terrorcselekmény elkövetésére irányuló csoportban való részvételt, az előkészületet és a feljelentés elmulasztását. Kiemelendő, hogy a törvény büntetni rendeli és súlyos büntetéssel fenyegeti azt, aki a terrorcselekmény elkövetéséhez anyagi eszközöket szolgáltat vagy gyűjt.

4. Az Egyezmény 5. Cikke szerint, minden Részes Állam, összhangban belső jogának elveivel, megteszi az ahhoz szükséges intézkedéseket, hogy a területén működő jogi személy felelősségét megteremtse olyan esetekre, amikor a jogi személy igazgatását vagy ellenőrzését ellátó személy e minőségében követte el az Egyezmény 2. Cikkében meghatározott valamely bűncselekményt. E felelősség büntetőjogi, polgári jogi vagy közigazgatási jogi lehet.

Az Országgyűlés 2001-ben megalkotta a jogi személlyel szemben alkalmazható büntetőjogi intézkedésekről szóló 2001. évi CIV. törvényt, amely a jogi személyekkel szemben - a törvényben meghatározott feltételek fennállása esetén - büntetőjogi intézkedésként a jogi személy megszüntetését, a jogi személy tevékenységének korlátozását, és a pénzbírságot ismeri. A törvény rendelkezései megfelelnek az Egyezmény előírásainak, azonban az Európai Unióhoz történő csatlakozásunkról szóló nemzetközi szerződést kihirdető törvény hatálybalépése napján lép hatályba.

5. Az Egyezmény 7. Cikke szerint minden Részes Állam köteles megtenni az ahhoz szükséges intézkedéseket, hogy joghatósága kiterjedjen az Egyezményben meghatározott bűncselekményekre, amennyiben a bűncselekményt az adott állam területén követik el, az adott állam lobogója alatt közlekedő hajó vagy ezen állam által lajstromozott légi jármű fedélzetén követik el, illetve ha a bűncselekményt ezen állam állampolgára követi el.

A Részes Állam a joghatóságát megállapíthatja akkor is, ha a finanszírozási bűncselekmény az adott állam területén vagy állampolgára sérelmére elkövetett terrorcselekménynek, vagy az adott állam külföldön működő állami- vagy kormánylétesítménye elleni terrorcselekménynek az elkövetésére irányult, vagy annak elkövetését eredményezte, illetve ha finanszírozási bűncselekmény olyan terrorcselekmény elkövetésére irányult vagy elkövetését eredményezte, amellyel az adott államot kísérelték meg valamely cselekmény megtételére vagy attól való tartózkodásra kényszeríteni, továbbá, ha a cselekményt olyan hontalan személy követte el, akinek szokásos lakóhelye ennek az államnak a területén van, illetve ha a cselekményt az adott állam kormánya által működtetett légi jármű fedélzetén követik el.

A 7. Cikk 1. bekezdésében, 2. bekezdésének mindegyik pontjában, valamint a 4. bekezdésében lévő joghatósági szabályoknak a magyar Btk. megfelel. A 7. Cikk 1. bekezdése, illetőleg a 2. bekezdés a) és e) pontja szerinti joghatósági ok megegyezik a Btk. 3. §-ában meghatározott területi és személyi hatályra vonatkozó rendelkezésekkel, a 7. Cikk b)-d) pontjai szerinti joghatósági ok pedig megegyezik a Btk. 4. §-a (1) bekezdésének c) pontjában meghatározott joghatósági okkal. a 7. Cikk 4. bekezdése szerinti joghatósági ok pedig a Btk. hivatkozott rendelkezéseiből következik.

6. Az Egyezmény 8. Cikke szerint minden Részes Állam köteles megtenni a szükséges intézkedéseket az Egyezményben meghatározott bűncselekmények elkövetéséhez használt vagy biztosított források, valamint a bűncselekményekből származó jövedelmek azonosítására, nyomon követésére, befagyasztására, lefoglalására és elkobzására.

Az Egyezmény e rendelkezésének a magyar büntetőjogi és büntetőeljárási szabályozás megfelel. Minden, a bűncselekmény elkövetéséhez használt vagy biztosított dolog, úgyszintén a bűncselekményből származó dolog lefoglalására, zár alá vételére, elkobzására, illetve azokra nézve vagyonelkobzás kimondására a magyar jogszabályok kötelező rendelkezést tartalmaznak.

A 8. Cikk 3. bekezdése szerinti - az Egyezményben meghatározott bűncselekmények elkövetéséhez felhasznált vagy biztosított, illetve az ilyen bűncselekményekből származó, valamely Részes Állam által elkobzott jövedelemnek más Részes Államokkal történő megosztására vonatkozó - szerződést a Magyar Köztársaság még nem kötött, de a Btk.-ban a jogi lehetőség megvan arra, hogy a vagyonelkobzás alá vont dolog ne a magyar állam, hanem esetlegesen más állam tulajdonába kerüljön.

Az Egyezmény 8. Cikkének 4. bekezdésében foglalt olyan rendszer, amely szerint az elkobzásokból származó források a bűncselekmények áldozatainak vagy családjaiknak a kártalanítására használhatók fel, jelenleg Magyarországon nincs, az erőszakos bűncselekmények következtében sérelmet szenvedettek kárenyhítéséről jelenleg a 209/2001. (X. 31.) Korm. rendelet tartalmaz szabályokat.

7. Az Egyezmény kiadatásra és kölcsönös bűnügyi jogsegélyre vonatkozó rendelkezései (9-17. Cikkek) a magyar jognak megfelelnek, illetve a magyar jog elveivel összeegyeztethetőek. Kiemelendő, hogy a magyar jog szempontjából az Egyezményben meghatározott bűncselekmények nem tekinthetők pénzügyi, politikai vagy politikai bűncselekménnyel összefüggő, illetve politikai indítékú bűncselekményeknek (Egyezmény 13. és 14. Cikk).

A magyar jog alkalmas az Egyezmény által meghatározott együttműködési kötelezettségek teljesítésére. Az Egyezmény 9. Cikkének 6. bekezdése és 19. Cikke értesítési kötelezettséget tartalmaz az Egyezményben foglalt bűncselekmény miatti őrizetbe vételről, illetőleg a vád alá helyezésről. Az értesítési kötelezettséget a magyar büntetőeljárási jog szabályaival összhangban a Legfőbb Ügyészséghez kell telepíteni.

8. Az Egyezmény 18. Cikke szerinti, a terrorizmus megelőzésével kapcsolatos rendelkezések a hazai jogban a civil jogi szabályozás tárgyát képezik (a pénzmosás megelőzéséről és megakadályozásáról szóló 1994. évi XXIV. törvény). Az Egyezmény e rendelkezései és az 1994. évi XXIV. törvény szabályai egymással összhangban vannak.

-----STARTING---POINT---RESZLETES---

Részletes indokolás

Az 1-2. §-hoz

A törvény 1. §-a az Egyezmény kihirdetéséről rendelkezik, a 2. § pedig az Egyezmény angol és hivatalos magyar nyelvű szövegét tartalmazza.

A 3. §-hoz

Az Egyezmény 9. Cikkének 6. bekezdése szerint a fogvatartásról a Részes Állam közvetlenül vagy az Egyesült Nemzetek Főtitkárán keresztül haladéktalanul értesíti azokat a Részes Államokat, amelyek megállapították joghatóságukat a 7. Cikk 1. vagy 2. bekezdésével összhangban, valamint, ha azt tanácsosnak tartja, bármely más érdekelt Részes Államot, a fogvatartás tényéről és azokról a körülményekről, amelyek a fogvatartást indokolják. A vizsgálatot végző állam a megállapításairól haladéktalanul értesíti az említett Részes Államokat, és közli velük, hogy kíván-e joghatóságot gyakorolni.

Az Egyezmény 19. Cikke szerint az a Részes Állam, amelyikben a gyanúsított ellen büntetőeljárás indul, belső jogának vagy az alkalmazandó eljárási szabályoknak megfelelő módon tájékoztatja a büntetőeljárás eredményéről az Egyesült Nemzetek Főtitkárát, aki továbbítja az információt a többi Részes Államnak.

A törvény - összhangban azzal, hogy a büntetőeljárási szabályaink szerint a vádirat benyújtásáig az ügyész rendelkezik jogosítványokkal - az Egyezmény e két rendelkezésén alapuló, és a Magyar Köztársaságot terhelő értesítési kötelezettséget a legfőbb ügyész hatáskörébe utalja.

A törvény rendelkezik arról, hogy ha az Egyezményből más nem következik, az alkalmazása során a nemzetközi bűnügyi jogsegélyről szóló 1996. évi XXXVIII. törvény rendelkezéseit értelemszerűen alkalmazni kell.

A 4. §-hoz

Az Egyezmény 7. Cikkének 2. bekezdése azokat a joghatósági okokat sorolja fel, amelyek esetére a Részes Állam megállapíthatja a saját joghatóságát. A 7. Cikk 3. bekezdése alapján az Egyezmény megerősítésekor a Részes Államnak értesítenie kell az Egyesült Nemzetek Főtitkárát joghatóságának 2. bekezdés szerinti megállapításáról. A Magyar Köztársaság Kormánya az Országgyűlés felhatalmazása alapján az Egyezmény megerősítéséről szóló okirat letétbe helyezésekor a következő nyilatkozatot tette:

„Magyarország megállapítja a joghatóságát az Egyezmény 7. Cikkének 2 bekezdésében foglalt valamennyi joghatósági ok alapján.”,

A törvény 4. §-a a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-a (1) bekezdésének c) pontja alapján e nyilatkozatot a kihirdető jogszabálynak tartalmaznia kell.

Az 5. §-hoz

A törvény 5. §-a a hatályba lépésről rendelkezik. A kihirdető törvény a kihirdetéstől számított tizenötödik napon lép hatályba, azonban arra figyelemmel, hogy az Egyezmény 26. Cikkének 2. bekezdése alapján a Magyar Köztársaság tekintetében az Egyezmény 2002. november 14-én lépett hatályba, a rendelkezéseit ettől az időponttól kezdve kell alkalmazni.