2010. évi XVII. törvény indokolása

a nagykorú személy döntéshozatalának és jognyilatkozata megtételének segítéséhez kapcsolódó polgári nemperes eljárásokról

-----STARTING---POINT---ALTALANOS--- 

A Polgári Törvénykönyvről szóló 2009. évi CXX. törvény (a továbbiakban: új Ptk.) a nagykorú személyek védelmét szolgáló jogintézmények körében bevezeti a gondnok önálló eljárásra való feljogosításának a lehetőségét, illetve a támogatott döntéshozatal jogintézményét, melyek igénybevételéhez szükséges eljárásjogi feltételek megteremtése érdekében - a Polgári Perrendtartásról szóló 1952. évi III. törvény (a továbbiakban: Pp.) - kereteibe nem illeszkedő, polgári nemperes eljárásokat szabályozza e törvény.

Az új Ptk. szerint, meghatározott feltételek esetén a bíróság külön törvény alapján lefolytatott eljárásban feljogosíthatja a gondnokot a korlátozás alá tartozó ügycsoportokban vagy ügycsoportokon belül egyes ügyekben a gondnokolt helyett és nevében történő önálló eljárásra, jognyilatkozat önálló megtételére. Az eljárási szabályok megállapítására hivatott külön törvényi szabályokat, a bírósági illetékességi szabályokat, a benyújtott kérelem tartalmi követelményeit a törvény tartalmazza.

Az új Ptk. rendelkezik arról, hogy a bíróság a külön törvényben meghatározott, vagy a gondnokság alá helyezési eljárás során hozott határozatával a jognyilatkozatának megtételekor értelmi képessége, pszichés állapota vagy szenvedélybetegsége miatt segítségre szoruló cselekvőképes nagykorú személy számára meghatározott ügycsoportokban támogató személy vagy személyek (a továbbiakban együtt: támogató) kinevezéséről határozhat. A külön törvényben meghatározott eljárás részben a Pp.-ben, részben a törvényben jelenik meg a támogató kinevezése iránti, a kinevezés visszavonása iránti és a hivatásos támogató felmentése iránti eljárásként.

-----STARTING---POINT---RESZLETES---

Az 1. §-hoz

A törvényben szabályozott eljárások mögöttes eljárási rendjét - a polgári nemperes eljárás sajátosságaiból eredő eltérésekre figyelemmel - a Pp. rendelkezései alkotják, az I-XIV. fejezeten túlmenően ideértve a XVIII. fejezetben foglaltakat is. Az eljárások gyors lefolytatásának biztosítása érdekében az eljárás felfüggesztésének és az eljárás során szünetelésnek nincs helye, valamint a törvény lehetőséget biztosít arra, hogy a törvényben szabályozott polgári nemperes eljárásokat egymással összekapcsolják, illetve nemperes eljárásnak peres eljárással történő összekapcsolása esetén a peres szabályok szerint lefolytatott eljárásban a bíróság az egyébként nemperes útra tartozó kérdésekben is döntést hozzon. A törvény 1. §-ában meghatározott általános szabály, miszerint a kérelmezőt és a kérelmezettet is személyesen meg kell hallgatni, biztosítja, hogy az eljárás során hozott döntéssel érintett személyeknek lehetőségük nyíljon álláspontjuk kinyilvánítására.

A törvényben szabályozott nemperes eljárások lefolytatására a helyi bíróság rendelkezik hatáskörrel, tekintettel arra, hogy a Pp. XVIII. fejezetében szabályozott peres eljárások is helyi bíróság hatáskörébe tartoznak.

A 2-3. §-hoz

A gondnok önálló eljárására való feljogosítása iránti külön eljárás nemperes eljárásként való szabályozását indokolja, hogy a Ptk.-ban meghatározott kérelmezőket tekintve nem áll fenn olyan érdekellentét, ami az eljárás kontradiktórius jellegét megalapozná. Az új Ptk. 24. § a) pontja alapján a feljogosítás a gondnok és a gondnokolt közös kérelmére történik, míg a b) pontja alapján a gyámhatóság és a gondnok közös kérelmére, arra való hivatkozással, hogy a gondnokság alatt álló személy a fogyatékos személyekkel való kommunikáció terén jártas szakember véleménye alapján a gondnokával történő kommunikációra képtelen.

A törvény 2. §-a a gondnokolt lakóhelyéhez, illetve tartózkodási helyéhez igazodó illetékességi szabályt állapít meg, illetve meghatározza a kérelem kötelező tartalmi elemeit. Az új Ptk. rendelkezéseivel összhangban, ha a korlátozottan cselekvőképes személy gondnokát önálló eljárásra jogosítja fel a bíróság, a határozatban rendelkezni kell arról, hogy a feljogosítás a korlátozás alá tartozó mely ügycsoportokra vagy az ügycsoporton belül mely ügyekre vonatkozik. Ezen túlmenően a bíróság dönt a gondnok önálló eljárásra való feljogosításának az időtartamáról, melyet a törvény - a gondnokolt érdekeinek védelme miatt - három évben rögzíti. Ezáltal a feljogosítás időtartama nincs kötve a gondnokság alá helyezés időtartamához, a három év lejártát megelőzően a gyámhatóság köteles a felülvizsgálat iránt kérelmet előterjeszteni, ha pedig a gondnok önálló eljárásra való feljogosítására az új Ptk. 2:25. § a) pontja alapján került sor, a gondnok a gondnokolttal együtt a feljogosítás megszüntetését kérelmezheti.

A gondnok önálló eljárásra való feljogosításának ingatlan-nyilvántartásban való feltüntetése, illetve annak megszűnése esetén e tény törlése érdekében a bíróság keresi meg az ingatlanügyi hatóságot.

A 4-5. §-hoz

A törvény nemperes eljárás keretében biztosítja annak a lehetőségét, hogy a támogatásra szoruló személy saját maga részére támogató kirendelését kérje a bíróságtól. A törvény itt is rendelkezik a bíróság illetékességét megalapozó szabályról, így az eljárásra az a bíróság illetékes, amelynek illetékességi területén a kérelmező lakik, vagy amelynek illetékességi területén a kérelmező huzamos időn át bentlakásos szociális intézményben vagy fekvőbeteg-intézetben tartózkodik. Az 5. § rendezi a kérelem kötelező tartalmi elemeit, illetve a csatolandó mellékletek körét.

A 6-8. §-hoz

A 6. § a támogató kinevezése iránti eljárásban irányadó bizonyítási szabályokat tartalmazza, melynek része a támogatónak kinevezni kívánt személy személyes meghallgatása, illetve a gondnokoltak és gondnokaik, a támogatott személyek és támogatóik, valamit az előzetes jognyilatkozatok nyilvántartásának adatairól való tájékozódás a bíróság részéről annak érdekében, hogy meggyőződjék a támogató kinevezését kérő személy cselekvőképességéről, vagy hivatásos támogató kinevezésének szükségessége esetén arról, hogy a hivatásos támogató által támogatott személyek száma a kinevezéssel nem haladná-e meg a törvényi maximumot.

A lefolytatott bizonyítás alapján a bíróság a támogató kinevezéséről vagy a kérelem elutasításáról dönt. Ha a bíróság a kérelmező számára támogatót nevez ki, a kinevezés hatálya a végzés jogerőre emelkedését követő napon kezdődik. Nincs helye a támogató kinevezésének akkor, ha a támogatott döntéshozatal anyagi jogi feltételei nem állnak fenn.

A törvény a végzés ellen jogorvoslati lehetőséget biztosít: a kérelmet elutasító végzés ellen a kérelmező, a támogatót kinevező végzés ellen a kérelmező és a kinevezett támogató fellebbezéssel élhet. Ha a kérelmet hozzátartozó nyújtotta be, akkor a támogatásra szoruló mind az elutasító, mind a kinevező végzés ellen fellebbezhet.

A 9-12. §-hoz

A támogató kinevezésének visszavonását nemperes eljárásban mind a támogató, mind a támogatott személy kérheti. A 10. § szabályozza a kérelem kötelező tartalmi elemeit, köztük utalva a támogató kinevezését elrendelő döntés adatara is. A támogató kinevezésére irányuló eljáráshoz hasonlóan a törvény ez esetben is előírja a kérelmezetett személyes meghallgatását. A támogató kinevezésének visszavonása tárgyában hozott döntése ellen a törvény mind a kérelmező, mind a kérelmezett részére jogorvoslati jogot biztosít. Az eljárás mögöttes szabályait a támogató kinevezésére vonatkozó rendelkezések jelentik.

A 13. §-hoz

A hivatásos támogató felmentésére irányadó szabályokat a törvény külön § alatt rendezi, tekintettel arra, hogy a hivatásos támogató felmentése esetén mód van új támogató kinevezése iránti kérelem előterjesztésére is, ily módon a hivatásos támogató felmentésével - ha egyidejűleg új támogató kinevezésére is sor kerül - a támogatott döntéshozatal továbbra is fennmarad.

A 14. §-hoz

A törvény által szabályozott nemperes eljárásban hozott végzések adatait be kell vezetni a gondnokoltak és gondnokaik, a támogatott személyek és támogatóik, valamint az előzetes jognyilatkozatok nyilvántartásába.

-----STARTING---POINT---VEGE---

A 15. §-hoz

A törvény 2010. május 1-jén lép hatályba.