1999. évi CVII. törvény indokolása

a társadalmi szervezetek által használt állami tulajdonú ingatlanok jogi helyzetének rendezéséről szóló 1997. évi CXLII. törvény módosításáról

-----STARTING---POINT---ALTALANOS--- 

A társadalmi szervezetek által használt állami tulajdonú ingatlanok jogi helyzetének rendezéséről szóló 1997. évi CXLII. törvény (a továbbiakban: Tir. tv.) célja az volt, hogy a hatálya alá tartozó ingatlant ingyenesen használó (volt kezelő) társadalmi szervezetek - köztük a szakszervezetek - elhelyezését biztosítsa az e célra szolgáló ingatlanok, ingatlanrészek (a továbbiakban: ingatlan) ingyenes tulajdonba adásával, s a rendezetlen jogi helyzetből is következő vagyoncsökkenést (az ingatlanok felújításának, karbantartásának elmaradása) megszüntesse.

A Tir. tv. végrehajtása során számos gond merült fel. Bebizonyosodott, hogy a törvényalkotásnál nem került figyelembevételre a rendelkezések minden számításba vehető következménye. A törvény rendelkezéseinek pontatlan megfogalmazásából eredő alapvetően eltérő értelmezések miatt nem lehet minden rendelkezést végrehajtani. Ezek a problémák csak a törvény módosításával oldhatók meg.

A törvény hatálya alá tartozó társadalmi szervezetek és alapítványok csak az elhelyezésükhöz szükséges iroda, valamint az ahhoz kapcsolódó egészségügyi, szociális és egyéb kiszolgáló helyiség tulajdonjogára tarthatnak a Tir. tv. alapján igényt. Mivel e szervezeteket az alapító okiratuk szerinti működési céljaik megvalósításához elengedhetetlenül szükséges - tanterem, színházterem, könyvtár és egyéb közösségi - helyiségekre a jelenleg hatályos szabályozás szerint csak bérleti jog illeti meg, a további működésük ilyen feltétel mellett ellehetetlenülhet. Az sem indokolt, hogy egy-egy ingatlanon vegyes - a funkcionális helyiségek tekintetében állami, az elhelyezéshez szükséges helyiségek tekintetében magán - tulajdon alakuljon ki, annak minden hátrányával.

A törvény szerint a működési célú ingatlan tulajdonjogát is megszerezhetik a társadalmi szervezetek kezelői jogának megszüntetéséről szóló 1990. évi LXX. törvény (a továbbiakban: Tv.) 2. §-a alapján arra ingyenesen használati jogot szerzett társadalmi szervezetek (a továbbiakban: jogosult), a jogosultak jogi személyiségű tagszervezetei, azok az oktatási, kulturális (művészeti, közművelődési), tudományos, egészségügyi, szociális és ifjúsági célú társadalmi szervezetek, alapítványok, amelyek a Tv. 4. §-ában meghatározott harmadik személyként használják az ingatlant, valamint a társadalom szinte minden rétege számára szolgáltatást nyújtó, az ún. szakszervezeti ingatlanok közül a közművelődési célú ingatlanokat ténylegesen használó társadalmi szervezetek (üzemeltetők). Ezek a társadalmi szervezetek működni tantermekkel, színház-, hangverseny- és kiállító termekkel, könyvtárakkal és egyéb közösségi terekkel együtt képesek. Az alapító okiratuk szerinti működési céljaikra használt ingatlanok tulajdonára vonatkozó igényüket azonban csak a törvény módosítása biztosíthatja.

Igaz ugyanakkor, hogy valamennyi társadalmi szervezet valamilyen társadalmilag hasznos tevékenységet végez, és az is, hogy a Tv. hatálybalépése után alakult társadalmi szervezetek és alapítványok is jogosan igénylik, hogy ingyenes vagyonjuttatásban részesülhessenek. Ezen szervezetek igényének teljesítésére - a korlátozott lehetőségek miatt vélhetően csak részben - a Tir. tv. által biztosított pályázati úton, az Országgyűlésben képviselőcsoporttal rendelkező pártok, valamint a társadalmi szervezetek képviselőiből álló bizottság döntése szerint lesz lehetőség.

A Tir. tv. hatálya a pártok kivételével minden társadalmi szervezetre kiterjed. Az 1990. március 2-a előtt a Szakszervezetek Országos Tanácsa és az ahhoz tartozó ágazati-szakmai szakszervezetek kezelésében volt állami tulajdonú ingatlanokra (a továbbiakban: szakszervezeti ingatlanok) vonatkozó 25. §-a a Tv. 1. §-át módosította új (2) bekezdés beiktatásával. A pontatlanul megfogalmazott rendelkezés következtében a társadalmi szervezetek között - elvi alapokat nélkülöző - megkülönböztetést eredményező, s az eltérő értelmezési lehetőségek miatt végrehajthatatlan szabályozás jött létre.

Egyes állami tulajdonban lévő, a Tv. alapján ingyenes használatukban lévő kulturális célú ingatlan (pl.: művelődési ház, könyvtár) tulajdonjogát annak ellenére igénylik a szakszervezetek, hogy az alapszabályuk szerint művelődési intézményeket nem működtetnek, ezen ingatlanok és a bennük működő intézmények működtetésére és fenntartására évek óta nem fordítanak anyagi eszközöket. Ezen ingatlanok ténylegesen a Szakszervezeti és Munkahelyi Művelődési Intézmények Egyesülete szervezetei és más kulturális szervezetek használatában állnak, de az ingatlanok tulajdonjogát e szervezetek a Tir. tv. alapján nem szerezhetik meg.

A Tir. tv. egyik fontos célkitűzése volt, hogy az ingatlanok korábbi rendeltetésének megfelelő hasznosítása valósuljon meg a tulajdonosváltozás után is. Ennek megfelelően a törvény a szakszervezeti ingatlanok közül - a szakszervezeti vagyon védelméről, a munkavállalók szervezkedési és szervezeteik működési esélyegyenlőségéről szóló 1991. évi XXVIII. törvény (a továbbiakban: Szit.) vonatkozó rendelkezései szerint eljáró Vagyont Ideiglenesen Kezelő Szervezet (a továbbiakban: VIKSz) határozata alapján - a közművelődési intézmények tényleges használatában lévőket, az ingatlanokat és a létesítményeket üzemeltető, azokat fenntartó és alapító okiratuk szerinti céljaik szerint legcélszerűbben működtető oktatási, kulturális (művészeti, közművelődési), tudományos, egészségügyi, szociális és ifjúsági célú társadalmi szervezetek, az üzemeltetők tulajdonába kívánja adni. Ezzel a szakszervezeteket közvetlen hátrány nem éri, ugyanakkor hosszú távon biztosítható az ingatlanok eredeti funkciójuknak megfelelő hasznosítása.

Az ingatlanok egy kisebb része tekintetében jelent problémát, hogy azok tulajdonjogát sem a jogosult, sem az ingatlant a Tv. hatálybalépésekor és azóta is - folyamatosan, ténylegesen, közvetlenül és indokolt mértékben tevékenysége gyakorlásához - használó jogi személyiségű tagszervezete (a továbbiakban: tagszervezet) nem szerezheti meg. A törvény eredeti célkitűzésének megvalósítása, az ingatlanok korábbi rendeltetésének megfelelő további hasznosítása érdekében az ingatlant jogszerűen használó tagszervezet tulajdonszerzése indokolt.

A törvény koherenciájának fenntartása, a fenti indokok, valamint további társadalmi szervezetek és alapítványok tulajdonszerzésének biztosítása érdekében a Tir. tv. 18. §-a szerint pályázat útján igényelhető ingatlanok körének a módosításokkal összhangban álló - a működési célú ingatlanokra vonatkozó - kibővítése indokolt, s a törvény erre is kiterjed.

-----STARTING---POINT---RESZLETES---

Az 1. §-hoz

A törvény tárgyi hatálya - a pártok által használt ingatlanok kivételével - valamennyi a Tv. 1. § (3) bekezdése alapján a Kincstári Vagyoni Igazgatóság (KVI) vagyonkezelésében lévő állami tulajdonú ingatlanra kiterjed. Ennek egyértelmű meghatározása érdekében szükséges pontosítást tartalmaz a rendelkezés.

A társadalmi szervezetek tulajdonszerzése

A 2. §-hoz

A módosítás eredményeként alanyi jogon megszerezheti az általa használt ingatlan tulajdonjogát a jogosult, a tagszervezete, az oktatási, kulturális (művészeti, közművelődési), tudományos, egészségügyi, szociális és ifjúsági célú egyesület és alapítvány, amely a Tv. 4. §-ában meghatározott harmadik személyként az ingatlant használja, valamint a Szit. szerint eljáró VIKSz határozata alapján jogszerűen használó társadalmi szervezet (a továbbiakban: üzemeltető) is, ha az egyéb feltételeknek megfelel.

A változó törvényi szabályozásból adódóan a jövőben nagyobb súllyal bíró működési cél, valamint a (3) bekezdésben foglalt indokolt mérték fogalmának a jelenleginél pontosabb és egyértelműbb meghatározását is célozza a törvény.

A bérleti jog és a használat joga

A 3-5. §-hoz

A törvény a bérleti jog, a használat joga és annak megszűnése eseteire vonatkozó szabályozást kívánja a módosult szabályokkal összhangba hozni. A 16. § módosításával biztosítható, hogy a használat joga a társadalmi szervezeteknek az e joggal való rendelkezése folytán ne legyen kiüríthető.

Társadalmi szervezetek, alapítványok tulajdonszerzése pályázat útján

A 6. §-hoz

Az általános indokolásban foglalt célok és koherencia érdekében a társadalmi szervezetek, alapítványok részére pályázati úton ingyenesen tulajdonba adható ingatlani kör kibővítését tartalmazza a törvény azáltal, hogy nemcsak az elhelyezésükhöz, hanem a tevékenységükhöz szükséges ingatlanok tulajdon-jogának ingyenes megszerzését is lehetővé teszi. Egyidejűleg - a korábbi szándékoknak is megfelelően - a szövegezés pontosításával annak egyértelmű biztosítását célozza a törvény, hogy a Tv. hatálybalépése (1990. szeptember 18.) után létrejött szervezetek is részt vehessenek a pályázaton.

A Tir. tv.-ben foglalt egyéb rendelkezések

A 7. §-hoz

A szakszervezeti ingatlanok tulajdonba adására vonatkozó rendelkezések egyértelmű meghatározása, továbbá a társadalmi szervezetek közötti egyenlő feltételek biztosítása alkotmányos követelmény. E célt szolgálja a Tv. pontatlanul megfogalmazott 1. § (2) bekezdésének hatályon kívül helyezése is a törvény 14. §-ában.

Egyéb rendelkezések

A 8. §-hoz

A módosítás alapján a jogosult, a Tv. 4. §-a szerinti harmadik személy, a tagszervezet és az üzemeltető (a továbbiakban: használó) a Tir. tv. által biztosított - a törvénymódosítással megnyíló - tulajdonszerzési igényét határidőhöz kötötten nyújthatja be a KVI-hez.

Az (1)-(2) bekezdés szerinti jogvesztő határidők a törvény eredeti célját, a vagyoncsökkenés megszüntetését, valamint az 1990 óta húzódó rendezés mielőbbi lezárását, indokolatlan elhúzódásának megakadályozását szolgálják. E határidők számítására a Ptké. I. szabályai irányadóak.

Az eredeti törvényi szabályozás eljárásához képest ezekre az igénylésekre a kisebb vagyoni körre tekintettel rövidebb határidők vonatkoznak. A törvényben foglalt szabályok mellett értelemszerűen alkalmazni szükséges a Tir. tv.-ben foglalt további szabályokat.

A 9. §-hoz

Nincs racionális indok - a változó tulajdonszerzési rendelkezések miatt - a bérleti díj fizetésére vonatkozó rendelkezés érvényesítésére azon ingatlanok tekintetében, amelyek a használók tulajdonába kerülnek, mivel azok eddig is ingyen használták, de fenntartották az ingatlanokat. A szerződéses díjfizetési kötelezettségét pontosan teljesítő társadalmi szervezet részére a megfizetett bérleti díj visszatérítése indokolt.

A 10. §-hoz

A használat ingyenességére tekintettel, a tulajdonos jogainak megőrzése miatt szükségessé vált rendelkezéseket tartalmaz a törvény.

A 11. §-hoz

A módosuló szabályok miatt kiírásra kerülő pályázat lebonyolítására a Tir. tv. szerint már meghirdetett pályázat szabályainak megfelelő eljárási szabályok alkalmazása indokolt.

A módosuló - a tulajdonszerzési igények körét kibővítő - szabályokra tekintettel a Tir. tv.-ben előírt és a törvényben foglalt pályázat alapján beadott pályázatokat célszerű egyszerre elbírálni.

Kapcsolódó jogszabályok módosulása

A 12-13. §-hoz

A 12. § (1) bekezdésében a ZÁVKI helyett a jogutód KVI feltüntetése indokolt. Ugyanez a pontosítás a Tv. 5. § (1) bekezdésében nem indokolt az e törvényhelyben szereplő 1990. október 15-i határidőre, illetve a feladat végrehajtására tekintettel.

Az elidegenítési és terhelési tilalom új szabályokhoz történő igazítása vált indokolttá, az általános tilalom alóli kivételek szabályozási lehetőségének biztosításával.

A Tir. tv.-ben és a Szit.-ben (az ún. szakszervezeti vagyontörvényben) található rendelkezéseknek a Tv. és a Tir. tv. eredeti célja szerinti összhangba hozása elengedhetetlen az egységes jogértelmezés és a jogszerű végrehajtás érdekében.

-----STARTING---POINT---VEGE---

Hatálybalépés

A 14. §-hoz

A törvény 9. §-a a kihirdetést követő 3. napon lépteti hatályba a törvényt, mert a végrehajtásához nincs szükség hosszabb felkészülési időre. Rendelkezéseit alkalmazni kell mindazon ingatlanok esetében, amelyekre vonatkozóan a tulajdonszerzés még nem történt meg.

A pontatlanul megfogalmazott, ellentmondó rendelkezések [Tv. 1. § (2), 6. § (2) és Tir. tv. 25. § (1) bekezdés] hatályon kívül helyezése, illetőleg pontosítása, s a kérdéskört rendező szabály Tir. tv.-be iktatása (törvény 7. §) egyértelmű, s a társadalmi szervezetek közötti egyenlőség követelményét kielégítő szabályozást kíván eredményezni.