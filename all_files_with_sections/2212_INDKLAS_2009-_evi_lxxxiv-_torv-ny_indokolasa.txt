2009. évi LXXXIV. törvény indokolása

a közbiztonság és a közrend védelmében, illetve fenntartásában közreműködő szervezetekre vonatkozó egyes törvények módosításáról

-----STARTING---POINT---ALTALANOS--- 

A közbiztonság és a közrend védelmében a rendőrség mellett a fegyveres biztonsági őrségre, a természetvédelmi és mezei őrszolgálatra, a közterület-felügyeletre (a továbbiakban: felügyelet), valamint a polgárőrségre is rendkívül fontos szerep hárul. Erre tekintettel szükséges megvizsgálni, hogy az említett szervezetek feladatát, működését meghatározó jogszabályok mennyiben segítik elő a közbiztonság és a közrend védelme érdekében megvalósuló együttműködésüket.

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény (a továbbiakban: Fbtv.), a közterület-felügyeletről szóló 1999. évi LXIII. törvény (a továbbiakban: Kftv.), valamint a polgárőrségről szóló 2006. évi LII. törvény (a továbbiakban: Pőtv.) hatályos szabályozása alapján megállapítható, hogy mindhárom törvény egyértelműen rögzíti e szervezetek és a rendőrség kapcsolatát. A végrehajtási rendeletek meghatározzák a rendőrség hatósági felügyeleti tevékenységét, szakmai irányítását, a szabálysértések és bűncselekmények esetén történő intézkedéseket, továbbá az együttműködés kereteit. A Kftv. 6. § (1) bekezdése, valamint a Pőtv. 2. §-a deklaratív módon meghatározza, hogy a felügyelet, illetve a polgárőrség a tevékenysége során mely szervekkel és szervezetettekkel működhet együtt, meghatározza továbbá az együttműködés kereteit, valamint kimondja, hogy ennek tartalmi elemei együttműködési megállapodásban rögzíthetők.

Mivel azonban a Kftv.-vel, illetve a Pőtv.-vel szemben az Fbtv. jelenleg egyáltalán nem tartalmaz a hatálya alá tartozó szervezetek, valamint a közbiztonság és a közrend védelme, fenntartása során a rendőrségen kívül közreműködő további szervezetekkel való együttműködésre utaló rendelkezést, a törvényi szintű szabályozás egysége, továbbá a közbiztonság és a közrend hatékonyabb megóvása érdekében e törvényben is rögzíteni szükséges az egyes szervezetek kölcsönös együttműködési kötelezettségét.

Tekintettel arra, hogy az együttműködés rendkívül sokrétű lehet, annak legfontosabb elemeit jogszabályban célszerű rögzíteni. Törvényi szabályozást igényelnek továbbá a személyes szabadság korlátozására, a kényszerítő eszközök alkalmazására, az adatvédelemre - különösen pedig az együttműködés során az érintettek által megismert személyes adatok kezelésére -, az egyes szervek értesítési kötelezettségére, illetve annak eseteire, a közös szolgálatszervezés és -ellátás szabályaira irányadó előírások, a felkészülésre, a közös feladatellátására, valamint a szakmai együttműködés egyéb formáinak a meghatározására vonatkozó normák.

A törvény megteremti továbbá annak a lehetőségét, hogy a polgárőrök jelzőőri feladatokat lássanak el a közúti közlekedési balest helyszínén, illetve az óvoda és általános iskola fenntartójával kötött együttműködési megállapodás alapján az óvodák és általános iskolák közvetlen közelében.

A sportról szóló 2004. évi I. törvény módosítása a sporthuliganizmus visszaszorítását célozza. A sportesemények biztonsága, a rendbontók elleni fellépés hazánkban dogmatikailag nem függ össze a gyülekezési jog szabályozásával, illetve a gyülekezési jog hatálya alá tartozó rendezvényeket megzavaró rendbontók elleni fellépéssel. Ugyanakkor a tapasztalati tények szerint a rendbontásban érintett elkövetői körök között átfedés van, a sporthuligánok mintegy felbujtóként/végrehajtóként szerepelnek az utcai erőszakos cselekmények hátterében. Mindezek alapján a sporthuliganizmus elleni hatékonyabb fellépés közvetett módon a gyülekezési jog hatálya alá tartozó rendezvények biztonságát is szolgálja.

A sporthuliganizmus visszaszorítása csak az állami szereplők, a szurkolók, a sportszervezetek és a szervezők együttműködésével lehetséges. A szabályozás természetesen nem csak a futball-huliganizmus visszaszorítását célozza. A hatékony fellépés valamennyi szereplő összefogását igényli, nem pusztán rendőri kérdés. Ezt az együttműködési készséget kell akár jogszabályi úton, szankciókkal is kikövetelni az utcai rendbontások kezelése érdekében.

Az Országgyűlés 2008. december 15-i ülésnapján elfogadta a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosításáról szóló 2008. évi CXI. törvényt (a továbbiakban: Törvény). A Törvény elfogadása nyomán a hatósági eljárások átfogó felülvizsgálata vált szükségessé, amelynek célja az ágazati törvényekben - köztük az Fbtv.-ben, illetve a Kftv.-ben - található egyes hatósági eljárásokra vonatkozó szabályok és a Ket. közötti összhang megteremtése, a hatósági eljárásokkal kapcsolatos terminológiai egység kialakítása, valamint az eljárások és az ügyintézés egyszerűsítésén keresztül az adminisztratív terhek lehetőség szerinti csökkentése. A felülvizsgálat során az ágazati jogszabályokban minden olyan módosítást el kell végezni, amely egyértelművé teszi a hatósági jogkörök megosztását, az eljárási szabályok értelmezésének megkönnyítését.

-----STARTING---POINT---RESZLETES---

Az 1. §-hoz

A törvény szerinti módosítás pontosítja az Fbtv. 30. § (4) bekezdésében szereplő rendelkezést (és egyidejűleg azt hatályon kívül is helyezi), mivel annak szövegezése folytán nem egyértelmű, hogy mely létesítmények vonatkozásában van lehetőség fegyveres biztonsági őrség létrehozására, illetve hogy ezen fegyveres biztonsági őrség felett abban az esetben is a Magyar Honvédség gyakorol-e felügyeletet, ha a honvédségi objektumok őrzését ellátó fegyveres biztonsági őrséget nem e szerv alapította. A törvény szerinti módosítás egyértelművé teszi, hogy a felügyelet ellátására valamennyi, a Magyar Honvédségnél működő fegyveres biztonsági őrség vonatkozásában e szerv köteles.

A 2. §-hoz

Az Fbtv. hatályos rendelkezései szerint az őrzési kötelezettséget megállapító határozat kötelezettje a fegyveres biztonsági őrséget saját szervezetében, illetve többségi tulajdonában lévő szervezettel köteles létrehozni, működtetni, fenntartani vagy az őrzést más fegyveres biztonsági őrséggel rendelkező szerv útján biztosítani és viselni annak költségeit. A jelenlegi szabályozás a gyakorlati jogalkalmazás során felmerült igényeknél szűkebb körben teszi lehetővé a fegyveres biztonsági őrség létrehozását, illetve működtetését.

Az Fbtv. 2. § (1) bekezdésének módosítása nyomán a fegyveres biztonsági őrség a jövőben a kötelezett többségi befolyást biztosító tulajdonosi részvételével működő gazdálkodó szervezet vagy az irányítása alá tartozó költségvetési szerv útján is létrehozható, illetve működtethető lesz.

A 3. §-hoz

Az Fbtv. 4. §-a módosításának elsődleges indoka a Ket. módosításáról szóló 2008. évi CXI. törvény Országgyűlés általi elfogadása. A Ket. módosításának célja többek között az ágazati törvényekben - így az Fbtv.-ben - található egyes hatósági eljárásokra vonatkozó szabályok és a Ket. közötti összhang megteremtése, illetve a hatósági eljárásokkal kapcsolatos terminológiai egység kialakítása. Az Fbtv. 4. §-ának újraszabályozása során a szükséges módosítások megfelelő módon átvezetésre kerültek.

Az Fbtv. 4. §-ának módosítása a fentieken túl a rendőrségnek a fegyveres biztonsági őrség szolgálati igazolványával kapcsolatos hatásköreit is érinti.

A Ket. 85. § (1) bekezdése rögzíti, hogy a hatósági igazolványt az ügyfél adatainak vagy jogainak rendszeres igazolására - törvényben, kormányrendeletben vagy önkormányzati rendeletben meghatározott esetben - a hatóság adja ki. Az Fbtv. 5. § (1) bekezdésének a) pontja ezzel szemben úgy rendelkezik, hogy a szervezetében létrehozott fegyveres biztonsági őrség esetén a kötelezett szerzi be, adja ki és vonja be a fegyveres biztonsági őrség szolgálati igazolványát, valamint végzi azok nyilvántartását. Tekintettel arra, hogy az őrzésre kötelezett az Fbtv. előírásai szerint nem kizárólag hatóság lehet, a fenti ellentmondás kiküszöbölése érdekében módosítani szükséges az Fbtv. szolgálati igazolványra vonatkozó előírásait. Az Fbtv. 4. § (1) bekezdés b) pontjának, valamint az 5. § (1) bekezdés a) pontjának megfelelő módosításával a törvény megteremti a kérdéses rendelkezések összhangját.

A törvény szolgálati igazolványra vonatkozó módosításai egyúttal a kiadásukkal kapcsolatos eljárás egyszerűsítését is szolgálják.

A fegyveres biztonsági őrök szolgálati igazolvánnyal és jelvénnyel történő ellátásának megszervezését, az igazolványok és jelvények kiadását, nyilvántartását - a fegyveres biztonsági őrség Működési és Szolgálati Szabályzatának kiadásáról szóló 27/1998. (VI. 10.) BM rendelet 33. § (2) bekezdése alapján - jelenleg az Igazságügyi és Rendészeti Minisztérium Humánigazgatási és Fejlesztési Főosztálya végzi.

Az eljárás egyszerűsítése érdekében a szolgálati igazolványok kiadásának jogkörét a rendőrség hatáskörébe célszerű utalni, hiszen a fegyveres biztonsági őrséggel kapcsolatos valamennyi felügyeleti tevékenységet e szerv látja el. A törvény szerinti módosítások nyomán a szolgálati igazolványok legyártása, nyilvántartása és kiadása iránt a továbbiakban egyaránt a felügyeletet ellátó hatóság intézkedik.

Az Fbtv. törvény által újra megállapított 4. § (1) bekezdésének c) pontja a rendőrség feladatává teszi a fegyveres biztonsági őrség őrségutasításának és őrutasításának jóváhagyását. Mivel a kérdéses dokumentumokra vonatkozóan a hatályos törvényszöveg anyagi jogi szabályokat nem tartalmaz, az Fbtv. a módosítással megállapított 4. § (2) bekezdése megteremti az e dokumentumokra vonatkozó szabályozás tartalmát.

A 4. §-hoz

A törvény pontosítja a normaszöveget, valamint a Ket. szabályainak megfelelően kimondja, hogy a fegyveres biztonsági őrnek az e törvényben meghatározott tevékenység folytatására való jogosultságát a rendőrség által kiadott hatósági szolgálati igazolvány igazolja.

Az 5. §-hoz

A törvény újraszabályozza az Fbtv. 7. §-ának a fegyveres biztonsági őr alkalmazására vonatkozó követelményeit, emellett megállapítja a fegyveres biztonsági őr szolgálati igazolványának kiadásával, visszavonásával és bevonásával kapcsolatos - és a korábbi törvényszövegből jórészt hiányzó - rendőrségi feladatokat.

A hatósági szolgálati igazolványok hitelességének és a fegyveres biztonsági őrök tevékenységének az ellenőrzése céljából a fegyveres biztonsági őrség tagjainak rendőrségi nyilvántartása szükséges. A törvény által beiktatott új 7/A. § tartalmazza a fegyveres biztonsági őrökről vezetett rendőrségi nyilvántartásra vonatkozó részletszabályokat, amelynek adatai - a fegyveres biztonsági őr tevékenysége jogszerűségének ellenőrzése céljából - nyilvánosak.

A 6. §-hoz

Az Fbtv. 10. § (1) bekezdésének módosítása a gyakorlati igényeknek megfelelően bővíti a fegyveres biztonsági őrség által foganatosítható intézkedések körét, amennyiben lehetővé teszi, hogy a fegyveres biztonsági őr az intézkedésének tettlegesen ellenszegülő, vagy a bűncselekmény elkövetésén tetten ért személyt a rendőrség megérkezéséig visszatartsa, vagy előállítsa a rendőrségre. A törvény emellett rögzíti, hogy a fegyveres biztonsági őr jogosult az általa igazoltatott, visszatartott vagy előállított személytől a bűncselekményből származó vagy annak elkövetéséhez használt dolgot, illetve támadásra alkalmas eszközt elvenni, ennek érdekében pedig az érintett személy ruházatát, csomagját átvizsgálni.

A fegyveres biztonsági őrség különböző kényszerintézkedések alkalmazására, bizonyos esetekben akár lőfegyver használatára jogosult. Az Fbtv. hatályos szabályai szerint a fegyveres biztonsági őr intézkedéseinek, valamint lőfegyverhasználatának jogszerűségét az őrség működési helye szerint illetékes rendőrkapitányság vizsgálja ki az államigazgatási eljárás általános szabályai szerint, amely intézkedések megtörténtéről a fegyveres biztonsági őr jelentése alapján értesül.

Tekintettel arra, hogy a fegyveres biztonsági őrség intézkedése, annak elmulasztása, illetve a kényszerítő eszköz alkalmazása az érintettre nézve sérelmes lehet, az Fbtv.-ben is indokolt megteremteni az érintett által jogorvoslati eljárásként igénybe vehető panaszmechanizmust.

Az Fbtv.-nek a törvény által beiktatott új 10/B. §-a előírja, hogy a fegyveres biztonsági őrség tevékenysége során együttműködik a katasztrófavédelemmel, a vám- és pénzügyőrséggel, a hivatásos állami és önkormányzati tűzoltósággal, a természetvédelmi őrszolgálattal, az erdészeti hatósággal, a vadászati hatósággal, a halászati hatósággal, az önkormányzati szervekkel, valamint a társadalmi szervezetekkel.

A 7. §-hoz

A törvény által beiktatott új rendelkezések lehetővé teszik, hogy a természetvédelmi őr a természeti terület vagy érték károsításának megelőzése, illetve megakadályozása, valamint intézkedése végrehajtásának helyszíni biztosítása érdekében - a törvényben meghatározott módon - a természeti területet lezárja.

Az Fbtv. a módosítással megállapított új 12/A. §-a a régészeti örökség védelmének érdekeit sértő jogellenes cselekmény észlelése, valamint a nemzeti park igazgatóság működési területén kívüli szolgálatellátás elrendelése esetén - a helyszíni bírságolás kivételével - lehetővé teszi a természetvédelmi őr számára a 12. §-ban foglalt intézkedéseknek a természetvédelmi igazgatóság területén kívül történő foganatosítását.

A 8. §-hoz

Az Fbtv.-nek a törvény által beiktatott 10/A. §-a szerinti panaszmechanizmus részletszabályait a természetvédelmi őr és az önkormányzati természetvédelmi őr intézkedésének - vagy intézkedése elmulasztásának -, valamint kényszerítőeszköz-alkalmazásának esetére is alkalmazni rendeli, azonos garanciákat teremtve ezáltal az egyes őrszolgálatok intézkedéseivel szembeni jogorvoslatok vonatkozásában.

A Ket. módosítására tekintettel szükséges változtatások átvezetése, valamint a bűncselekményekkel és szabálysértésekkel kapcsolatos, saját intézkedés hiányában fennálló természetvédelmi őri kötelezettségek meghatározása mellett a törvény rögzíti a rendőrség és a természetvédelmi őrszolgálat megerősített együttműködésének kereteit, amikor előírja, hogy a természetvédelmi őrszolgálat, valamint az önkormányzati természetvédelmi őrszolgálat az együttműködés keretében tevékenysége ellátásáról, annak körülményeiről a rendőrséget rendszeresen tájékoztatja. A tájékoztatás módját és tartalmát együttműködési megállapodásban kell rögzíteni. A törvény szerint abban az esetben, ha a rendőrség a természetvédelmi őrszolgálat, valamint az önkormányzati természetvédelmi őrszolgálat illetékességi területét érintő fokozott ellenőrzést hajt végre, a fokozott ellenőrzés ideje alatt - a rendőrség kérésére - a természetvédelmi őrszolgálat, valamint az önkormányzati természetvédelmi őrszolgálat a feladatainak végrehajtását egyezteti a rendőrséggel. A törvény továbbá meghatározza a természetvédelmi őrszolgálat és az önkormányzati természetvédelmi őrszolgálat feladatellátása során közreműködő szervek, illetve szervezetek körét.

A 9. §-hoz

A módosítás a természetvédelmi őrszolgálat és az önkormányzati természetvédelmi őrszolgálat tekintetében is egyértelművé teszi, hogy a természetvédelmi őrök és az önkormányzati természetvédelmi őrök milyen szabályok szerint kaphatják meg hatósági szolgálati igazolványukat, illetve milyen szabályok szerint kell róluk nyilvántartást vezetni.

A 10. §-hoz

Az Fbtv. 22. § (2) bekezdését érintő módosítás a Ket. szabályaival összhangban rögzíti, hogy a mezőőrnek a törvényben meghatározott tevékenység folytatására való jogosultságát a mezőgazdasági igazgatási szerv által kiadott hatósági szolgálati igazolvány igazolja. A mezőőr szolgálati igazolványának kiadására és nyilvántartásba vételére a törvény a 7-7/A. § rendelkezéseit rendeli alkalmazni, továbbá rögzíti, hogy a mezőgazdasági igazgatási szerv a mezőőr számára az előírt vizsga és eskü letétele után szolgálati naplót ad ki.

A 11. §-hoz

A törvény a mezőőrök vonatkozásában is rögzíti a bűncselekményekkel és szabálysértésekkel kapcsolatos, saját intézkedés hiányában fennálló kötelezettségeket, a mezei őrszolgálat esetében is alkalmazni rendeli a természetvédelmi őr, valamint az önkormányzati természetvédelmi őr rendőrséggel történő együttműködésének szabályait, továbbá tételesen meghatározza a feladatellátása során a mezőőrrel együttműködő szervek, illetve szervezetek körét.

A 12. §-hoz

A hal, és a vad állami tulajdon, a természetnek fontos alkotó elemei melyek védelme nagyon fontos. Az Fbtv. 26. §-ában foglaltak szerint a mezőőr kényszerítő eszköz használatának szabályai vonatkoznak a külön törvényben meghatározott őrzési feladatokat ellátó hivatásos vadászra, valamint halászati őrre.

A 24. § kiegészül azzal a módosítással, miszerint a mezőőr az intézkedésének ellenszegülő személyt a rendőr megérkezéséig visszatarthatja. A kiegészítés fontos abból a szempontból, hogy az említettek közreműködhessenek a közrend és közbiztonság védelme érdekében.

A 13. §-hoz

A törvény szerinti módosítás a szükséges törvényi garanciák megteremtése érdekében a mezőőr intézkedésével, illetve kényszerítőeszköz-használatával szemben alkalmazható panaszmechanizmus szabályait teremti meg.

A 14. §-hoz

Az Fbtv. 29. § (2) bekezdését érintő módosítás a Ket. szabályaival - valamint a mezőőrre irányadó rendelkezésekkel - összhangban rögzíti, hogy a hegyőrnek a törvényben meghatározott tevékenység folytatására való jogosultságát a hegybíró által kiadott hatósági szolgálati igazolvány igazolja. A hegyőr szolgálati igazolványának kiadására és nyilvántartásba vételére a törvény a 7-7/A. § rendelkezéseit rendeli alkalmazni, továbbá rögzíti, hogy a hegybíró a hegyőr számára az előírt vizsga és eskü letétele után szolgálati naplót ad ki.

A 15. §-hoz

Az Európa Tanács ajánlásában megfogalmazott javaslatok egységes szemléletet nyújtanak a közösségi együttélés demokratikus megoldásaira, a helyi bűnözés elleni harchoz és a közbiztonság színvonalának emeléséhez. A bűnözés hatékony megelőzésében az önkormányzatoknak is jelentős szerepe van. A hatékony bűnmegelőzés megköveteli mind a társadalmi bűnmegelőzésben részt vevő hatóságok, mind a magán- és társadalmi szervezetek, valamint a lakosság bevonását. A közterület-felügyelők (a továbbiakban: felügyelő) feladatkörükből adódóan nélkülözhetetlen partnerei a közösségi bűnmegelőzési rendszernek, ebből kifolyólag a törvény a Kftv. 1. § (4) bekezdés d) pontját kiegészíti azzal, hogy a felügyelet feladata a társadalmi bűnmegelőzési feladatok megvalósításában történő közreműködés is. A felügyelet ezen feladatának többek között azzal tesz eleget, hogy térfigyelő kamerákat üzemeltet és használ, amelynek szabályait szintén tartalmazza a törvény.

A törvény módosítja továbbá a Kftv. 1. § (5) bekezdését, és deklarálja, hogy a feladatkörében eljáró felügyelő jogosult és köteles ellenőrizni, eljárást kezdeményezni vagy az e törvényben meghatározott intézkedést megtenni.

A 16. §-hoz

A Kftv. 5. §-ában jelenleg megfogalmazott előírás, amely alapján a felügyelő intézkedés előtt köteles felügyelői minőségét szóban közölni, igazolványával és felügyelői jelvénnyel igazolni magát; gátolja a felügyelőt a hatékony, gyors intézkedésben. Amíg ennek a törvényi előírásnak eleget tesz, az intézkedéssel érintett személy kivonhatja magát az intézkedés alól.

Ezen helyzet megnyugtató rendezése érdekében a törvény a Rendőrségről szóló 1994. évi XXXIV. törvény (a továbbiakban: Rtv.) 20. §-ának előírásait alapul véve kimondja, hogy amennyiben az a felügyelői intézkedés eredményességét veszélyezteti, a felügyelőnek elegendő az intézkedés befejezésekor felügyelői minőségét szóban közölni, magát szolgálati igazolvánnyal vagy egyedi azonosító számmal ellátott felügyelői jelvénnyel igazolni.

A 17. §-hoz

A törvény rögzíti a rendőrség és a felügyelet megerősített együttműködését, valamint meghatározza az együttműködés tartalmát, tájékoztatási kötelezettséget írva elő a felügyelet számára, amelyet együttműködési megállapodásban meghatározott módon teljesít a rendőrség számára.

A 18. §-hoz

Az elmúlt években az önkormányzatok részéről többször merült fel olyan közterületi térfigyelő rendszerek működtetésével kapcsolatos igény, amelyek adatrögzítést is végezhetnek. Ugyanakkor a Kftv. 7. § (2) bekezdése egyértelmű felhatalmazást az adatrögzítésre kizárólag az intézkedéssel érintett személyről, az intézkedés vagy az eljárás szempontjából lényeges környezetről és körülményről készítendő felvételek esetén ad. A Kftv. 10. § (1) bekezdése ugyan tartalmaz egy általános felhatalmazást, amely szerint a felügyelet az 1. §-ban szabályozott feladatkörében, feladatainak ellátásához személyes adatot kezelhet, ez azonban nem teremt egyértelmű jogi helyzetet abban a tekintetben, hogy a közterület-felügyelet üzemeltethet-e közterületen térfigyelő rendszert, és rögzítheti-e folyamatosan a képeket, amennyiben pedig adatrögzítés történik, úgy azokat mennyi ideig őrizheti meg.

Annak érdekében, hogy a felügyeletek hatékonyabban tudjanak részt venni a közterület rendjének fenntartásában, indokolt lehetővé tenni számukra a figyelést és az adatrögzítést is végző közterületi térfigyelő rendszerek működtetését. Ennek érdekében a törvény módosítja és kiegészíti a Kftv. 7. §-át, és egy új 7/A. §-t iktat be a törvénybe.

Fentiekkel összefüggésben indokolt utalni arra, hogy az Rtv. 42. §-a már évek óta lehetőséget adott a közterületi térfigyelő rendszerek rendőrségi üzemeltetésére, és az adatok megőrzési idejét is meghatározta, mégis a gyakorlatban folyamatos vitákat váltott ki, hogy ez megfelelő felhatalmazást jelent-e a folyamatos képrögzítésre, és a felvételeket a célhoz kötöttség követelménye alapján meddig lehet megőrizni. Ez a vita vezetett a részletesebb szabályozás iránti igény megfogalmazásához, végső soron pedig az Rtv. 2008. január 1-jétől hatályos 42-42/A. §-aiban szereplő részletesebb szabályozás megalkotásához.

A törvény a felügyelet által működtethető közterületi térfigyelő rendszerek szabályozásakor az Rtv. fenti rendelkezéseiből indult ki, hiszen annak kialakítása során figyelembevételre kerültek az adatvédelmi biztos ajánlásai (így különösen a megfigyelés, adatgyűjtés céljából üzemeltetett képfelvevő, -rögzítő berendezésekkel kapcsolatos adatvédelmi biztosi ajánlás), és az Alkotmánybíróság 36/2005. (X. 5.) AB határozatában a térfigyelő rendszerek működtetésével kapcsolatban megfogalmazott alkotmányossági követelmények is. Az adatvédelmi szabályok tekintetében a törvény figyelembe vette a 144/2008. (XI. 26.) AB határozat előírásait is.

A 19. §-hoz

A törvény a Ket. szabályaival összhangban pontosítja a normaszöveget, valamint az adatvédelmi szabályoknak megfelelően szabályozza a felügyelő általi személyes adatkezelést.

A 20. §-hoz

A törvény meghatározza a hatósági szolgálati igazolvány, valamint a felügyelői jelvény kiállításának és visszavonásának szabályait, továbbá az ezekről vezetett nyilvántartás tartalmi elemeit, és az ezzel kapcsolatos adatkezelési szabályokat.

A 21. §-hoz

A törvény pontosítja a szabálysértés elkövetésén tetten ért személlyel szemben foganatosítható intézkedések rendjét.

A 22. §-hoz

Annak érdekében, hogy a közterület rendeltetésszerű használata, a közúti közlekedést veszélyeztető forgalmi helyzetek mielőbb megszüntetésre kerülhessenek, a felügyelő a törvényben meghatározott esetekben gondoskodhat a jármű elszállítással történő eltávolításáról. Az elszállítás az üzemben tartó értesítése mellett és költségére történik, valamint az intézkedéssel egyidejűleg értesíteni kell az intézkedés helye szerint illetékes rendőri szervet is.

A törvény megteremti a lehetőséget arra, hogy a helyi közutakról a felügyelet a hatósági jelzés nélküli járműveket elszállíthassa. Ennek feltétele, hogy hatósági jelzéssel nem rendelkező azon jármű, amely a közúti forgalomban csak ilyen jelzéssel vehet részt, ne rendelkezzen közterület-használati engedéllyel. A törvény értelmében az elszállítás csak a járművön elhelyezett értesítés kihelyezésétől számított 30 napot követően lehetséges.

A törvény továbbá szabályozza a kerékbilincs alkalmazásának eseteit és feltételeit, valamint a kárfelelősséget és a költségek viselésének szabályait. Utóbbiak esetében nincs változás a Kftv. hatályos normaszövegéhez képest. A felügyelet közreműködőt vehet igénybe a kerékbilincs fel- és leszereléséhez, a jármű elszállításához, továbbá az intézkedéssel érintett jármű tárolása, őrzése és értékesítése esetén.

A törvény által megjelölt külön jogszabály egy új miniszteri rendelet lesz, amely a kerékbilincs alkalmazásának feltételeit és különös eljárási szabályait, valamint a járművek elszállításával kapcsolatos szabályokat tartalmazza.

A 23. §-hoz

Az önkormányzati tulajdon sérelmére elkövetett károkozás, illetve egyéb jogsértések száma tekintetében napjainkban növekedés tapasztalható. A hatályos szabályozás szűken tartalmazza a feladatokat, ezért a törvény kibővíti és pontosítja mind az ellenőrzés célját és irányultságát, mind a feladat ellátáshoz szükséges felszerelések, eszközök körét.

A 24. §-hoz

A törvény a felügyelő intézkedésével szembeni panasz elbírálásának szabályait módosítja, és megteremti az összhangot a többi közbiztonsági közreműködő intézkedésével szembeni panasz elbírálásának szabályaival.

A 25-26. §-hoz

A felügyelők intézkedésével szembeni, támadó jellegű, agresszív fellépések gyakorisága - az elmúlt évek tapasztalatai alapján - megnőtt. A támadó jellegű magatartások megelőzésére, az esetleges támadások elhárítására a könnygázszóró palack, a testi erő használata az esetek egy részében nem elegendő, vagy nem alkalmas.

A törvény alapján a szolgálati kutya alkalmazására a törvény elfogadásával egyidejűleg kiadásra kerülő miniszteri rendelet szabályai szerint lesz lehetősége a felügyelőnek.

Mivel az újonnan bevezetni kívánt eszközt a felügyelő kizárólag a saját életét vagy testi épségét közvetlenül veszélyeztető támadás elhárítása esetén alkalmazhatja, a törvény pontosítja a Kftv. 24. §-át megelőző alcímet.

A 27. §-hoz

A törvény kiegészíti a Kftv. felhatalmazó rendelkezéseit, amelynek célja, hogy felhatalmazást adjon a közterület-felügyelet szabályozásáért felelős miniszternek a kerékbilincs alkalmazásával és a járművek elszállításával kapcsolatos szabályoknak, valamint a közterület-felügyelet által üzemeltetett képfelvevők technikai követelményeinek rendeletben történő megállapítására.

A 28. §-hoz

A jelenlegi szabályozás alapján a sportrendezvény „zártkapus” megtartásának rendőrség általi elrendelésére van lehetőség, amit az illetékes rendőri vezetők - vélelmezhetően a helyi önkormányzatok részéről megnyilvánuló nyomásgyakorlásra tekintettel - a legtöbb esetben a törvényi felhatalmazás ellenére, és megfelelő indokoltság esetén sem alkalmaznak. A feladat ellátására ugyanakkor független, központi testület nem került felállításra, azt a helyi rendőri szervek végzik.

Ha a sportesemény biztonságos megrendezésének feltételei hiányoznak vagy az előzetesen meghatározott biztonsági szabályokat a rendező nem tartja be, a rendőrség elrendelheti a „zártkapus” megrendezést, illetve korlátozhatja a nézők számát. E határozatot ott helyben közli a szervezővel, ellene fellebbezésnek helye nincs. Erre az intézkedésre a sportesemény közben is sor kerülhet, ez esetben a sporteseményt meg kell szakítani. Ha a rend nem állítható helyre a sporttevékenységet irányító személy (általában a bíró) a rendezvényt, mérkőzést lefújja.

A módosítás továbbá konkrétan meghatározza a rendőr megfigyelői státuszát, ami alapján egyértelművé válik, hogy a szervezőnek a sportrendezvény biztonságos lebonyolítására vonatkozó kötelezettségét a rendőr nem vállalja magára.

A 29. §-hoz

A hatályos szabályozást megelőző időszakban az egyre gyakoribb és erőszakosabb jellegű cselekmények kezelése érdekében a rendőrség jelentős erőket vonultatott fel egy-egy sportrendezvény (de legfőképpen labdarúgó mérkőzések) biztosítására.

Ezen feladatok végrehajtása rövid időn belül ahhoz vezetett, hogy a sportrendezvények biztonságának megteremtéséhez, illetőleg a rendezvények időszakában a közterület rendjének fenntartásához szükséges erőt még túlszolgálat elrendelésével sem tudta a rendőrség biztosítani, hiszen annak megváltásához szükséges elegendő nagyságú költségvetési kerettel nem rendelkezett. A túlmunka szabadidőben történő kompenzálása ugyanakkor a szervezeti egységek működési zavaraival fenyegetett.

A sportrendezvények rendőri biztosítása a továbbiakban tisztán közfeladatként már nem látható el. Ez a tény, valamint a profi sport jelentős mértékű magánosítása is alátámasztja, hogy a sportszervezetek egyre nagyobb részben vegyék ki részüket a sportrendezvények költségeinek fedezéséből.

A 30. §-hoz

Elvárható, hogy a rendező e minősége és személye azonosítható legyen, ezt teszi kötelezővé a rendelkezés. A fokozott és kiemelt biztonsági kockázatúnak minősített sportrendezvények esetében a rendező felkészítésében a rendőrség közreműködését kötelezővé teszi a szabály.

A 31. §-hoz

A törvény szerinti módosítás pontosítja a néző eltávolítására vonatkozó rendelkezéseket, egyben a személyazonosság igazolására való felszólítás előírásával hatékony eszközt ad a szervező kezébe az eltiltás alkalmazásához. Jelenleg ugyanis számos esetben a szervező azért sem alkalmaz eltiltást, mert nem képes megállapítani azon személy személyazonosságát, akivel szemben egyébként azt alkalmaznia kellene.

A 32-33. §-hoz

A szurkolói anonimitás felszámolása érdekében elengedhetetlen az azonosításra alkalmas, a belépőjegy és bérlet megvásárlásához nélkülözhetetlen, kedvezményekre jogosító szurkolói kártya bevezetése. A nemzetközi szervezetek egyöntetű elvárása, hogy a sportlétesítmények területén az anonimitás felszámolásra, ennek eredményeképpen a nézőtéri erőszak visszaszorításra kerüljön. Ehhez ad jelentős segítséget a klubkártya, vagy más hasonló rendeltetésű fényképes igazolvány/kártya bevezetése, melynek lehetőségét indokolt az új szabályozásban is megjelentetni.

A 34. §-hoz

A szervező a normál és a fokozott biztonsági kockázatú sportrendezvény esetén jogosult, a kiemelt biztonsági kockázatú sportrendezvény esetén köteles a résztvevők személyi és vagyonbiztonsága érdekében kamerával vagy más képi adathordozóval a rendezvényt megfigyelni, és a felvételt rögzíteni. Ez jelentősen segítheti a szervezőnek és a rendőrségnek a rend fenntartására és helyreállítására irányuló tevékenységét, továbbá a szurkolói anonimitás felszámolását.

A 35. §-hoz

A törvény az Stv. felhatalmazó rendelkezéseit egészíti ki úgy, hogy a rendészetért felelős miniszter rendeletben szabályozhassa a kiemelt biztonsági kockázatú sportrendezvények közfeladatként történő rendőri biztosításához nyújtható támogatások felhasználásának részletes szabályait.

A 36 §-hoz

A törvény új szabályként vezeti be a kötelező együttműködési megállapodásra, valamint annak írásba foglalására vonatkozó rendelkezéseket. Ennek értelmében a törvény megállapodásra kötelezi a rendőrséget, amennyiben ezt a törvényben meghatározott feladatokat ellátó társadalmi szerv kezdeményezi, így elkerülhető, hogy a civil kezdeményezés elől a rendőrség elzárkózzon.

A 37. §-hoz

A törvény lehetőséget biztosít továbbá arra, hogy a 18. életévét betöltött polgárőr, kizárólag polgárőr tevékenységének ellátása során gázsprayt tarthat magánál, amit csak a Büntető Törvénykönyvről szóló 1978. évi IV. törvény 29. §-ában meghatározott esetben használhat. Ez utóbbi rendelkezés kinyilvánításával egyértelműen kizárható, hogy a jogos védelmi helyzeten kívül egyéb esetben is jogszerű alkalmazásra kerülhessen sor.

A 38. §-hoz

A törvényben foglalt szabályozás rögzíti a gázspray-k igénylésére vonatkozó alapvető rendelkezéseket.

A 39. §-hoz

A törvény megteremti annak a lehetőségét, hogy a polgárőrök jelzőőri feladatokat lássanak el a közúti közlekedési balest helyszínén, illetve az óvoda és általános iskola fenntartójával kötött együttműködési megállapodás alapján az óvodák és általános iskolák közvetlen közelében. A jelzőőrök korlátozott forgalomirányítási jogosultságát a közúti közlekedés szabályairól szóló 1/1975. (II. 5.) KpM-BM együttes rendelet 7. §-a határozza meg, amely kimondja, hogy a jelzőőr jelzőtárcsával vagy - feltartott, illetőleg vasúti átjárónál az úttesten állványra helyezett - piros fényű lámpával adott jelzésére meg kell állni. A törvény rögzíti továbbá a jelzőőri feladatok ellátására vonatkozó alapvető biztonsági és technikai előírásokat.

A polgárőrség részt vehet a körözött gépjárművek azonosításában.

A 40. §-hoz

A rendészetért való felelősség körében megalapozott az a szabályozási igény, hogy a közfeladatokban önkéntesen közreműködő polgárőrök megfelelő jogi és szakmai felkészültséggel végezzék tevékenységüket, így a polgárőrök szakmai ismereteinek bővítésében való közreműködés részletes szabályainak megalkotására vonatkozó felhatalmazást is tartalmazza a törvény.

A törvény felhatalmazást ad továbbá a rendészetért felelős miniszternek, hogy rendeletben szabályozza a gázspray igénylésének részletes szabályait, a térítés módját, valamint a gázspray-k átvételének, illetve visszavételének rendjét.

A 41-42. §-hoz

A közúti közlekedési nyilvántartásról szóló 1999. évi LXXXIV. törvény módosításának célja, hogy a járműtulajdonos (üzemben tartó) kérésére a járműnyilvántartás tartalmazhassa a járműtulajdonos (üzemben tartó) rövid szöveges üzenet fogadására szolgáló elérhetőségét, telefonszámát vagy elektronikus levélcímét. A törvény ezzel biztosítani kívánja, hogy gépjármű elszállítása esetén a járműtulajdonos (üzemben tartó) rövid úton értesíthető legyen.

A 43-45. §-hoz

A törvény tartalmazza a lőfegyverekről és lőszerekről szóló 2004. évi XXIV. törvény jogharmonizációs célú módosítását is, és törvényi szintre emeli a jelenleg a fegyverekről és lőszerekről szóló 253/2004. (VIII. 31.) Korm. rendeletben található engedélyezési szabályokat, illetve az ehhez szükséges értelmező rendelkezéseket.

A 46. §-hoz

A módosítás törvényi szinten szabályozza azt, hogy a polgárőrök részt vehetnek a körözött gépjárművek azonosításában, és találat esetén értesíteni kötelesek a rendőrséget. Az adatigénylési szabályok egyértelművé tétele érdekében indokolt módosítani a személy- és tárgykörözésről szóló 2001. évi XVIII. törvényt is, valamint a tevékenység társadalmi jellege miatt az adatigénylést ingyenessé tenni.

-----STARTING---POINT---VEGE---

A 46-49. §-hoz

Az átmeneti és záró rendelkezéseket tartalmazza. A szabályozás indokai többek között a következők:

A törvény a Ket. szabályozásával összhangban álló feladatkijelölést és pontosításokat vezeti át az Fbtv. és a Kftv. szövegén.

Az Fbtv. hatályos rendelkezései szerint a fegyveres biztonsági őrség olyan őrzési feladatokat ellátó, szolgálati fegyverrel és más kényszerítő eszközzel rendelkező, sajátos jogokkal felruházott biztonsági szervezet, amely az Fbtv.-ben, valamint a végrehajtásáról szóló jogszabályban - a fegyveres biztonsági őrség Működési és Szolgálati Szabályzatának kiadásáról szóló 27/1998. (VI. 10.) BM rendeletben - meghatározott biztonsági és őrzési feladatokat látja el. A törvény szerinti módosítás kibővíti a fegyveres biztonsági őrség feladatait meghatározó jogszabályok körét.

A törvény a NATURA 2000 területtel kiegészíti a természeti érték vagy terület fogalmát.

A törvény a védett természeti területre és értékre vonatkozó módosítást vezeti át az Fbtv. 16. § (1) bekezdésén.

A törvény pontosítja, hogy a polgárőr kizárólag tevékenységének ellátása során minősül közfeladatot ellátó személynek.