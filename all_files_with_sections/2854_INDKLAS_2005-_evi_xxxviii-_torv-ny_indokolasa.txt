2005. évi XXXVIII. törvény indokolása

a növényvédelemről szóló 2000. évi XXXV. törvény és az azzal összefüggő egyes ágazati törvények módosításáról

-----STARTING---POINT---ALTALANOS--- 

A növényvédelemről szóló 2000. évi XXXV. törvényt (a továbbiakban: Nvt.) az Országgyűlés a 2000. május 2-i ülésnapján fogadta el. Az Európai Unióhoz történő csatlakozással összefüggésben felmerült jogalkotási feladatok végrehajtása érdekében az egyes földművelésügyi ágazati törvények módosításáról szóló 2003. évi CXII. törvénnyel, valamint az egyes törvényeknek az Európai Gazdasági Térségben való részvétellel összefüggő jogharmonizációs célú módosításáról szóló 2004. évi LXIX. törvénnyel az Nvt. módosításra került, azonban a közösségi joganyag időközben bekövetkezett változása, illetve a módosítások óta eltelt időszakban felmerült jogalkalmazási tapasztalatok ismételten szükségessé teszik az Nvt. módosítását.

A növényvédelemről szóló 2000. évi XXXV. törvény és az azzal összefüggő egyes ágazati törvények módosításáról szóló törvény módosításának indokát képező közösségi jogszabály, a műtrágyákról szóló, az Európai Parlament és a Tanács 2003. október 13-i 2003/2003/EK rendelete (a továbbiakban: 2003/2003/EK rendelet) a közvetlenül alkalmazandó közösségi jogi aktus hazai alkalmazhatóságát biztosító nemzeti előírások megállapítását, illetve terminológiai változtatásokat tesz szükségessé.

Így a törvény a közösségi rendelet fogalomhasználatával való összhang biztosítása érdekében a termésnövelő anyagok tekintetében az Nvt.-ben szereplő „EC jelzéssel ellátott műtrágya” kifejezést az „EK műtrágya”-ként megjelölt műtrágya kifejezésre módosítja, illetve a rendeletben a tagállamok számára 2005. június 11-ig teljesítendő kötelezettséggel összhangban megállapítja a rendelet előírásainak megsértése esetén alkalmazandó szankciókat.

A jogalkalmazás során felmerült gyakorlati tapasztalatok a növényvédőszer-maradék ellenőrzés mintavételi jegyzőkönyveinek nyilvánosságára vonatkozó előírások, a komposztként felhasználni kívánt állati eredetű hulladékok engedélyezése hatósági szintjének meghatározása és a növényvédőszer-maradék és növény-egészségügyi hatósági vizsgálatok költségeinek megtérítését szabályozó rendelkezések körében teszik szükségessé az Nvt. törvény szerinti módosítását.

A törvény a Magyar Növényvédő Mérnöki és Növényorvosi Kamaráról szóló 2000. évi LXXXIV. törvény módosításával a közigazgatás korszerűsítésének koncepciójával összhangban a növényvédelmi szakértői kérelmek elbírálását és az engedélyek kiadását a Földművelésügyi és Vidékfejlesztési Minisztérium helyett a Magyar Növényvédő Mérnöki és Növényorvosi Kamarához delegálja.

A törvény a Zöldség-Gyümölcs Minőségellenőrzési Szolgálatnak és feladatainak az állami állat-egészségügyi szolgálattól a növényvédelmi igazgatáshoz történő áttelepítésével kapcsolatban módosítja az élelmiszerekről szóló 2003. évi LXXXII. törvény élelmiszer-ellenőrző hatóságokat kijelölő rendelkezését.

A törvény módosítja továbbá az állattenyésztésről szóló 1993. évi CXIV. törvényt az annak korábbi - a 2004. évi LXXIV. törvénnyel történt - módosításával fellépett belső kollízió kijavítása és a normaszöveg pontosítása érdekében.

-----STARTING---POINT---RESZLETES---

Az 1. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény 2. §-ának 4. pontja alapján a növényvédőszer-maradék ellenőrzés keretében végzett laboratóriumi vizsgálatok eredményei közérdekű adatnak minősülnek, ezért azokat közzé kell tenni. A közzététel jogi hátterének megteremtését szolgálja az Nvt. kiegészítése.

A 2. §-hoz

A § az Nvt. kodifikációs jellegű módosítását hajtja végre, arra tekintettel, hogy a megyei (fővárosi) növény- és talajvédelmi szolgálatok rövidítését a törvény 1. §-ával beiktatott rendelkezés tartalmazza.

A 3. §-hoz

A törvény a közérdekű védekezés szabályozásának pontosítása érdekében egészíti ki az Nvt. 7. §-át a közérdekű védekezést szerződés alapján elvégző gazdálkodó szervezetre, illetve a költségekre vonatkozó előírások megállapításával.

A közérdekű védekezést végző szolgáltatók kiválasztása során biztosítani kell az átláthatóságot, a költségeket csökkenteni kell és meg kell szüntetni egyes vállalkozások monopóliumát.

A rendelkezés a Szolgálat és a jegyző által közérdekű védekezés elvégzésével megbízható gazdálkodó szervezetek körét hivatott korlátozni azáltal, hogy a megyében (fővárosban) eljáró szolgáltatót szabályos közbeszerzési eljárásban köteles a Szolgálat kiválasztani. A Szolgálatnak évente február 28-ig kell kiválasztania azt a gazdálkodó szervezetet, amely a külön miniszteri rendeletben meghatározott követelményeknek megfelel. (Lásd: 11. §)

A hatékonyságot, átláthatóságot és gazdaságosságot az egyszerűsített közbeszerzési eljárás biztosítja, amely viszont minden egyes közérdekű védekezés elvégzésekor idő hiányában nem vihető végig.

A 4. §-hoz

A parlagfű elleni védekezés 126/2003. (XI. 21.) OGY határozatban foglalt igényének elsősorban az felel meg, ha a föld (ingatlan) tulajdonosa, használója végzi el a terület gyommentesítését. A kötelezettségükről megfeledkező tulajdonosok és használók veszélyeztetik mások Alkotmányban biztosított egészséges környezethez fűződő jogainak érvényesülését. Ezért indokolt a parlagfű elleni közérdekű védekezés speciális szabályait törvénybe iktatni.

Az 5. §-hoz

A termésnövelő anyagok tekintetében az „EC jelzéssel ellátott műtrágya” kifejezést a „EK műtrágya”-ként megjelölt műtrágya kifejezésre kell módosítani. A 2003/2003/EK rendelet 11. cikke ugyanis előírja, hogy „a címkét, a csomagolási egységen feltüntetett jelöléseket és a kísérőokmányokat legalább annak a tagállamnak a nemzeti nyelvén vagy nyelvein kell kiállítani, amely tagállamban az EK-műtrágya forgalomba kerül.”

Azok az állati eredetű hulladékok, amelyek az állati hulladékok kezelésének és a hasznosításukkal készült termékek forgalomba hozatalának állat-egészségügyi szabályairól szóló 71/2003. (VI. 27.) FVM rendeletben előírt kezelés után komposztálhatók, alkalmasak lehetnek arra, hogy mezőgazdasági területen talajjavítás, szervesanyag-pótlás céljából felhasználásra kerüljenek. Ezek komposztként termésnövelő anyagnak minősülnek. Felhasználásuk engedélyezése jelenleg az Egészségügyi Minisztérium által kijelölt szerv és a Környezetvédelmi és Vízügyi Minisztérium szakhatósági állásfoglalása alapján történik a 8/2001. (I. 26.) FVM rendeletnek megfelelően. Tekintettel arra, hogy egyre inkább növekszik az igény ezeknek az anyagoknak a mezőgazdasági területen történő felhasználására, szükséges az engedélyezési eljárás módosítása olyan módon, hogy a felhasználás engedélyezése a megyei szintű hatóságokhoz kerüljön. Így a kizárólag felhasználásra irányuló engedélyeket az illetékes megyei növény- és talajvédelmi szolgálat a megyei első fokú szakhatóságok állásfoglalása alapján, a mezőgazdasági terület talajtani, vízügyi állapotát figyelembe véve adná ki.

A 6. §-hoz

A § a zöldség-gyümölcs minőség-ellenőrzés tekintetében bekövetkezett szervezeti változásokat jeleníti meg az Nvt. szövegében.

A 7. §-hoz

A törvény kiegészíti az Nvt.-t a növény-egészségügyi ellenőrzéssel, illetve vizsgálattal kapcsolatos költségek viselésére vonatkozó rendelkezésekkel, beiktatva egyidejűleg az Nvt.-be egy új alcímet. A hivatalból végzett növényvédőszer-maradék és növény-egészségügyi ellenőrzések és vizsgálatok során a vizsgálatok költségeinek megtérítésére az ellenőrzött személyt akkor kell kötelezni, ha a hatóság a jogszabályi előírásoktól való eltérést (nem megengedett vagy határérték feletti szermaradék, karantén károsító előfordulása) állapítja meg.

A 8. §-hoz

A § (1) bekezdése szövegpontosító módosításokat tartalmaz, így az Nvt. 60. §-a (1) bekezdésének c) pontját kiegészíti az Nvt. 5. §-ának (1) bekezdésére vonatkozó utalással, valamint az ugyanezen bekezdés d) pontjában foglalt jogszabálysértő magatartások körét bővíti az engedélyköteles termékek engedély nélkül vagy engedélytől eltérő módon haszonszerzés céljából a nagy nyilvánosság számára történő ajánlásával, illetve az ilyen termékek felhasználásával.

A § (2) bekezdése jogharmonizációs célú módosítást hajt végre az Nvt. szövegében. A 2003/2003/EK rendelet 36. és 37. cikke alapján a tagállamoknak 2005. június 11-ig nemzeti szabályozásukban kell megállapítaniuk a rendelet előírásainak megsértése esetén alkalmazandó szankciókat. Mivel a hivatkozott EK rendelet alapján az Európai Unióhoz való csatlakozásunkat követően nem volt fenntartható az EK műtrágyák körébe tartozó műtrágyák korábbi engedélyezése, a joganyag feltételeinek nem megfelelő termésnövelő anyag forgalmazása vagy gyártása esetén a bírság lehet a szankcionálás legmegfelelőbb formája.

A 9. §-hoz

A törvény az Nvt. 62. §-ának (1) bekezdését kiegészíti a gyártásra, illetve a gyártóra történő utalással, így a jövőben lehetőség nyílik a gyártásra vonatkozó rendelkezéseknek meg nem felelő növényvédő szerek, termésnövelő anyagok, termesztőközegek, növénykondicionáló szerek, segédanyagok térítés nélküli elkobzására, valamint az elkobzással összefüggésben felmerülő költségek gyártó általi megtéríttetésére is.

A 10. §-hoz

A törvény kiegészíti az Nvt. jogharmonizációs záradékát a 2003/2003/EK rendeletre történő utalással, valamint annak szövegezését a hatályos jogszabályszerkesztési előírások értelmében módosítja.

A 11. §-hoz

A § módosítja a végrehajtási rendeletek kiadására vonatkozó, az Nvt.-ben szereplő felhatalmazó rendelkezéseket, megteremtve a Kormány számára annak lehetőségét, hogy a növényvédelmi bírság húszezer forinttól kétmillió forintig terjedő összegén belül meghatározza a törvényben felsorolt szabálysértési esetekre tételesen kiszabható bírság mértékét. A 65. § (3) bekezdésének módosításával a törvény a földművelésügyi és vidékfejlesztési minisztert felhatalmazza az állati hulladékból készített komposztok mezőgazdasági területen történő felhasználása feltételeinek rendeletben történő megállapítására.

A 12. §-hoz

A § a 2003/2003/EK rendelet 11. cikke alapján szükséges szövegpontosításokat hajtja végre.

A 13. §-hoz

A közigazgatás korszerűsítését szolgáló intézkedések egyik alapvető célja az első fokú hatósági feladatok delegálása az államigazgatás alsóbb szintjeire. A növényvédelmi területet illetően az első fokú operatív tevékenységek zömmel a háttérintézményekhez (a központi és megyei növény- és talajvédelmi szolgálatokhoz) kerültek, a növényvédelmi szakértői kérelmek elbírálását és az engedélyek kiadását azonban továbbra is a Földművelésügyi és Vidékfejlesztési Minisztérium végzi. Mivel a növényvédelmi szakértői tevékenység folytatásának előfeltételei - közvetve - a kamarai tagságot is megkövetelik, célszerű lenne a feladatot - törvényi felhatalmazás alapján - a Magyar Növényvédő Mérnöki és Növényorvosi Kamarához delegálni. Ehhez a Magyar Növényvédő Mérnöki és Növényorvosi Kamaráról szóló 2000. évi LXXXIV. törvény II. fejezet 2. § (3) bekezdésének módosítása szükséges.

A kamara a következő delegált állami feladatokat látja el jelenleg:

- részt vesz a növényvédő szer kiskereskedelmi forgalmazási engedély, illetve a növényvédelmi szolgáltatói és szaktanácsadói vállalkozói engedély kiadásában,

- nyilvántartást vezet a növényvédelmi szolgáltatói és növényvédő szer kereskedelmi tevékenységet folytatókról,

- szervezi a növényvédő szert használó mezőgazdasági termelők nem iskolai rendszerű szakmai képzését,

- rendszeresen adatot szolgáltat a károsító-helyzetről a Növényvédelmi Információs Rendszer országos hálózatának,

- szervezi a kötelező növényvédelmi-növényorvosi továbbképzéseket és azokról nyilvántartást vezet.

A 14. §-hoz

A Zöldség-Gyümölcs Minőségellenőrzési Szolgálatnak és feladatainak az állami állategészségügyi szolgálattól a növényvédelmi igazgatáshoz történő áthelyezésével kapcsolatban további törvénymódosítás vált szükségessé, így a törvény kiegészíti az élelmiszerekről szóló 2003. évi LXXXII. törvény azon rendelkezését, amely az élelmiszer-ellenőrző hatóságokat sorolja fel. A törvény alapján élelmiszer-ellenőrző hatóságnak minősül a Növény- és Talajvédelmi Központi Szolgálat, a megyei növény- és talajvédelmi szolgálatok, valamint a növényvédelmi igazgatás szervezetének keretében működő Zöldség-Gyümölcs Minőségellenőrzési Szolgálat is.

A 15. §-hoz

Az állattenyésztésről szóló 1993. évi CXIV. törvény módosításáról készült 2004. évi LXXIV. törvény módosította az állattenyésztési bírság szabályait. A módosítás következtében a normaszövegben belső kollízió lépett fel egy hibás hivatkozás miatt. A törvény szerinti módosítás ezen hiba kijavítását és a normaszöveg pontosítását szolgálja.

-----STARTING---POINT---VEGE---

A 16. §-hoz

A § a törvény hatálybalépésére vonatkozó előírásokat állapítja meg.

A 17. §-hoz

A § az Európai Unió jogának való megfelelésre utaló rendelkezést tartalmazza.