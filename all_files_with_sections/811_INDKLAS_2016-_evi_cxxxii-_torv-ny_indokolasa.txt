2016. évi CXXXII. törvény indokolása

a Honvédelmi Sportszövetségről

-----STARTING---POINT---ALTALANOS--- 

Magyarország Alaptörvénye XXXI. cikk (1) bekezdése szerint minden magyar állampolgár köteles a haza védelmére. 2005. január 1-jével megszűnt a békeidejű sorozás és sorkatonai szolgálat intézménye, ezzel viszont csökkent azon személyek köre, akik rendkívüli állapot vagy megelőző védelmi helyzet idején felkészülten képesek eleget tenni katonai szolgálati kötelezettségüknek.

A nemzeti önvédelmi képességünk szempontjából fontos az állampolgárok aktivitása, az állampolgárok hazafias érzületének és honvédelmi felkészültségének erősítése, és azon feltételek rendelkezésre állása, amelyek biztosítják számukra szükség esetén a honvédelem ügyében történő egyéni vagy szervezett közreműködést.

Meg kell teremteni annak a szervezeti formáját, hogy a honvédelem ügye iránt elkötelezett állampolgárok önkéntes alapon, a rendszeres testmozgásra épített honvédelmi nevelési programon keresztül, a honvédelmi szempontból hasznosítható tudást, előképzést megszerezhessék, az esetleges katonai szolgálatot és alapkiképzést megalapozó ismereteket elsajátíthassák. Ezért indokolt Honvédelmi Sportszövetség (a továbbiakban: HS) néven köztestület létrehozása, amely elősegíti e célok megvalósulását.

-----STARTING---POINT---RESZLETES---

Az 1. §-hoz

Meghatározza a honvédelmi sportok és a civil szervezetek fogalmát. Az országos sportági szakszövetségek, országos sportági szövetségek és más sportszövetségek jogainak védelme érdekében garanciaként rögzíti, hogy a sportágak szakmai és igazgatási rendszerének szabályozása a sportról szóló 2004. évi I. törvény hatáskörébe tartozó kérdés.

A 2. §-hoz

Létrehozza a HS-t mint a honvédelmi neveléssel összefüggő közfeladatot ellátó, önkormányzattal rendelkező köztestületet. A HS e törvény erejénél fogva közhasznú szervezetnek minősülne. A HS jogi személy. A köztestületi forma biztosítja, hogy a közfeladat ellátásában közreműködést vállaló szervezetek egységes szakmai követelmények szerint végezzék e tevékenységüket.

A törvény lehetőséget ad arra, hogy a HS alapszabálya területi szerveket és egyéb szervezeti egységeket hozzon léte.

A 3. §-hoz

A HS feladatait határozza meg.

A HS céljai eléréséhez széleskörű együttműködést folytat a honvédelmi nevelés gyakorlati megvalósítása szempontjából meghatározó országos sportági szakszövetségekkel, országos sportági szövetségekkel és más sportszövetségekkel. A HS együttműködik továbbá a honvédelem ügye szempontjából kiemelt jelentőségű tevékenységet folytató civil szervezetekkel, valamint a közigazgatás és a civil szféra mindazon szereplőivel, amelyek tevékenysége elősegíti és támogatja a HS céljait.

A HS szervezett keretek között lehetővé teszi a honvédelem ügye iránt elkötelezettek számára a szabadidőben a honvédelem számára is hasznosítható tudás megszerzését, a felnőtt állampolgárok honvédelem ügye iránt elkötelezett részét felkészíti, illetve a meglévő képességeiket fenntartja a honvédelem szempontjából értékes bizonyos ismeretek és a fizikai felkészültség területén.

A HS részt vesz a honvédelmi képességünket növelő, a lőkészséget fejlesztő programok, és az ahhoz kapcsolódó infrastrukturális beruházások fejlesztésével kapcsolatos feladatok megvalósításában. A HS támogatja a honvédelmi szempontból hasznosítható speciális technikai ismereteket és eszközöket igénylő tevékenységek fejlesztését, amely szintén védelmi képességünk szintjét emeli.

A HS céljai megvalósulása érdekében a taglétszámtól és a végzett tevékenységtől függően támogatást biztosít a tagegyesületnek. A támogatás mértéke rendelkezésre álló forrásokból az alapszabályban meghatározott követelményrendszer és elosztási elvek alapján kerül meghatározásra.

A HS egyik kiemelt feladataként indokolt egy kedvezményes, a katonai szolgálat vállalásához kötött regionális gépjárművezető oktatás elindítása, ezáltal elősegíti a Magyar Honvédség feladatainak hatékonyabb ellátását.

Megteremti az egyes ágazati szintű feladatok, támogatások, fejlesztési programok között a koordináció a lehetőségét, amely a rendelkezésre álló erőforrások optimális felhasználást segíti elő.

A 4-14. §-hoz

A HS köztestületi jellegének megfelelően a törvény meghatározza a HS tagságát, valamint a tagfelvétel módját és feltételeit. Tagok kizárólag azok a civil szervezetek lehetnek, amelyek vállalják az alapszabály és az etikai kódex elfogadását, a HS által összeállított honvédelmi nevelési program végrehajtását.

A HS köztestületi jellegéből fakadó demokratikus működés legfőbb garanciája, hogy a HS-re vonatkozó legfőbb döntéseket az országos szervezet legfőbb döntést hozó szervére, a tagok összességéből álló közgyűlésre bízza. Az operatív jellegű, a folyamatos működést biztosító döntések meghozatala az elnökség hatáskörébe tartozik. Az elnökséget a közgyűlés választja a HS tagjai közül.

A HS-t - fő szabályként - az elnök képviseli. A törvény meghatározza a képviselet rendjét.

A gazdálkodás szabályszerűségét és az anyagi eszközök felhasználásának célszerűségét a felügyelő bizottság és a könyvvizsgáló ellenőrzi. A központi költségvetésből biztosított költségvetésre és az abból nyújtott támogatásra tekintettel a szaktárcák a felügyelőbizottságba képviselőt delegálhatnak.

A törvényes működés, az önkormányzatiság további garanciája, hogy a HS felett az ügyészség gyakorol törvényességi ellenőrzési jogkört. A HS autonómiájának védelmére szolgál, hogy a HS működését csak a független bíróság korlátozhatja kizárólag a törvényben meghatározott esetekben és módon.

A 15. §-hoz

Meghatározza a HS működéséhez szükséges költségvetési támogatás biztosításának kötelezettségét.

-----STARTING---POINT---VEGE---

A 16-18. §-hoz

A hatálybalépés időpontját határozza meg, továbbá a törvény hatálybalépéséhez szükséges módosító és átmeneti rendelkezéseket tartalmazza. Meghatározza továbbá a HS alapító közgyűlése összehívásának, alapszabálya megállapításának, valamint az ügyintéző-képviselő szerve (elnökség) és ellenőrző szerve megválasztásának határnapját.