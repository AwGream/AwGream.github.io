2018. évi XLIV. törvény indokolása

a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosításáról

-----STARTING---POINT---ALTALANOS--- 

Az Alaptörvény XXII. cikk (3) bekezdése módosításának hatálybalépését követően - 2018. október 15. - tilos a közterületen életvitelszerűen tartózkodni. Az Alaptörvény módosulása alapján megszűnik az a szabályozási jogi keret, amely kimondta, hogy törvény vagy helyi önkormányzat rendelete a közrend, a közbiztonság, a közegészség és a kulturális értékek védelme érdekében, a közterület meghatározott részére vonatkozóan jogellenessé minősítse az életvitelszerűen megvalósuló közterületi tartózkodást. Az életvitelszerű közterületi tartózkodás szabályainak megsértése szabálysértés tényállásának jelen módosítása szükséges ahhoz, hogy az Alaptörvény jelzett módosításával összhangban legyen a szabálysértési szabályozás.

-----STARTING---POINT---RESZLETES---

Az 1-5. §-hoz

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.) 178/B. §-ában szabályozott életvitelszerű közterületi tartózkodás szabályainak megsértése szabálysértés miatt indult eljárás - az elkövetői kör speciális élethelyzete miatt - több ponton eltér a Szabs. tv.-ben rögzített általános eljárási szabályoktól. A Szabs. tv. 7. § (4) bekezdése rögzíti, hogy mely tekintetben megengedett a Szabs. tv. egyes tényállásai vonatkozásában az általános szabályoktól való eltérés. Figyelemmel arra, hogy a Szabs. tv. 178/B. § tényállásban foglaltak a kényszerintézkedések, az előkészítő eljárás, valamint a bírósági eljárás tekintetében az általánostól eltérő szabályok alkalmazását írják elő, ezek megjelenítése szükséges a Szabs. tv. 7. § (4) bekezdésében. A szabályszerűen módosított tényállással összefüggésben tehát szükségszerű a Szabs. tv. 7. § (4) bekezdésének megnyitása és módosítása. A Szabs. tv. 178/B. §-a rögzíti, hogy ha az elkövető esetében fennáll a Szabs. tv. 10. §-ában rögzített, elzárást kizáró ok, vele szemben - meghallgatását követően - az eljárást meg kell szüntetni, tekintettel arra, hogy ő közérdekű munkát nem tud végezni és elzárására sem kerülhet sor.

A Szabs. tv. 83. §-a rögzíti, hogy a szabálysértési eljárás megszüntetésének mely esetekben van helye. Figyelmemmel arra, hogy a hatályos Szabs. tv. a Szabs. tv. 178/B. §-ban szabályozott eljárást megszüntető okot nem ismer, így a Szabs. tv. 178/B. §-ban foglalt eljárást megszüntető új okra figyelemmel szükségszerű a Szabs. tv. 83. § (1) bekezdésében foglaltak módosítása és a fentiek szerinti új megszüntetési okkal történő kiegészítése. 

A Szabs. tv. 178/B. §-a rögzíti, hogy a helyszínen eljárásra jogosult rendőr felszólítására az életvitelszerűen közterületen tartózkodó személynek az elkövetés helyét el kell hagynia. Az itt szabályozott, újonnan bevezetett helyszíni intézkedés nem azonos a Szabs. tv. 8. § (1) bekezdés d) pontjában meghatározott figyelmeztetés intézkedéssel, illetve a Szabs. tv. 100/A. §-ban szabályozott szóbeli figyelmeztetéssel. Ez egy speciálisan a Szabs. tv. 178/B. § tényállás megvalósulása esetén alkalmazott helyszíni intézkedés. A Szabs. tv. 178/B. §-ban meghatározottak szerint a rendőr a felszólítás keretében az elkövetőt a jogkövetkezményekről tájékoztatja. Ha erre a felszólításra 90 napon belül három alkalommal már sor került, az újabb elkövetés esetén a közterületen életvitelszerűen tartózkodó személlyel szemben a szabálysértési eljárást le kell folytatni. Annak érdekében, hogy a helyszínen eljáró rendőr elkövetés helyének elhagyására irányuló felszólítása rögzítésre kerüljön és kimutatható legyen, ha valaki ennek a felszólításnak 90 napon belül már három alkalommal eleget tett, de ismételten életvitelszerűen a közterületen tartózkodik, egy új nyilvántartás fejlesztése szükséges. A Szabs. tv. hatályos szabályozása alapján jelenleg a szabálysértésekkel összefüggésben két nyilvántartás működik, ezek a szabálysértést elkövetettek és a helyszíni bírságoltak nyilvántartása, valamint a szabálysértési eljárás hatálya alatt állók nyilvántartása. Tekintettel arra, hogy a helyszíni figyelmeztetésben részesített személyekkel szemben - alapesetben - nem indul meg a szabálysértési eljárás, így a jelenlegi keretek között a velük szemben alkalmazott helyszíni figyelmeztetés egyik nyilvántartásba sem kerülne bele. A Szabs. tv. 178/B. § (4) bekezdésében meghatározott elkövetési magatartás megállapításának azonban előfeltétele, hogy a helyszíni figyelmeztetés is nyilvántartási adattartalom legyen, az rögzítésre kerüljön. Ennek érdekében új nyilvántartás megalkotása szükséges. Ez lesz a helyszíni intézkedés alá vontak nyilvántartása, melyben annak az adatait kell nyilvántartani, akivel szemben - a 178/B. § szerinti szabálysértés miatt - helyszíni intézkedésre került sor. A Szabs. tv. 178/B. § (4) bekezdésben meghatározott elkövetési magatartás megállapíthatósága érdekében létrehozott nyilvántartást szükségszerűen meg kell jeleníteni a Szabs. tv. 152. § (1) bekezdésében, mely a szabálysértési nyilvántartásokról rendelkezik. Adatvédelmi okokból rendelkezni kell a nyilvántartásban tárolt adatok megőrzési idejéről. Figyelemmel arra, hogy a Szabs. tv. 178/B. § (4) bekezdése alapján a helyszíni figyelmeztetések ellenére ismételten megvalósuló életvitelszerű közterületi tartózkodás szabálysértés elkövetése esetén az eljárás megindítására az első helyszíni figyelmeztetéstől számított 90 napon belül van lehetőség, így a helyszíni intézkedések nyilvántartásának sem szükséges ezen időn túlmenően tárolnia az adatokat.

A nyilvántartásban lévő adatokat a nyilvántartás a helyszíni intézkedéstől számított 90 napig, vagy a szabálysértési eljárás megindításáig kezeli. Az adatok a 90. napon törlődnek, így a rendszer mindig csak az ezen időtartamon belüli felszólítások adatait tartalmazza. Ha ezen idő közben az elkövető tekintetében már történt adatközlés, majd ő egy következő alkalommal a felszólításnak nem tesz eleget, ily módon vele szemben az eljárást le kell folytatni, a korábbi - 90 napon belüli - adatot a rendszer továbbra is tartalmazza a nyilvántartási határidő leteltéig vagy addig, amíg 90 napon belül sor nem kerül a harmadik felszólítást követő újabb elkövetésre, mely alapján megindul vele szemben az eljárás. Erről az adattárolásról azonban - szoros összefüggésben a Szabs. tv. 178/B. § (4) bekezdésben meghatározottakkal - rendelkezni kell, így szükséges a Szabs. tv. 155. § (2) bekezdését követően egy új (2a) bekezdés beiktatása. Mivel a hatályos Szabs. tv. 155. § (2) bekezdése már tartalmaz egy (2a) bekezdést, de ez az új szabályozás - lévén az eljárás megindítására vonatkozó adatot tartalmaz - azt rendszertanilag megelőzi, így technikai módosítás keretében szükséges a hatályos (2a) bekezdést (2b) bekezdésre átnevezni.

A 6-7. §-hoz

Az életvitelszerű közterületi tartózkodás szabályainak megsértése szabálysértés tényállás módosítását az Alaptörvény XXII. cikk (3) bekezdése 2018. október 15. napon hatályba lépő módosítása indokolja. Az Alaptörvény módosítása értelmében 2018. október 15-től tilos az életvitelszerű közterületi tartózkodás. Az Alaptörvénnyel való koherencia megteremtése érdekében szükséges a szabálysértési törvény tényállásának módosítása, mivel az Alaptörvény feltétel nélkül mondja ki az életvitelszerűen közterületen tartózkodás tilalmát. A szabálysértést az a személy valósítja meg, aki életvitelszerűen közterületen tartózkodik. Annak meghatározása, hogy mi minősül életvitelszerűen közterületen tartózkodásnak, nem változik.

Bár a tényállás megvalósul, a szabálysértési eljárás - azon személyek kivételével, akik 90 napon belül korábban már 3 alkalommal felszólításra kerültek az elkövetés helyének elhagyására - nem indul meg azzal szemben, aki a helyszínen eljáró rendőr felszólítására az elkövetés helyét elhagyja, vagy a jelenlévő hatóság vagy más szerv vagy szervezet felajánlott segítségét elfogadva együttműködik a hajléktalan személyek részére fenntartott ellátások igénybevétele érdekében.

Figyelemmel arra, hogy aki az életvitelszerűen közterületen tartózkodás szabálysértését megvalósítja közérdekű munkával, illetve ha ezt nem vállalja vagy visszaeső, elzárással sújtandó, a szankcióról a bíróság dönt. Ezért - amennyiben a szabálysértési eljárás megindításának feltételei fennállnak -, az elkövetőt igazoltatását követően a rendőrségre elő kell állítani, ahol meghallgatására kerül sor.

Az előállításkor a helyszínen eljáró rendőrnek gondoskodnia kell az elkövető tulajdonában lévő, de vele a rendőrségre nem szállítható olyan ingóságairól, esetlegesen vele élő állatról, amelyekre az elkövető igényt tart. A módosítás értelmében azokat az ingóságokat, amelyekre az elkövető igényt tart, a Kormány által rendeletben kijelölt szerv őrzi meg 6 hónapig. A megőrzési idő leteltét követően a kijelölt szerv intézkedik az ingóságok megsemmisítése iránt.

A Szabs. tv. 73. §-a értelmében szabálysértési elzárással is büntethető szabálysértés esetén a tetten ért eljárás alá vont személyt a szabálysértési hatóság a gyorsított bírósági eljárás lefolytatása céljából őrizetbe veheti. Tekintettel arra, hogy az életvitelszerűen közterületen tartózkodók jelenléte az eljárás során más módon nem biztosítható, az őrizetbe vétel tekintetében a Szabs. tv. 178/B. §-a eltérést ad az általános szabályok alól, amikor kimondja, hogy ezen tényállás elkövetőjét kötelező őrizetbe venni, mely őrizet a bíróság jogerős döntéséig tart de legfeljebb a nem jogerősen kiszabott szabálysértési elzárás tartamáig tart. Az elsőfokú bíróság által nem jogerősen kiszabott közérdekű munka büntetés esetén a szabálysértési őrizet a Szabs. tv. 14. § (2a) bekezdésében meghatározott beszámítás szerinti tartamig tart. Ha az elsőfokú bíróság figyelmeztetés intézkedést alkalmaz, az elkövetőt haladéktalanul szabadítani kell.

Ez alól csak az jelent kivételt, ha az elkövető esetében fennáll a Szabs. tv. 10. §-ában rögzített, elzárást kizáró ok. Ebben az esetben - meghallgatását követően - az elkövetővel szemben az eljárást az előkészítő eljárást folytató szerv megszünteti, tekintettel arra, hogy ő közérdekű munkát nem tud végezni és elzárására sem kerülhet sor.

A Szabs. tv. 178/B. §-ában rögzítésre kerül, hogy a szabálysértési őrizet ideje alatt a rendőrség gondoskodik az elkövető tisztálkodásáról és tiszta ruhával történő ellátásáról. A módosítás értelmében - ha az elkövető a meghallgatása során a közérdekű munkavégzést vállalja - az ennek előfeltételéül szolgáló foglalkoztathatósági szakvélemény beszerzésére már az őrizet ideje alatt sor kerül annak, érdekében, hogy a bíróság már ennek megléte vagy hiánya tudatában hozza meg döntését.

Annak érdekében, hogy a bírósági döntések mielőbb megszülethessenek, a módosítás lehetővé teszi, hogy - ahol a technikai feltételek rendelkezésre állnak - az elkövető meghallgatására telekommunikációs eszköz útján kerüljön sor.

A bíróság az életvitelszerűen közterületen tartózkodás szabálysértés elkövetőjét figyelmeztetésben részesítheti, részére közérdekű munkát vagy elzárást szabhat ki azzal, hogy ha az elkövető visszaeső, vagyis hat hónapon belül már két ízben jogerősen felelősségre vonták ugyanezen szabálysértés elkövetése miatt, már csak elzárással sújtható.

Ha a bíróság közérdekű munka büntetést szab ki, annak végrehajtására az elkövetés helye szerinti településen kerül sor.

A 8. §-hoz

A Szabs. tv. 178/B. § (2) bekezdés b) pontja értelmében, bár a tényállás megvalósul, mellőzni kell az eljárás megindítását azzal szemben, aki a jelenlévő hatóság vagy más szerv vagy szervezet felajánlott segítségét elfogadva együttműködik a hajléktalan személyek részére fenntartott ellátások igénybevétele érdekében. A Szabs. tv. 178/B. §-a értelmében a helyszínen eljáró hatóság kizárólag a rendőrség lehet, azonban a segítségét más szerv vagy szervezet is felajánlhatja, aki a hajléktalanok ellátásban közreműködik. Figyelemmel arra, hogy a Szabs. tv. 178/B. § (2) bekezdésében meghatározottak szerint jogkövetkezmény fűződik ahhoz, ha az életvitelszerűen közterületen tartózkodó személy a más szerv vagy szervezet segítségét elfogadja, szükségszerű, hogy a Kormány meghatározza azokat a szerveket vagy szervezeteket, akik ezt a segítséget felajánlhatják. E tekintetben tehát szükséges egy kormányrendeleti felhatalmazó rendelkezés beiktatása. A Szabs. tv. 250. §-a ezért kiegészül és a Kormány részére ad felhatalmazást arra, hogy rendeletében meghatározza a fentiekben jelzett más szerv vagy szervezetek eljárásra jogosult körét és feladataikat. A Szabs. tv. 178/B. § (9) bekezdése értelmében az elkövető előállításakor a helyszínen eljáró rendőrnek gondoskodnia kell az elkövető tulajdonában lévő, de vele nem szállítható olyan ingóságairól, esetlegesen vele élő állatról, amelyekre az elkövető igényt tart. Tekintettel arra, hogy az elkövető tulajdonát képező dolgok felelős őrzésére kerül sor, ezt a feladatot és a végrehajtásra vonatkozó szabályokat szükséges szabályozni. A módosítás értelmében azokat az ingóságokat, amelyekre az elkövető igényt tart, a Kormány által rendeletben kijelölt szerv őrzi meg 6 hónapig. A Szabs. tv. 178/B. § (9)-(10) bekezdésében foglaltakkal összefüggésben szükségszerű a Szabs. tv. 250. §-ában felhatalmazást adni a Kormánynak arra, hogy rendeletben jelölje ki az őrzést végrehajtó szervet és az őrzés részletszabályait.

A 9. §-hoz

2018. október 15-től az Alaptörvény értelmében önkormányzati rendeletek nem jelölhetnek ki külön területeket, ahol tilos a közterületen való életvitelszerű tartózkodás, figyelemmel arra, hogy az általános jelleggel tilalmazott. Ennek okán szükséges az önkormányzati rendeletek megalkotására felhatalmazást adó rendelkezés hatályon kívül helyezése.

A 10. §-hoz

Szövegcserés módosítások.

-----STARTING---POINT---VEGE---

A 11-12. §-hoz

Hatályba léptető és hatályát vesztő rendelkezések.