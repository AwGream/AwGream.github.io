2012. évi CXII. törvény indokolása

az Európai Unió tisztviselőinek és más alkalmazottainak nyugdíjbiztosítási átutalásáról és visszautalásáról, valamint egyes nyugdíjbiztosítási tárgyú és más kapcsolódó törvények módosításáról

-----STARTING---POINT---ALTALANOS--- 

Az EU tisztviselők nyugdíjtranszferét a többször módosított 1968. február 29-i 259/68/EGK, Euratom, ESZAK tanácsi rendelet (Staff Regulations, azaz Személyzeti Szabályzat, a továbbiakban: SR.) szabályozza. Az SR. Magyarország Európai Unióhoz történt 2004. évi csatlakozásával a magyar jog részévé vált. Jelen törvény lehetővé teszi az SR. sajátos szabályainak alkalmazását magyar uniós alkalmazottak és túlélő hozzátartozóik esetében. A törvény a korábban szerzett nyugdíjjogoknak a magyar nyugdíjrendszerből az EU tisztviselői nyugdíjrendszerébe történő átváltását és átutalását, valamint az uniós tisztviselői pályát követően az EU nyugdíjrendszeréből a nyugdíjjogok tőkeértékének a hazai társadalombiztosítási nyugdíjrendszerbe való visszafogadását szabályozza. Tartalmazza továbbá a kapcsolódó szabályok módosítását is annak érdekében, hogy az SR. és a magyar szabályozás összhangban legyen.

A társadalombiztosítási nyugellátásról szóló 1997. évi LXXXI. törvény hatálybalépésekor az akkori kétpilléres társadalombiztosítási nyugdíjrendszerre építve 2013-tól a jelenlegitől gyökeresen eltérő számítási szabályt építettek a törvénybe. 2013-tól a jelenlegi nettó nyugdíjmegállapítással szemben bruttó keresetből bruttó összegű nyugdíj megállapítása lenne előírva, és ehhez más léptékű, lineáris mértékskálát rendeltek. Mindez felvetné a nyugdíjak adóztatásának kérdését is. A bruttó nyugdíj megállapításhoz kapcsolódó jogszabályi környezet nem került kidolgozásra, a magánnyugdíj-pénztárakra vonatkozó szabályozás átalakításával a 2013-as szabályok fenntartása nem indokolt. A törvény a jelenleg hatályos nyugdíjszámítási szabályok fenntartását tartalmazza, a nyugdíjak továbbra is személyijövedelemadó-mentesek maradnak.

2012. január 1-jétől megszűntek a korhatár előtti öregségi nyugdíjak, és - a rokkantsági nyugdíjak kivezetése miatt - a hozzátartozói nyugellátások nagyobb mértékben módosultak. A jogalkalmazók jelzése alapján néhány rendelkezés pontosításra szorul, egyes speciális élethelyzetek pedig méltányosabb kezelést indokolnak. Szintén megoldásra vár még néhány, a magán-nyugdíjpénztári rendszer átalakítása miatt felvetődött probléma (pl. özvegyi járadék, nyugdíjszámítás). A törvény e kérdéseket is rendezi.

 
-----STARTING---POINT---RESZLETES---

Az 1. §-hoz

A törvény többnyire az SR.-re utalva meghatározza a legfontosabb fogalmakat, és ezzel megteremti a kapcsolatot az SR. jogintézményeivel.

A 2. §-hoz

Az SR. az európai uniós tisztviselőket azzal a joggal ruházza fel, hogy a tagállami nyugdíjrendszerben megszerzett nyugdíjjogosultságukat az európai unió tisztviselőinek nyugdíjbiztosítási intézményébe átutalhatják. Ezzel a joggal azok is élhetnek, akiknek hozzátartozója az európai uniós szolgálat alatt hunyt el. Az átutalt összeg alapján az érintett számára az uniós intézmények az SR. szabályainak megfelelő tisztviselői szolgálati időt számítanak ki, amely a majdani európai uniós tisztviselői nyugdíját növeli.

A törvény szerint nem élhet a nyugdíjbiztosítási átutalás lehetőségével, ha az uniós tisztviselőnek öregségi nyugdíjat, korhatár előtti öregségi nyugdíjat, korhatár előtti ellátást, szolgálati járandóságot, balettművészeti életjáradékot vagy átmeneti bányászjáradékot állapítottak meg, vagy magánnyugdíj-pénztári szolgáltatásban részesült. Aki az SR. alapján önálló nyugdíjra nem lesz jogosult, az európai uniós intézményeknél megszerzett nyugdíjjogosultságának visszautalását kérheti a magyar nyugdíjrendszerbe. Ha a nyugdíjbiztosítási átutalásra sor került, az átutalással érintett időszakokkal és ellátásokkal kapcsolatban az érintett jogosultsága a magyar nyugdíjrendszerben megszűnik.

Az átutalás forintban történik, az uniós szabályok alapján az illetékes közösségi intézménynek az összeget a Bizottság által a költségvetés végrehajtása érdekében havonta meghatározott átváltási árfolyam alapján, az átutalás regisztrálásának havában érvényes árfolyamon kell euróra váltania.

A 3. §-hoz

A társadalombiztosítási nyugdíjrendszerből történő nyugdíjbiztosítási átutalás összegének meghatározásához előbb ki kell számolni a figyelembe vehető szolgálati időt és a valorizált keresetet, jövedelmet, majd - az öregségi, hozzátartozói kockázatra vonatkozó nyugdíjjárulék és nyugdíjbiztosítási járulék, számított szociális hozzájárulási adó mértéke alapján rendeleti szinten meghatározott - járulékmértékek segítségével kiszámolt összegeket kell összeadni. A nem igazolható keresetekre az átlagkeresetet kell figyelembe venni. Ha a tisztviselő már szerzett az SR. alapján nyugdíjjogosultságot, és korábban ennek visszautalását kérte, a nyugdíjbiztosítási átutalásnál erre az időszakra vonatkozóan azt az összeget kell figyelembe venni, amelyet annak idején a Nyugdíjbiztosítási Alapba utaltak.

A 4. §-hoz

A nyugdíjbiztosítási átutalásról hozott határozat végrehajthatóságára az európai uniós szabályokkal és gyakorlattal összhangban a törvény külön rendelkezéseket tartalmaz.

Az 5. §-hoz

Az SR. értelmében, ha a jogosult magánnyugdíjpénztár tagja, a magánnyugdíj-pénztári számlájának egyenlegét is át kell utalni az uniós intézménynek.

A 6. §-hoz

Az SR. az európai uniós tisztviselőket azzal a joggal ruházza fel, hogy a közösségi nyugdíjrendszerben megszerzett nyugdíjjogosultságuk biztosításmatematikai egyenértékét tagállami nyugdíjrendszerbe átutalhatják, amennyiben az SR. alapján nem szereznek jogosultságot nyugellátásra. Öregségi nyugdíjra az az uniós tisztviselő jogosult, aki legalább 10 év szolgálati időt szerzett, vagy már elmúlt 63 éves, illetve akinek nyugdíjazására a szolgálat érdekében került sor. A nyugdíjreform megtett lépéseivel összhangban nyugdíjbiztosítási visszautalás csak a társadalombiztosítási nyugdíjrendszerbe történhet, ezért erre az időszakra a jogosultnak akkor is teljes összegű állami nyugdíj jár, ha közben magánnyugdíjpénztár tagja volt.

Nyugdíjbiztosítási visszautalás esetén a szolgálati idő meghatározása az uniós intézmény igazolása alapján történik. Amennyiben a levont járulék és az igazolt szolgálati idő alapján az állapítható meg, hogy a hazai szabályok szerint az egy hónapra eső járulékösszeg kevesebb az adott évben a minimálbér után fizetendő járulékösszegnél, a szolgálati időt arányosan csökkentve kell megállapítani, így a szolgálati idő az uniós intézmény által igazolt időnél rövidebb is lehet. Egy napra legfeljebb egy nap szolgálati idő vehető figyelembe akkor is, ha a jogosult azonos napra a magyar nyugdíjrendszerben is és az uniós tisztviselők nyugdíjrendszerében is szerzett szolgálati időt. Az egykori biztosított esetében (vagyis aki egyszer a nyugdíjjogait kivitte az uniós nyugdíjrendszerbe) azt az állapotot kell visszaállítani, amely a korábbi nyugdíjbiztosítási átutalás előtt fennállt.

A 7. §-hoz

Az Európai Unió valamely intézményében szerzett szolgálati idő alapján a visszautalt összeg a magyar társadalombiztosítási nyugdíjrendszerben járulékfizetési időszakot alapoz meg. A magyar nyugellátás alapjául szolgáló átlagkeresetet abból a levont, befizetett járuléktömegből kell meghatározni, amit az uniós intézmény a tisztviselő után megfizetett. A nyilvántartott átlagkereset meghatározásánál a magyar járulékfizetési felső határt figyelembe kell venni. Ha az uniós intézmény által levont járulék eléri a járulékfizetési felső határ összegének megfelelő járulék és szociális hozzájárulási adó összegét, akkor a felső határral megegyező összeget, ha annál alacsonyabb, akkor a járulék és a szociális hozzájárulási adó mértéke szerint számított összeget kell jövedelemként figyelembe venni. Ha a tisztviselő az SR. alapján korábban már kért átutalást a magyar nyugdíjrendszerből, az erre az időszakra vonatkozó átlagkeresetet úgy kell kiszámítani, mintha az érintett a magyar rendszerben maradt volna biztosított.

A 8. §-hoz

A járulékfizetési felső határig az átutalt összeg a Nyugdíjbiztosítási Alapot illeti. Az ezt meghaladó összeget az érintett részére, választása szerint önkéntes nyugdíjpénztárba, foglalkoztatói nyugdíjszolgáltató intézménybe vagy nyugdíj-előtakarékossági számlára kell átutalni. Ha az érintett kilencven napon belül felhívásra sem nyilatkozik, a teljes összeg a Nyugdíjbiztosítási Alapot illeti meg.

A 9. §-hoz

A nyugdíjbiztosítási visszautalásról hozott határozat végrehajthatóságára az európai uniós szabályokkal és gyakorlattal összhangban a törvény külön rendelkezést tartalmaz.

A 10. §-hoz

A törvény meghatározza a nyugdíjbiztosítási átutalás és visszautalás hatósági ügyében eljáró szervek és a magánnyugdíjpénztárak adatkezelési szabályait.

-----STARTING---POINT---VEGE---

A 11. §-hoz

A § tartalmazza a szükséges felhatalmazó rendelkezéseket is.

A 12-13. §-hoz

A törvény a felkészüléshez szükséges legrövidebb időn belül lép hatályba, míg a 2013-tól történő nyugdíjszámítás szabályai 2013. január 1-jétől lesznek hatályosak.

A 14. §-hoz

1991-ben törvény alapján felülvizsgálták a nyugdíjprivilégiumokat. Ennek keretében azonban több olyan személy is megtarthatta a korábbi nyugdíj kiegészítését - immár pótlék formájában - aki az 1990 előtti rendszerben végzett tevékenysége alapján erre méltatlan. A módosítás ezért a történelmi igazságtétel igényével előírja e pótlékok felülvizsgálatát, hogy olyan személy ne kaphasson kiegészítést, akinek korábbi tevékenysége a demokratikus értékrenddel nem egyeztethető össze.

A 15. §-hoz

A módosítás a nyugdíjtranszferből származó bevételeket és kiadásokat a Nyugdíjbiztosítási Alap bevételeiként, illetve kiadásaiként határozza meg.

A 16. §-hoz

A törvény pontosítja az átmeneti bányászjáradék szabályait. A jogosulti kör nem változik, mert a bányászati törvény hatálya eleve csak a magyarországi bányavállalkozókra, és a náluk végzett tevékenységre terjed ki.

A 17. §-hoz

A rendelkezés egyértelművé teszi, hogy a rokkantsági nyugdíjak rendszerének átalakítása nem érinti a tavaly már ilyen ellátásban részesülők jogát arra, hogy önkéntes nyugdíjpénztári megtakarításaikhoz hozzáférjenek.

A 18. §-hoz

A § értelmében a nyugdíjbiztosítási visszautalás során a Nyugdíjbiztosítási Alapba vagy kiegészítő nyugdíjintézménybe átutalt összeg mentes a személyi jövedelemadó alól.

A személyi jövedelemadóról szóló 1995. évi CXVII. törvény 84/L. és 84/M. §-ának módosítása szükséges annak érdekében, hogy a magánnyugdíjpénztár felszámolása vagy végelszámolása miatt a társadalombiztosítási nyugdíjrendszerbe visszaléptetett pénztártag is adómentesen juthasson hozzá a visszalépő tagi kifizetésekhez, illetve az abból az önkéntes kölcsönös nyugdíjpénztárba átutalt összeg után adókedvezményt vehessen igénybe, tekintettel arra, hogy a visszalépési lehetőségekhez ezt a kedvezményt a jogalkotó korábban is társította.

A 19. §-hoz

A 2013. január 1-jétől tervezett, bruttó keresetből történő nyugdíjmegállapítási szabályok a kétpilléres nyugdíjmodell megváltozása miatt okafogyottá váltak. A törvény a jelenleg hatályos nyugdíjmegállapítási szabályok fenntartását tartalmazza.

A 20. §-hoz

A § a magánnyugdíjpénztár tagok társadalombiztosítási nyugdíjának kiszámítási szabályát tartalmazza. Általános jelleggel kimondja azt az eddig különös rendelkezésekben található szabályt, hogy ha a magánnyugdíjpénztár tag nyugdíjas a pénztári számlája egyenlegét az államháztartás részére visszautalja, a nyugdíja összegét úgy kell módosítani, mintha az igénylő kizárólag a társadalombiztosítási nyugdíjrendszerbe fizetett volna járulékot.

A 21. §-hoz

A törvény a bruttó átlagkeresetből történő nyugdíjszámítás helyett a járulékokkal, majd személyi jövedelemadóval csökkentett (nettó) kereset alapján történő nyugdíjmegállapítást tartalmazza. E szabályok a nyugdíj összegének hatályos számítási módjához képest tartalmi változást nem jelentenek. Részleges újraszabályozásra azért van szükség, hogy a nyugdíjszámítás szabályai egy helyen, a korábbiaknál áttekinthetőbben jelenjenek meg. A most alkalmazandó rendelkezésekhez képest az egyedüli változás, hogy megszűnik a legmagasabb keresetek csökkenő mértékű beszámítása. Ez 2013-ra egyébként is jelentőségét veszítette volna, néhány főt érintene, éves kihatása az 1 millió forintot sem éri el. Az Európai Unió tisztviselőinek nyugdíjtranszferével összhangban tartalmazza a törvény a visszautalás esetén figyelembe vehető keresetre vonatkozó rendelkezést.

A 22. §-hoz

Az Európai Unió tisztviselőinek nyugdíjtranszferével összhangban tartalmazza a módosítás a visszautalás esetén figyelembe vehető szolgálati időre vonatkozó rendelkezést.

A 23. §-hoz

A törvény rendelkezik arról, hogy a hozzátartozói ellátások megállapítása során a felsőoktatásban nappali tagozaton folytatott tanulmányok idejét nem csak a jogszerzés, hanem a nyugdíjszámítás során is szolgálati időként kell figyelembe venni. Ezt a szabályt az átmeneti rendelkezések értelmében 2012. január 1-jére visszamenőlegesen kell alkalmazni.

A 24. §-hoz

A módosítás szerint a nyugdíjminimumnál nem lehet alacsonyabb a hozzátartozói ellátás alapjául szolgáló öregséginyugdíj-összeg. Ezt a szabályt szintén 2012. január 1-jére visszamenőlegesen kell alkalmazni.

A 25. §-hoz

A magánnyugdíjpénztárból a társadalombiztosítási nyugdíjrendszerbe visszalépett pénztártag özvegye özvegyi járadékot igényelhet az elhunyt tag számláján felhalmozott összeg alapján. A § pontosítja a számítás alapjait, a részletes szabályozásra továbbra is kormányrendeleti felhatalmazást tartalmaz. A rendelkezést szintén visszamenőlegesen kell alkalmazni.

A 26-27. §-hoz

A törvény a megszerzett nyugdíjvárományok egyeztetése és „véglegesítése” érdekében bevezeti az egyeztetési eljárás intézményét. Az 1954. december 31-ét követően született biztosítottakkal a nyugdíjbiztosítási szervek folyamatosan kezdeményezik majd a nyugdíjbiztosítási nyilvántartás adatainak egyeztetését. Az egyeztetésre az érintett korosztályon kívül születetteknek kérelemre van lehetőségük. Ezzel fokozatosan teljes körűvé válik az nyugdíjvárományokról vezetett nyilvántartás. A lezárt egyeztetést követően a szolgálati időről már egyszerűen adható hatósági bizonyítvány, és gyorsul a nyugdíjmegállapítás is.

A módosítás előírja, hogy a már lezárt adatok korrekciója során az újabb adatokat is egyeztetni kell. Ezzel újabb időszakok zárhatók le, amely elősegíti a nyilvántartás adatainak pontosságát és gyorsítja az ellátások, illetve a szolgálati idő későbbi megállapítását.

A 28-29. §-hoz

A törvény tartalmazza a szükséges átmeneti rendelkezéseket. A hozzátartozói ellátások megállapításakor az elhunyt jogszerző felsőoktatási tanulmányi idejének szolgálati időként történő teljes körű elismerését, illetve a nyugdíjminimum alkalmazását előíró szabályokat a 2012. január 1-jétől megállapított ellátásokra is alkalmazni kell, a megállapított ellátásokat hivatalból felül kell vizsgálni. Szintén elrendeli a törvény az özvegyi járadék szabályainak visszamenőleges alkalmazását, ha az a jogosultra nézve kedvező. A 2012. január 1-jétől öregségi nyugdíjra változott korábbi rokkantsági, baleseti rokkantsági nyugdíjakat a továbbiakban is meg kell téríteni. A törvény továbbá szeptember 1-jéig haladékot ad a korábban rendszeres szociális járadékban vagy átmeneti járadékban részesülő személyek özvegyi nyugdíjának csökkentésére.

A Tny. 102/H. § a nyugdíjjárulék-fizetési szabályokkal való koherenciát teremti meg, amikor előírja, hogy a magánnyugdíj-pénztári tagok nyugdíjszámítására irányadó új szabályokat a jelenleg hatályos képlettel nem rendezett, 2011. december 1-jétől kezdődő időszakra is alkalmazni kell. 2012. január 1-jétől ugyanis megszűnt a kötelező magánnyugdíj-pénztári tagdíjfizetés, és minden biztosított 10 százalék nyugdíjjárulékot fizet attól függetlenül, hogy magánnyugdíj-pénztári tag-e vagy sem.

A 30. §-hoz

A törvény módosítja a magánnyugdíj-pénztári tagok nyugdíjszámítási képletét. Ezzel egyértelművé válik, hogy a tagok a 2011. november 30-át követő időre - mivel ők is 10% nyugdíjjárulékot fizetnek - teljes összegű társadalombiztosítási nyugdíjra jogosultak. A 2. melléklet szeptember 1-jétől azt rendezi, hogy a magánnyugdíj-pénztári tagok az EU nyugdíjrendszeréből történő nyugdíjbiztosítási visszautalás idejére szintén teljes összegű állami nyugdíjra jogosultak, mivel visszautalás kizárólag a Nyugdíjbiztosítási Alapba történik. A 3. melléklet a nyugdíj összegének kiszámításakor 2013-tól alkalmazandó szolgálati idő szerinti mértékskálát tartalmazza, és megegyezik a jelenleg hatályossal.

A 31-32. §-hoz

A hivatkozott §-ok részben pontosító rendelkezéseket tartalmaznak, részben pedig a korábbi, széttagolt nyugdíjszámítási szabályok áttekinthetőségét szolgálják. A nyugdíj összegének kiszámítási szabályait a továbbiakban a nyugdíjtörvény 20-22. §-a tartalmazza, a mértékskála a 2. mellékletben van. A hivatkozások ennek megfelelően változnak. A bruttó nyugdíjmegállapítás szabályainak hatályon kívül helyezése folytán szükségtelen a bruttó összegű nyugdíjak emeléséről szóló szabályozás, és a nyilvántartási adatok előírt egyeztetése miatt - mivel a szolgálati idő elismerése más eljárásban fog történni - az elismerési kérelemre vonatkozó hatályos szabályok is hatályon kívül helyezhetők.

A 33. §-hoz

A § értelmében a magánnyugdíj-pénztári tagság a nyugdíjtranszfer során a nyugdíjbiztosítási átutalással megszűnik, mivel a számlaegyenleg átutalására is sor kerül.

A 34-35. §-hoz

A magánnyugdíjról és a magánnyugdíjpénztárakról szóló 1997. évi LXXXII. törvény módosítása révén a magánnyugdíjpénztár végelszámolása, vagy felszámolása miatt a társadalombiztosítási nyugdíjrendszerbe visszaléptetett tag is jogosult lesz a reálhozamra és a tagdíj-kiegészítésre.

A 36-38. §-hoz

A törvény tartalmazza a szükséges adatszolgáltatási szabályokat a visszalépéssel összefüggésben, az özvegyi járadék kiszámításához, illetve a tagsági jogviszony ellenőrzéséhez.

A 39. §-hoz

A törvény pontosítja a balettművészeti életjáradék szabályait.

A 40-41. §-hoz

A szolgálati járandóságot a mindenkori személyi jövedelemadó mértékével azonos mértékben csökkentve kell folyósítani, a törvény azonban garantál egy minimumot, amely alá az ellátás összege nem csökkenhet. Azokban az esetekben, amikor a szolgálati nyugdíjat eleve csökkentett összegben kellett folyósítani, nem volt alsó határa a csökkentésnek. A törvény a csökkentett összegben folyósított szolgálati járandóság esetében is meghatározza a folyósítandó összeg alsó határát, amely a teljes összegű szolgálati nyugdíjnál alkalmazott korlát (minimálbér másfélszerese) arányos része. A 2012. január 1-jét megelőző szabályok szerint 50%-os mértékben folyósított szolgálati nyugdíj esetén a szolgálati járandóságot a szolgálati nyugdíjakról korábban rendelkező jogszabályok szerint az érintett 50., 52., 55. életévének betöltésétől teljes összegben - de a személyi jövedelemadó mértékével továbbra is csökkentve - kell folyósítani. E rendelkezéseket 2012. január 1-jére visszamenőlegesen kell alkalmazni, az ellátások megemelése hivatalból történik.

A 42. §-hoz

A § pontosításokat, egyértelműsítéseket tartalmaz, ugyanis a korhatár előtti ellátásra jogosultsághoz előírt szolgálati idő számításakor, valamint az esetleges csökkentés mértékének megállapításakor a rokkantsági, baleseti rokkantsági nyugdíjban töltött időt jelenleg is figyelembe kell venni, ha a 2012. előtt hatályos szabályok is így rendelkeztek.