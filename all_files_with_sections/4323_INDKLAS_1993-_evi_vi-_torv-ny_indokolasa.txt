1993. évi VI. törvény indokolása

az agrárpiaci rendtartásról

-----STARTING---POINT---ALTALANOS--- 

Az agrárgazdaság alapvetően fontos területe, nemzetgazdaságnak és annak következtében, hogy az emberi tényezők által nem befolyásolható természeti hatásoknak is ki van téve, speciális szabályozást igényel.

A fejlett piacgazdasággal rendelkező országokban évtizedek óta jól működik a negatív hatások kiegyenlítését célzó, az agrártermelést koordináló szabályozási rendszer.

Az állami irányítás már régebben felismerte azt, hogy a mezőgazdasági és élelmiszeripari termékek termelési, értékesítési és fogyasztási sajátosságai szükségessé teszik az agrárpiac szélsőséges ingadozásainak állami beavatkozással történő mérséklését, szabályozását.

Ennek érdekében került megalkotásra 1991. év elején az Agrárpiaci Rendtartást Koordináló Bizottság létrehozásáról szóló 11/1991. (I. 18.) Korm. rendelet. A bizottság közel egy éves működése azonban azt mutatta, hogy az ily módon kialakított rendszer jogköre, eszközrendszere, döntési jogosítványai hiányosak, ami gátolja a kitűzött célok elérését. Mindez szükségessé teszi az agrárágazat egészét átfogó piacszabályozási rendszer kiépítését.

A benyújtott törvényjavaslat megfelelő jogi keretet kíván kiépíteni ahhoz, hogy az agrártermékek szabályozott piaca kialakuljon. Mindez természetesen nem jelenti a termelők között kialakuló és kívánatos verseny korlátozását.

A termelés, a piac és a fogyasztás közötti összhang és egyensúly megteremtésén túlmenően a javaslat célja az is, hogy megkönnyítse az európai gazdasági integrációhoz való csatlakozást is.

A törvényjavaslat az agrárpiac szabályozásának keretét adja csak meg, egyes termékekre vagy a termékpályákra vonatkozó rendelkezéseket - a törvényi előírásoknak megfelelően - a végrehajtási rendelet tartalmazza majd, így biztosítva a körülményekhez való gyors és rugalmas alkalmazkodást.

-----STARTING---POINT---RESZLETES---

Az 1-2. §-hoz

A törvény hatálya egyrészt a mezőgazdasági, élelmiszeripari és erdészeti termékekre terjed ki, amelyeknek termékszámát a javaslat pontosan meghatározza, másrészt azokra a természetes és jogi személyekre, valamint a jogi személyiség nélküli gazdasági és egyéb társaságokra akik, illetve amelyek az említett termékeket megtermelik, feldolgozzák, illetve kül- vagy belkereskedelmi forgalomba hozzák.

Természetesen az említett személyekre és szervezetekre csak abban a vonatkozásban és annyiban alkalmazandók a javaslat rendelkezései, amennyiben azok a felsorolt termékekkel végeznek termelési, feldolgozási vagy kereskedelmi tevékenységet. Egyéb esetben rájuk csak a gazdálkodással kapcsolatos egyéb hatályos jogszabályok vonatkoznak.

A Terméktanácsokra pedig akkor terjed ki a javaslat hatálya, ha tevékenységüket e javaslatban foglaltak szerint végzik.

Az egységes jogalkalmazás céljából a javaslat az alkalmazott fogalmak értelmezésére külön jogszabályhelyzet iktatott be.

A 3-7. §-hoz

Az agrárpiaci rendtartás intézményrendszere kétpólusú. Az állami irányítást a földművelésügyi miniszter (a továbbiakban: miniszter) látja el. A termelési, feldolgozási és forgalmazási tevékenység önszabályozását pedig a terméktanácsok végzik.

A minisztert feladatai ellátásában döntéselőkészítő, javaslattevő fórumként működő tárcaközi bizottság segíti.

A bizottság önálló hatáskörrel nem rendelkezik. Feladata a miniszter döntéseinek előkészítése és több tárca illetőségi körébe tartozó döntés esetén a szükséges egyeztetés után tesz javaslatot az együttes miniszteri rendelet megalkotására. A bizottság ülésein a fogyasztók érdekképviseleti szervének a képviselői állandó meghívottként vesz részt. A napirenddel érintett érdekképviseleti szervezeteket és a Terméktanácsokat is meg kell hívni a tanácskozásra. Ezen túlmenően más érdekelt is meghívható. A meghívottak tanácskozási joggal vesznek részt a bizottság munkájában.

A Terméktanácsok önszerveződés alapján jönnek létre és nyitottak. A tagfelvételt nem tagadhatják meg. Kötelesek azokkal a gazdálkodókkal és gazdálkodó szervezetekkel tagsági viszonyt létesíteni, akik, illetve amelyek az alapszabály rendelkezéseit elfogadják.

A tagsági jog nemcsak személyesen gyakorolható, hanem képviselő útján is, írásos megbízás alapján. Szigorú szabály, hogy egy tag csak egy személynek adhat ilyen megbízást.

Azokat a Terméktanácsokat, amelyek a törvényjavaslat és a megalkotásra kerülő végrehajtási rendeletben előírt feltételeknek megfelelnek, a miniszter Terméktanácsnak elismeri és a minisztérium hivatalos lapjában közzéteszi. A miniszteri elismerés csak deklaratív jellegű, nem jelent hatósági döntést és nem zárja ki annak a szervezetnek terméktanácsként való működését, amelyet a miniszter a hivatalos lapban nem tesz közzé. Az elismerésnek célja a gazdálkodók tájékoztatása arról, hogy a miniszter mely Terméktanácsot fogad el szerződéskötő partnernek. A Terméktanácsként közzétett szervezetekkel a miniszter - az agrárpiaci rendtartás eszközrendszerének alkalmazására - szerződést köthet.

A megkötött szerződéshez a Terméktanácshoz nem tartozó gazdálkodó írásos nyilatkozattal csatlakozhat, amelyet a terméktanács visszaigazol. A visszaigazolásban a csatlakozással kapcsolatos jogokat és kötelezettségeket, ill. az esetleges szerződésszegés következményeit is rögzíteni kell.

Abban az esetben, ha az adott területen Terméktanács nem működik, vagy szerződéskötésre nem kerül sor, az eszközrendszer alkalmazásával kapcsolatos részletes szabályokat - a Bizottsággal egyetértésben - a miniszter határozza meg.

A 8-10. §-hoz

Nem minden esetben és nem minden agrártermékre szükséges szabályozást alkalmazni, ugyanis azok a belföldi élelmiszerkínálatban esetleg nem játszanak jelentős szerepet és az export területén sem töltenek be stratégiai funkciót.

Abban az esetben, ha a termék, vagy a termékkör belföldi piaci egyensúlya megbomlik, az összhang megteremtése érdekében a miniszter külön jogszabályban meghatározott feltételrendszer mellett, közvetlen szabályozást rendelhet el.

Amennyiben az összhang megteremtése nem igényli a közvetlen szabályozást, akkor pedig csak egyes szabályozási elemek alkalmazását rendeli el a miniszter, külön jogszabályban.

A javaslat 9. §-a felsorolja azokat az eszközöket, amelyekkel a piaci viszonyok befolyásolhatók. Az irányár és a termelés önkorlátozása csak a terméktanácsok által alkalmazható. Irányár közzétételéhez a miniszter egyetértésének megszerzése is szükséges.

Az eszközrendszer többi elemét az állami szabályozás veheti igénybe azzal a megkötéssel, hogy garantált ár és kvóta csak a közvetlenül szabályozott agrárpiac meghirdetése esetén alkalmazható.

Az agrárpiaci rendtartás hatékony működését elősegítő eszközök közül a közvetlenül szabályozott agrárpiac tekintetében a javaslat 10. §-ában felsorolt pénzügyi források használhatók fel.

Az agrárpiaci rendtartás működésének, az alkalmazott eszközrendszer működtetésének forrásait a javaslat tételesen felsorolja, úgy mint:

- az éves költségvetésben erre a célra elkülönített, és

- a rendtartás eszközrendszerének működtetéséből származó bevételek.

A javaslat a pénzügyi források kezelésével és felhasználásával kapcsolatos alapvető rendelkezéseket is tartalmazza.

A Terméktanácsok a mindenkori adózási előírások keretei között saját hatáskörben is képezhetnek támogatási pénzalapokat.

A 11-12. §-hoz

Ha a közvetlenül szabályozott agrárpiac rendelkezéseinek alkalmazására kerül sor, egyidejűleg egyes termékre, vagy termékkörre a miniszter a pénzügyminiszterrel egyetértésben garantált árat állapíthat meg.

A garantált ár megállapítása esetében, kvóta meghirdetésére is sor kerül. Garanciális rendelkezés, mely szerint, ha a gazdálkodó a garantált áras terméket a megállapított áron értékesíteni nem tudja, azt a kvóta mennyiségéig az állam a meghirdetett áron felvásárolja.

A Terméktanácsok a gazdálkodóknak a várható piaci viszonyokról való tájékoztatása céljából - a miniszterrel egyeztetett - irányárat tehetnek közzé.

A 13-15. §-hoz

Az agrártermékek termelési sajátosságaiból eredő termelés ingadozások és ennek következtében bekövetkező piaci zavarok megelőzése és levezetése érdekében a termelés mennyiségét befolyásolni szükséges. A javaslat a mennyiségi szabályozás két formáját tartalmazza.

Közvetlen szabályozás meghirdetése esetén a termelés mennyiségét - a terméktanáccsal kötött szerződés alapján - kivételesen, a tartós és más módon el nem hárítható többlettermelés megakadályozására, állami kvóta meghatározásával szabályozhatja, amelynek feltételeit a miniszter jogszabályban hirdeti meg.

A kvóta szétosztásáról a miniszterrel kötött megállapodás alapján a terméktanács is gondoskodhat. A kvótához jutás módjáról, a kapcsolódó állami támogatásról, valamint a kvóta megsértésének következményeiről a szerződésben rendelkezni kell.

Ha a termékpálya résztvevője a vállalt kötelezettségét nem a szerződésben foglaltak szerint teljesíti, az alapszabály a szerződés, illetve - terméktanácshoz nem tartozó termelő esetében - a szerződéshez való csatlakozást visszaigazoló okmányban meghatározottak szerint, kizárja magát az agrárpiaci rendtartás rendelkezésére álló pénzügyi forrásból.

A termelés önkorlátozásáról a terméktanács saját hatáskörében is dönthet és arról szerződésben állapodhat meg a miniszterrel, az alapszabályban foglaltak szerint.

A 16. §-hoz

Az irányár közzététele, valamint a gazdálkodók termelésének mennyiségi szabályozása a tisztességtelen piaci magatartásról szóló 1990. évi LXXXVI. törvény 14. §-a szerinti tiltásokba ütközhet. A javaslat ezért rendelkezik arról, hogy a miniszter - az agrárpiaci rendtartás keretén belül - biztosítja azt, hogy az irányár, valamint a termelés mennyiségi korlátozása olyan gazdasági eredményt hozzon, amely a versenyt korlátozó hatást meghaladja.

A 17-20. §-hoz

Az export támogatási rendszer célja, hogy az export feladatok hatékony ösztönzése mellett, a belföldi termelési, forgalmazási összhang megteremtésével a piaci egyensúlyt elősegítse, és a gazdaságos exportszerkezet kialakítását is szolgálja.

A normatív export támogatáson túl többlettámogatás elnyerésére, pályázati kiírásra kerülhet sor, amelyhez az illetékes Terméktanács véleményét is ki kell kérni. A pályázatot - a pénzügyminiszter és a nemzetközi gazdasági kapcsolatos miniszterének az egyetértésével, a miniszter hirdeti meg.

A belső piac védelme és a nemzetközi kötelezettségek teljesítése érdekében szükség lehet meghatározott termékkörben az export engedélyezési rendszer fenntartására.

A belföldi piac védelmén túlmenően figyelemmel kell lenni az árszínvonal kívánt szinten tartására, valamint a gazdálkodók gazdasági érdekére. Ezen célok elérését szolgálja az export lefölözés.

Az import engedélyezési rendszer fenntartásával a jogalkotót hasonló célok vezérlik, mint az export engedélyezési rendszer alkalmazásánál. Az engedélyezési körbe vont termékek tekintetében - határozott időre - mennyiségi, illetőleg értékkontingens állapítható meg.

Az engedélyezési rendszert az importlefölözés szabályainak alkalmazása egészíti ki.

Az export, illetve az importlefölözésből származó bevételek az agrárpiaci rendtartás pénzügyi forrásait növelik.

A 21-24. §-hoz

A kereslet-kínálat összhangjának megbomlása és az agrársajátosságokból adódó termelésingadozások levezetésére, piaci beavatkozás (intervenció), és egyéb piacszabályozási eszközök vehetők igénybe.

A beavatkozás, termékfelesleg és termékhiány esetében is alkalmazható.

Adott esetben szükségessé válhat a termékfeleslegnek a belföldi piacról való végleges kivonása, amelynek eszköze lehet az államilag kezdeményezett export alkalmazása, valamint állami felvásárlása, illetve a termékeknek állami támogatással való forgalombahozatala.

Az ideiglenes kivonás akkor alkalmazható, ha várható, hogy rövid időn belül a piaci egyensúly megteremtődik.

Termékhiány esetében pedig a meglévő állami készletek forgalombahozatala válhat szükségessé, de ezen túlmenően alkalmazni lehet az import elrendelésével történő termékbeszerzést is.

A 25-26. §-hoz

Az agrárpiaci rendtartás működéséhez korszerű információs rendszert kell kiépíteni, amelynek részletes szabályait a miniszter külön jogszabályban állapítja majd meg.

-----STARTING---POINT---VEGE---

A 27. §-hoz

A törvény 1993. március 1-jén lép hatályba. A törvényjavaslat felhatalmazza a földművelésügyi minisztert, hogy a törvény végrehajtásáról miniszteri rendelet útján, az érintett miniszterekkel egyetértésben gondoskodjon.

A végrehajtás során szabályozni szükséges a termékpályákat, és a terméktanács működésével kapcsolatos részletes eljárás rendjét és az állami elismerés szabályait.

Az agrárpiaccal kapcsolatos intézkedéseket az érdekelt miniszterek, a földművelésügyi miniszterrel egyetértésben hozzák meg.

A javaslat hatálybalépésével egyidőben az Agrárpiaci Rendtartást Koordináló Bizottság létrehozásáról szóló kormányrendelet hatályon kívül helyezése is szükségessé válik.