2001. évi LXXIX. törvény indokolása

a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A szociális igazgatásról és a szociális ellátásokról szóló 1993. évi III. törvény (a továbbiakban: Szt.) hatálybalépése óta többször módosult, elsődlegesen a pénzbeli ellátásokat érintően, 1999. évben pedig a személyes gondoskodást nyújtó ellátások tekintetében. Az 1999. évi LXXIII. törvénnyel történő módosítással vette kezdetét a szociális intézményi hálózat korszerűsítése. A törvényben a szociális intézményi ellátásokra vonatkozó további korszerűsítési szabályok fogalmazódnak meg, az ellátottak jogvédelmét, a lakókörnyezetben történő közvetlen segítségnyújtást szem előtt tartva. Emellett helyet kaptak az egyes pénzbeli ellátások új szabályai, illetve új ellátásként bevezetésre kerül az adósságkezelési szolgáltatás. Jogharmonizációs kötelezettségeinknek eleget téve a szociális biztonsági koordináció megteremtése érdekében szükséges szabályok megalkotását is tartalmazza a törvény.

A törvény szorosan kapcsolódik a 2084/1998. (IV. 8.) Korm. határozat alapján a Közösségi Vívmányok átvételét szolgáló Nemzeti Program felülvizsgálatával kapcsolatos tevékenységhez, valamint a 2212/1998. (IX. 30.) Korm. határozat értelmében a csatlakozásig terjedő időszakra vonatkozó jogharmonizációs programhoz és a program végrehajtásával összefüggő feladatokhoz.

A jogharmonizációs kötelezettség az európai közösségi jog négy alapszabadságának egyikéhez, a személyek szabad áramlásához kapcsolódik. A törvény módosítása a személyek szabad áramlása témakörön belül található szociális biztonsági koordináció, ezen belül a szociális ellátásokra vonatkozó európai közösségi jogi normákkal való összhang megteremtése érdekében szükséges.

A törvény a szociális rászorultságtól függő pénzbeli ellátásokat érintően egyrészt az ápolási díjra és a rendszeres szociális segélyre vonatkozóan tartalmaz módosító rendelkezéseket, illetve egy új támogatási forma - az adósságkezelési szolgáltatás - bevezetéséről intézkedik.

Az ápolási díj törvényi szabályozására 1993-ban - az Szt. hatályba lépésével - került sor, azóta az ellátásra vonatkozó rendelkezések teljes körű áttekintésére nem került sor, csupán kisebb módosítások történtek.

A törvénymódosítás célja, hogy az ellátás jobban szolgálja a súlyosan fogyatékos és a tartósan beteg, gondozásra szoruló személyek szociális jogait, otthoni ápolásuk esélyeit, valamint az egységes jogalkalmazás elősegítését.

Az ápolási díj rendelkezéseinek módosítása az Állampolgári Jogok Országgyűlési biztosa jelentéseiben megfogalmazott ajánlásokra, a fogyatékos személyek jogairól és esélyegyenlőségük biztosításáról szóló 1998. évi XXVI. törvénnyel (továbbiakban: Fot.) való jogharmonizációra, valamint a jogalkalmazás során felmerült szakmai igény szerinti pontosításokra épül.

A törvény hiányt pótol a súlyosan fogyatékos és a tartósan beteg személy fogalmak meghatározásával. Új rendelkezés továbbá az ápolási díjra való jogosultság kiterjesztése azokra az esetekre, amikor a súlyosan fogyatékos ápolt nappali iskolai képzése mellett is indokolt az ellátás biztosítása. A jogosultság szélesítése összhangot teremt a Fot. rendelkezéseivel és a fogyatékos személy alkotmányos jogával.

A törvény új támogatási formaként vezeti be az adósságkezelési szolgáltatást. Az adósságterhek enyhítése érdekében az elmúlt években több célprogram indult, amelyek különböző lakossági hátralék kezelését célozták meg. Ezen programok hozzájárultak a családok terheinek részbeni mérsékléséhez, de hatásuk átmeneti volt, céljukat csak részben érték el.

Emiatt szükséges olyan rendszerszerű adósságkezelés kialakítása, amely a családok eladósodását komplexen kezeli és beilleszthető az önkormányzatok szociális tevékenységébe. A törvény szerint az adósságszolgáltatás olyan új ellátási formaként kerül bevezetésre, amely a pénzbeli támogatást összekapcsolja a háztartás gazdálkodására, fogyasztási szerkezetének átalakítására, jövedelemszerző képességének javítására irányuló adósságkezelési tanácsadással. A törvény emellett összhangot teremt az adósságkezelés és a már jelenleg is szabályozott, a háztartás folyó havi kiadásait csökkentő lakásfenntartási támogatás között.

A törvény a szociális intézményrendszer vonatkozásában tovább folytatja azt a korszerűsítési programot, amely 1999 évben vette kezdetét. Az intézményfejlesztési program elsősorban a humanizált szolgáltatások erősítését, az ellátottak jogvédelmének intézményesített hátterét, valamint rugalmasabb, hatékonyabb rehabilitációs tevékenység biztosítását tűzi ki célul. A módosításban megjelenő szabályok ezeknek a célkitűzéseknek kívánnak megfelelni azzal, hogy növelik az intézményeket fenntartók felelősségét, ugyanakkor segítséget nyújtanak a rugalmasabb ellátás-szervezési technikák bevezetésére, alkalmazására is. A módosítással mintegy 700.000 fő ellátására hivatott intézményi szektor egy komplex, egymásra épülő minőségi szolgáltatást nyújtó szakterületté válik.

Az alapellátási feladatok körében az idősek ellátásán túlmenően a településeknek a helyben élő fogyatékos személyek, pszichiátriai betegek, szenvedélybetegek, hajléktalan személyek ellátását is biztosítani kell. A törvénymódosítás alapján a pszichiátriai betegek esetében bevezetésre kerül a közösségi gondozási módszer, a fogyatékos személyek részére pedig a támogató szolgálat. A falugondnoki szolgáltatásnál meghatározásra kerül a szolgáltatás alapfeladata és új fogalommal jelenik meg a tanyagondnoki ellátás, amely a külterületi lakott helyen élőket segíti.

Az egyes szakosított ellátási formákat érintően módosulnak a pszichiátriai betegek otthonába történő bekerülési feltételei, változnak a rehabilitációs intézmények gondozási feladataival kapcsolatos követelmények. Ahhoz, hogy az intézményi ellátást igénybevevők közül csak azok kerüljenek be bentlakásos intézménybe, akik valóban erre az ellátásra szorulnak, bevezetésre kerül a felülvizsgálat intézményrendszere és a rehabilitációs alkalmassági vizsgálat.

Az intézményi szolgáltatások vonatkozásában megerősítésre kerül a szervezeti és szakmai integráció, különösen az alapellátás feladatait illetően a családsegítő és gondozási központok javasolt összevonásával, illetve az azonos feladatot ellátó intézmények egy szervezeti keretben történő működtetésével.

Bevezetésre kerül az ellátottjogi képviselő intézménye és megtörténik a szociális intézményben elhelyezettek jogainak szabályozása is. A jogok körének meghatározása során figyelemmel voltunk az elmúlt években született ombudsmani jelentések tartalmára. A törvénymódosítás konkrét garanciális szabályokat tartalmaz a jogok érvényesítésére, pontos tartalmuk meghatározására. A tervezet külön sorolja fel az egyes ellátotti csoportok speciális jogaira vonatkozó szabályokat.

A módosítás elfogadása esetén hatékonyabb szociális intézményrendszer jön létre, amelyben korszerűsödnek az intézményi feltételek és a gondozási módszerek.

A törvény a tartalmi módosításokon túl olyan pontosító rendelkezéseket is tartalmaz, melyek a jogalkalmazás során felmerült problémák rendezését célozzák.

-----STARTING---POINT---RESZLETES---

Az 1. §-hoz

A törvény az Szt. személyi hatályának kiterjesztéséről rendelkezik. Így a jövőben a törvény hatálya alá tartoznak a magyar állampolgárokon, a bevándoroltakon és a menekültként elismert személyeken túl a letelepedési engedéllyel rendelkező személyek is. A törvény kiterjeszti továbbá a személyi hatályt a szociális biztonsági rendszereknek a munkavállalókra és családtagjaikra történő alkalmazásáról szóló 1408/71/EGK tanácsi rendeletben foglaltakra figyelemmel a Szt.-ben szabályozott pénzbeli szociális ellátások közül az időskorúak járadéka és az alanyi jogon járó ápolási díj vonatkozásában is. A jogkiterjesztés az Európai Gazdasági Térség (a továbbiakban: EGT) állampolgárát és - meghatározott feltételek mellett - harmadik állambeli hozzátartozóját érinti.

Az időskorúak járadéka mint a járulékfizetésen alapuló öregségi ellátásokat kiegészítő, pótló juttatás az 1408/71. EGK tanácsi rendelet hatálya alá tartozik, ezért szükséges az Szt. személyi hatályának kiterjesztése. Az ápolási díj, mint betegségi és családi ellátás szintén az 1408/71 EGK tanácsi rendelet hatálya alá tartozik. Ezért az Szt. személyi hatályát az alanyi jogon biztosított ápolási díj esetében is indokolt kiterjeszteni. Az ún. méltányosságból megállapított ápolási díj, mivel a jogosultság mérlegelésen alapul, nem tartozik a jogharmonizáció körébe.

A 2. §-hoz

Az Szt. személyi hatályának kiterjesztésével összefüggésben indokolt az értelmező rendelkezéseknek a kiegészítése. Az Szt. hatálya alá kizárólag a Magyarországon állandó lakóhellyel rendelkező életvitelszerűen itt tartózkodó EGT csatlakozott tagállam állampolgára és a harmadik állambeli hozzátartozója tartozik.

A 3. §-hoz

Ez a rendelkezés az Szt. személyi hatályának kiterjesztésével összhangban az időskorúak járadékára való jogosultak körébe sorolja az EGT állampolgárát és harmadik állambeli közeli hozzátartozóját (egyeneságbeli rokonát, házastársát).

Az időskorúak járadéka - hasonlóan az Szt. egyéb ellátásaihoz - csak a Magyarországon életvitelszerűen tartózkodó állandó lakóhellyel rendelkező személyeket illeti meg. Indokolt a rendelkezések kiegészítése oly módon, hogy nem jár időskorúak járadéka annak a személynek, aki Magyarországról más államba helyezi lakóhelyét.

A 4-5. §-hoz

A törvény pontosítja az aktív korú nem foglalkoztatott személyek rendszeres szociális segélyére, valamint az önkormányzat által szervezett foglalkoztatására vonatkozó rendelkezéseket.

A rendszeres szociális segélyre való jogosultság megszerzéséhez előírt együttműködési kötelezettség tartalma - a jogbizonytalanság elkerülése érdekében - oly módon kerül meghatározásra, hogy az együttműködésre mind a kérelem benyújtásakor, mind a segély folyósításakor azonos szabályok vonatkoznak.

Az önkormányzat foglalkoztatási kötelezettségének pontosításával és a közcélú munka fogalmi meghatározásával jogértelmezési zavart old fel az Szt. 37/A. §-a (6)-(7) bekezdésének újraszabályozása. Egyértelművé válik, hogy közcélú munka a segélyre való jogosultság megszerzéséhez előírt együttműködés illetve a segély folyósításának időtartama alatt is szervezhető.

Pontosításra kerülnek továbbá a segélyre való jogosulatlanság illetve a segély megszüntetésének esetei. Indokolt kimondani azt, hogy az a személy is együtt nem működőnek minősül, akinek az együttműködés keretében felajánlott foglalkoztatása rendkívüli felmondással - azaz önhibájából szűnik meg. Ezáltal azokat, akik csak látszólag tesznek eleget együttműködési kötelezettségüknek, azonos szankció sújtja az együttműködést nem teljesítő személyekkel. Joghézagot pótol az a rendelkezés, hogy a nappali tagozaton tanulmányokat folytató illetve képzési támogatásban részesülő személyeket nem illeti meg a rendszeres szociális segély. Mivel erre az ellátásra - meghatározott feltételek mellett - a tartósan munkanélküli személyek jogosultak, azok akik nappali tagozaton tanulnak nem minősülnek munkavállalásra képes aktív korú nem foglalkoztatottnak.

A 6. §-hoz

A hajléktalan személyek esetében a rendszeres szociális segély megállapítására, folyósítására vonatkozó speciális szabályokkal összhangban indokolt meghatározni a foglalkoztatás szervezésére kötelezett önkormányzatot. Ebben az esetben is alkalmazható az az általános alapelv, hogy a foglalkoztatást a rendszeres szociális segélyt megállapító önkormányzat biztosítja. A fővárosi hajléktalanok esetében tehát a foglalkoztatást a fővárosi önkormányzatnak kell végezni, melyhez közcélú munka szervezése esetén a fővárosi önkormányzat részére biztosítani szükséges a foglalkoztatási támogatást.

A 7. §-hoz

A javasolt módosítás az ápolási díjra való jogosultság feltételeit nem érinti. A törvény az Szt. személyi hatályának a jogharmonizáció érdekében történő kiterjesztésével összhangban az ápolási díjra jogosultak körét kibővíti az EGT állampolgárával illetve az EGT állampolgárt ápoló harmadik állambeli hozzátartozójával.

Az Szt.-nek az ápolási díjra vonatkozó rendelkezései - az Állampolgári Jogok Országgyűlési Biztosának ajánlására figyelemmel - kiegészülnek a súlyosan fogyatékos és tartósan beteg személy fogalmával.

A súlyos fogyatékosság meghatározására a fogyatékos személyek jogairól és esélyegyenlőségük biztosításáról szóló 1998. évi XXVI. törvénnyel összhangban kerül sor.

A tartósan beteg személy definíciója az ápolás, gondozás szükségességének kimondása mellett, annak időtényezője vonatkozásában kerül meghatározásra. A javasolt rendelkezés szerint az ápolási díjra való jogosultság szempontjából akkor tartós a betegség, ha az előreláthatóan legalább három hónapig fennáll. Ennél rövidebb időtartamú ápolás esetén ugyanis nem indokolt rendszeres jövedelempótló ellátás biztosítása, mivel szociális rászorultság esetén más formában is nyújtható támogatás.

A 8. §-hoz

Az ápolási díj esetében általános alapelv, hogy az ápolt intézményi elhelyezése esetén a hozzátartozó nem jogosult az ellátásra. A törvény az egységes jogalkalmazás érdekében pontosítja azoknak az intézményeknek a körét, amelynek igénybevétele kizárja az ápolási díjra való jogosultságot.

Új rendelkezés az ápolási díjra való jogosultság kiterjesztése azokra az esetekre, amikor a súlyosan fogyatékos ápolt nappali iskolai képzése - ideértve a felsőoktatási intézményt is -nem egész napos elfoglaltságot jelent, vagy az ápoló folyamatos jelenlétének közreműködésével segíthető elő. Jelenleg ugyanis, ha az ápolt kettő hónapot meghaladóan bármilyen nevelési-oktatási intézményi ellátásban részesül, a hozzátartozó nem jogosult az ellátásra. A jogosultság szélesítése összhangot teremt az 1998. évi XXVI. törvény rendelkezéseivel, a fogyatékos személy alkotmányos jogának érvényesítését szolgálva.

A törvény kiegészíti és pontosítja az ápolási díj folyósításának megszüntetésére vonatkozó rendelkezéseket, továbbá megfogalmazást nyert az ápolt halála esetén követendő eljárás. Az ápolt halála esetén méltányos megoldást kínál a törvény azzal, hogy az ápolási díj megszüntetésére csak két hónap elteltével kerül sor, amely az új élethelyzetre való felkészülést hivatott elősegíteni.

A 9-10. §-hoz

A súlyos fogyatékosság és a tartós betegség meghatározásával összhangban újraszabályozásra kerül azoknak az orvosi dokumentumoknak a köre, mellyel az állapot igazolható. A törvény meghatározza továbbá az igazolás, illetve szakvélemény kiadására jogosult orvost. Megállapításra kerülnek a felülvéleményezésre az ellátásra való jogosultság felülvizsgálatára vonatkozó szabályok is.

A 11-12. §-hoz

A törvény szerint 2003. január 1-jétől új ellátási formaként kerül bevezetésre az adósságkezelési szolgáltatás. Az adósságkezelési szolgáltatás két elemű ellátás: egyrészt tanácsadás nyújtása, másrészt természetben nyújtott támogatás. Az ellátást csak a lakhatással összefüggő hátralékot felhalmozott családok vehetik igénybe, vagyis a szociális ellátás továbbra sem kívánja kezelni a magánszemélyek valamennyi adósságtípusát. Maghatározásra kerülnek a szolgáltatás igénybevételének jogosultsági feltételei: adósság mértéke, jövedelmi határ, lakásnagyság. Az adósságkezelés igénybevétele csak saját tehervállalás mellett lehetséges, így a támogatás mértéke nem haladhatja meg az adósság 75 %-át, de legfeljebb 200 eFt lehet. Annak biztosítékául, hogy az adósságkezelés ideje alatt újabb lakáscélú hátralék ne keletkezzen, a törvény kötelezően előírja, a lakásfenntartási támogatás megállapítását is. Az adósságkezeléssel kapcsolatos helyi szintű szabályok - például helyben elismerhető lakásnagyság és minőség - megalkotása az önkormányzatok feladata.

A 13-14. §-hoz

A szociális alapellátás a rászorulók saját lakásán, lakókörnyezetében történő segítségnyújtást jelenti, olyan alapvető szolgáltatások biztosításával, mint az étkeztetés, vagy a házi segítségnyújtás, illetve családsegítés. A hatályos szabályozás rendkívül szűk körű rendelkezéseket tartalmaz e tekintetben, ezért a módosítás pontosabban meghatározza az alapellátás részletes feladatait, illetve az ellátást igénylő csoportokat. A szociális szolgáltatások működésében jelentős feladatot vállalnak az egyházak, nem állami fenntartók. A folyamatos szakmai kapcsolattartás és véleménycsere érdekében indokolt az Egyházi Fenntartók Tanácsának működtetése, amely a szociális és családügyi miniszter javaslattevő, véleményező, konzultatív segítője szakmai kérdésekben.

A 15. §-hoz

A törvény az Egyházi Fenntartók Tanácsának létrehozásáról rendelkezik abból a célból, hogy az egyházi szociális intézményekben biztosított speciális gondozási feladatok, módszerek, finanszírozási kérdések tekintetében a szociális és családügyi miniszter véleményező, javaslattevő és tanácsadó szerveként járjon el.

A 16. §-hoz

A törvény meghatározza a szociális rászorultak körét, öt csoportot kiemelve (időskorúak, fogyatékos személyek, pszichiátriai betegek, szenvedélybetegek, hajléktalan személyek). A törvény szerint az alapellátás feladata a szociálisan rászorulók részére saját otthonukban, lakókörnyezetükben történő segítségnyújtás, annak érdekében, hogy önálló életvitelük fenntartható legyen. Emellett fontos szerepet játszik, hogy a szolgáltatónak segítséget kell nyújtania a rászorulók számára egészségi, mentális állapotukból, vagy más okból származó problémáik megoldásában. A személyre szóló gondozás megvalósítása érdekében pedig a szolgáltatást végző személy gondozási tervet készít.

A 17. §-hoz

A törvény meghatározza a falugondnoki szolgáltatás célját és feladatát, valamint az Szt. rendelkezéseit összhangba hozza a költségvetési törvény szabályaival, mivel ez utóbbi tágabb körben engedte a normatíva igénybevételét. A törvény tanyagondnokként határozza meg a külterületi, vagy egyéb belterületi lakott helyen élők ellátást végző szolgáltatót, és rögzíti, hogy 70-600 fő közötti lakosságszám esetén lehetséges e szolgáltatás(ok) megszervezése.

A 18-19. §-hoz

A törvény az egyes rászorulti csoportok részére biztosítja a saját lakóhelyükben történő étkeztetés lehetőségét, valamint az ezen csoportokról való gondoskodást házi segítségnyújtás keretében. A törvény célja az, hogy pontosan meghatározza az ellátást igénybevevők lehetséges csoportjait, szabályozva azt, hogy valamennyi rászoruló részére igénybe vehető a szolgáltatás.

A 20-21. §-hoz

A családsegítő szolgáltatás keretében különválasztásra kerültek az ún. általános és speciális segítő feladatok. Az általános segítő szolgáltatás elsősorban a hatályos törvényben meghatározott tevékenységeket jelenti, míg a speciális szolgáltatást különösen a tartós munkanélküliek, az adósságterhekkel, lakhatási problémákkal küzdők, valamint egyes speciális csoportok részére kell megszervezni. Különösen fontos speciális szolgáltatás az ifjúsági tanácsadás, a kábítószer problémákkal küzdők, valamint a roma népesség segítése. A törvény felhatalmazást ad a települési önkormányzat részére, hogy rendeletben határozza meg a speciális szolgáltatások körét.

A 22. §-hoz

A törvény egyértelművé teszi, hogy mikor lehet a kiskorú személyek részére a szolgáltatásokat a családsegítés keretében biztosítani, azaz ha a kiskorú családtagjának ellátása is az általános segítő szolgáltatás keretében indult, vagy a kiskorú érdekei megfelelően biztosíthatók. A megjelölteken kívül a gyermekjóléti szolgáltatás feladata az ellátás. Kisebb településeken viszont, ahol a lakosságszám és gyermekszám miatt nem indokolt önálló intézmény működtetése, a családsegítés magában foglalhatja az általános segítő szolgáltatás együttes feladatait is.

A törvény részletezi az egyes alapellátási szolgáltatások, valamint a speciális szolgáltatások tartalmát, valamint azokat a módszereket, amelyeket egyes rászorulti csoportok ellátása érdekében alkalmazni kell. Így külön kiemelésre került a pszichiátriai betegek esetében az ún. közösségi ellátás, míg a fogyatékos személyek esetében a támogató szolgálat. A törvény szerint a közösségi ellátás komplex segítő szolgáltatás, amelynek keretében történik meg a pszichiátriai betegek szociális ellátása, azzal a követelménnyel, hogy folyamatos kapcsolattartás valósuljon meg a pszichiátriai (egészségügyi) ellátás és a szociális szolgáltatás között. Ezáltal lényegesen javítható a pszichiátriai betegek krízishelyzetei esetén alkalmazható intézkedések hatékonysága, valamint a prevenciós tevékenység. A támogató szolgálat esetében lényeges a személyre szóló, egyéni szükségletekhez igazodó szolgáltatás, amely az önálló életvitel fenntartását, valamint egyes közszolgáltatások elérését könnyíti meg, elsődlegesen a fogyatékos személyeknél. A támogató szolgálat esetében is alapkövetelmény más intézményekkel, szolgáltatókkal való együttműködés kialakítása. Ez szintén az ellátás komplexitásának követelményét fogalmazza meg, amikor is a szociális szolgáltatás hatékonyságának javítása érdekében kerül sor az együttműködésre.

Szigorúbb feltételeket határoz meg a törvény a szenvedélybetegek ellátásához kapcsolódóan, a segítségnyújtás feltételévé téve, hogy terápiás vagy egyéb mentális szolgáltatásban vegyen részt a szociális alapellátást igénylő, vagy ha korábban már intézményi ellátásban részesült, a saját lakókörnyezetbe történő visszakerülés esetén történjen segítségnyújtás.

A 23. §-hoz

A törvény az egyén állapotához igazodó ellátások biztosítása érdekében gondozási terv készítésének kötelezettségét írja elő, amely eszköze az ellátottak állapotkövetéséhez kapcsolódó események dokumentálásának az intézményben. A gondozási terv kidolgozására, vezetésére vonatkozó részletes szabályok végrehajtási rendeletben kerülnek szabályozásra. A törvény meghatározza, hogy a tartós bentlakásos elhelyezést nyújtó intézmények igénybevétele során ki tekinthető szociálisan rászorultnak. A törvény két mutatót használ a szociális rászorultság megállapításához. Egyrészt az ellátást igénylő jövedelmi helyzetét, másrészt a gondozásra-ápolásra való rászorultságot. Jövedelmi szempontból szociálisan rászorultnak az a személy tekinthető, akinek havi jövedelme az öregségi nyugdíj mindenkori legkisebb összegének háromszorosát nem haladja meg. A gondozásra-ápolásra való rászorultság eseteit a törvény ugyancsak meghatározza, ezek elsődlegesen az önellátási képesség hiányához kapcsolódnak.

A törvény külön határozza meg az átlagot jóval meghaladó minőségű szolgáltatások igénybevételéhez kapcsolódó rászorultságot is. Ha az ellátást igénylő az átlagot jóval meghaladó minőségű szolgáltatást kíván igénybe venni, ez esetben szociálisan rászorultnak akkor számít, ha az általa fizetendő egyszeri hozzájárulás összege nem több mint kettő millió forint.

A szociális szolgáltatások igénybevétele tekintetében eddig még nem került sor a szociális rászorultság definiálására. A szabályozás egyértelművé teszi, hogy a tartós bentlakásos intézményi szolgáltatások igénybevételénél nagyon fontos a gondozási szükséglet fennállása, amelynek megléte többféle élethelyzetből adódhat, de függ attól is, hogy mennyiben ápolási, gondozási, vagy rehabilitációs szükségletről van szó. A jövedelmi határ megállapítása a jelenleg intézményben elhelyezettek átlagos jövedelmének figyelembevételével történt, alkalmazva a pénzbeli ellátásoknál használatos mérőszámot, illetve figyelembe véve az egyszeri hozzájárulás összegét is.

A 24. §-hoz

Az időskorúak ellátása során fontos az ún. demencia kórképben szenvedők speciális ellátásához szükséges feltételek biztosítása. A törvény vagy külön részleg kialakítását, vagy külön gondozási csoport létrehozásának kötelezettségét írja elő tekintettel arra, hogy ezen ellátottak speciális gondozást és fokozottabb odafigyelést igényelnek.

A 25. §-hoz

A törvény szerint pszichiátriai betegek otthonába az időskorú, vagy egyéb szellemi leépülésben, a súlyos antiszociális, közösségi együttélésre képtelen személyiségzavarban, illetve a szenvedélybetegségben szenvedő személy csak akkor vehető fel, ha az intézmény ezen alapbetegségekkel összefüggésben is képes szolgáltatást nyújtani. Ezen intézménytípusokba történő elhelyezésnél fontos kritérium az is, hogy az igénylő akut gyógyintézeti kezelésre ne szoruljon, továbbá ne legyen veszélyeztető állapotú. Ellenkező esetben ugyanis gyógyintézeti kezelésnek kell megelőznie az intézményi elhelyezést az ellátott állapotának stabilizálása érdekében. A törvény szerinti szabályozással a pszichiátriai betegek esetében elhatárolásra kerülnek az egészségügyi és a szociális ellátás feladatai.

A 26. §-hoz

A törvény a szenvedélybetegek otthonában történő elhelyezést megelőzően is előírja orvosi - addiktológus vagy pszichiáter - szakvélemény beszerzésének a kötelezettségét annak érdekében, hogy csak a szociális ellátás keretei között gondozhatók kerüljenek be intézménybe.

A 27. §-hoz

Régóta komoly szabályozási hiányosságot jelentett az, hogy a halmozottan sérült fogyatékos gyermekeket nem lehetett nappali intézményben elhelyezni, mivel a nappali intézmény eredeti funkciója (önkiszolgálásra részben képes, csak nappali felügyeletre szorulók) nem tette ezt lehetővé. Ugyanakkor egyre több olyan család vállalja saját otthonában a súlyos, halmozottan sérült gyermek ellátását, akik nappal munkát vállalnának, ha megoldható lenne hozzátartozójuk elhelyezése. Figyelemmel e körülményre a törvény előírja, hogy amennyiben a külön jogszabályban meghatározott feltételek teljesülnek, a halmozottan fogyatékos személy részére is biztosítható szolgáltatás a nappali ellátás keretében.

A 28-29. §-hoz

A törvény az átmeneti elhelyezést biztosító intézményekre vonatkozóan tartalmaz pontosító rendelkezéseket, a pszichiátriai betegek átmeneti otthonát külön szerepeltetve a szenvedélybetegek átmeneti otthonától, mivel mindkettőben más-más az ellátottak köre.

A 30. §-hoz

A törvény az eddiginél differenciáltabbá teszi a lakóotthonok típusait, valamint a lakóotthoni ellátás formáit. A fogyatékos személyek és pszichiátriai betegek lakóotthona mellett a lakóotthonok új típusaként megjelenik a szenvedélybetegek lakóotthona. A törvény az egyes lakóotthontípusok tekintetében differenciált ellátást vezet be. Így a fogyatékos személyeket ellátó lakóotthonok rehabilitációs vagy ápoló-gondozó célú, a pszichiátriai és szenvedélybetegek lakóotthonai pedig rehabilitációs célú lakóotthonok lehetnek.

A szenvedélybetegek lakóotthona ezen ellátotti csoport rehabilitációjának erősítése miatt került meghatározásra. A szenvedélybetegek esetében is elsődleges cél az önálló életvitel feltételeinek megteremtése, melyhez hatékonyabb gondozási lehetőséget ad a lakóotthoni forma.

A fogyatékos személyeket ellátó lakóotthonok az ellátást igénylők állapotának súlyossága szerint rendkívül sokfélék. Az első lakóotthonokban (1996-1997. években) civil szervezeti kezdeményezésre főként a családban már tovább nem gondozható, folyamatos ápolásra szorulókat helyezték el. Az állami fejlesztések 1998 évtől elsődlegesen az intézményi formából rehabilitálható, önálló életvitelre felkészíthető fogyatékos személyek részére létrehozott lakóotthonokat preferálták az “anyaintézmény” férőhelyszámán belül, a zsúfoltság csökkentése mellett. Így a gyakorlatban két típusú lakóotthon működik, melyeknek szakmai-személyi feltételei is eltérő szabályozást igényelnek. A lakóotthon ugyanis szolgálhat olyan célt, amikor kisebb közösségben, humanizált környezetben, kisebb létszámmal kerül sor a teljes körű ellátásra (ápoló-gondozó típusú lakóotthon), illetve az önálló életvitelhez szükséges feltételek, készségek elsajátítása, és ezáltal a teljes önállóság elérése valósul meg (rehabilitációs célú lakóotthon). Így a fogyatékos személyek ellátásában indokolt az ápoló-gondozó jelleg és a rehabilitációs jelleg elkülönítése. A pszichiátriai betegek és a szenvedélybetegek esetében viszont nem igény ez a differenciált ellátás. A pszichiátriai, illetve a szenvedélybetegek lakóotthona által nyújtott ellátás célja a rehabilitáció, illetve az önellátás. A törvény szerint lakóotthonba intézményből csak olyan személy kerülhet, aki felülvizsgálatban vett részt és az egyéni fejlesztés eredményeként indokolt a lakóotthoni elhelyezése. Ez tehát feltételezi, hogy az ellátást igénybevevő alkalmas, vagy alkalmassá tehető az önálló életvitelre. Az új szabályok lehetőséget adnak arra is, hogy családból kerüljenek be rászoruló személyek lakóotthonba.

A 31. §-hoz

A szervezeti integráció fontos új eleme a módosításnak. A hatályos szabályok szerint ugyanis minden egyes ellátási formánál külön-külön meg kell felelni a tárgyi-személyi feltételekre vonatkozó előírásoknak. A szervezeti integráció azonban lehetőséget biztosít arra, hogy bizonyos feltételek esetében egyszerűsíteni lehessen a teljesítést, átcsoportosítást lehessen végrehajtani, és ezáltal könnyebben teljesíthetőek legyenek a szakmai követelmények.

Az integrációban működő ellátási formáknak elsődleges szakmai haszna abban mutatkozik meg, hogy az ellátást igénylő szükségleteihez igazodóan tud az intézmény szolgáltatást biztosítani, képes a változó élethelyzetekhez igazodni (például, ha egy idősek klubjába járó személy megbetegszik, házigondozást, étkeztetést tud számára szervezni). Az integráció pénzügyi-gazdasági haszna pedig az azonos tartalmú működési, irányítási feladatok egy szervezetben történő ellátását, a költségek összehangolását eredményezhetik.

A törvény nevesíti a horizontális integrációt, amelynek lényege, hogy több ellátási típus egy intézményen belül kerül megszervezésre, illetve a vertikális integrációt, amelynek lényege, hogy az alap-, nappali és bentlakásos intézmények egymásra épülnek.

A vertikális integráció tipikus esete a gondozási központ, amennyiben a központ bentlakásos intézményt is működtet, vagy a szociális szolgáltató központ, amikor a családsegítő szolgálat és gondozási központ alapellátási feladatai egy szervezetben működnek. Ennek az integrációnak különösen a 2000 lélekszám alatti településeken van nagy jelentősége, mivel a rászorulók szociális segítsége komplex szolgáltatás keretében biztosítható leghatékonyabban.

A horizontális integráció tipikus esetei a törvény alapján:

- a tiszta profilú intézmény,

- a részlegek,

- a vegyes profilú intézmény,

- valamint az integrált intézmény.

A törvény szerint a részlegek, a vegyes profilú intézmény, illetve az integrált intézmény esetében a tárgyi, személyi feltételek vonatkozásában külön jogszabály speciális feltételeket megállapíthat ugyan, azonban a törvény az egy főre jutó lakóterület nagysága, az egy lakószobában elhelyezhető személyek száma, az egyes szakdolgozói munkakörök tekintetében eltérést nem enged.

A törvény két speciális rendelkezést tartalmaz az integráció körében:

- egyrészt az elsősorban fekvő, folyamatos és intenzív gondozást, ellátást igénylő személyek esetében ún. intenzív gondozást biztosító részleg alakítható ki, tekintettel a fokozottabb ellátási igényeikre,

- másrészt a törvény ún. speciális intézmények létrehozásának kötelezettségét írja elő a speciális egyéni ellátást igénylő személyek részére (különösen akik súlyos pszichés vagy disszociális tüneteket mutatnak, magatartászavart tanúsítanak, és ezért egy nagyobb létszámú közösségben nem gondozhatók).

A 32-33. §-hoz

A törvény a megyei, valamint az országos, illetve a regionális hatáskörrel rendelkező módszertani intézmények esetében a hatályos rendelkezést kiegészíti azzal, hogy a kijelölt módszertani intézmény vezetőjének kinevezéséhez, felmentéséhez a Szociális és Családügyi Minisztérium egyetértése szükséges. A törvény meghatározza továbbá a Nemzeti Család- és Szociálpolitikai Intézet feladatait.

A 34. §-hoz

A törvény az ellátási kötelezettség körében pontosító szabályokat tartalmaz, elsősorban a megye és a megyei jogú város feladatai tekintetében. A megyei jogú város feladatait a törvény az alapellátás biztosításában, továbbá az idősellátás és a lakossági igényekre alapozott két további intézménytípus feladatainak ellátásában jelöli meg. Ezzel a jelentős lakosságszámú megyei jogú városok feladatai egyértelműen körülírtak, egyben a megyei önkormányzatok ellátási kötelezettségéből fakadó feladatai is csökkennek.

A 35. §-hoz

Fontos feladatot jelent és hiányt pótol a törvény a helyi önkormányzat részére megfogalmazott ún. szolgáltatás-tervezési koncepció elkészítésének kötelezővé tételével. A települési lakosság érdekében igen fontos, hogy tervezett, kiszámítható, garantált szolgáltatások álljanak rendelkezésre, amelyek kialakítását a helyi szükségletekre alapozzák. A törvény a 2000 fő feletti lakosú településeknél kötelezően írja elő a koncepció készítést úgy, hogy a legfontosabb tartalmi elemeket is rögzíti. Emellett egy széleskörű egyeztetési kötelezettséget ír elő az intézményvezetőkkel, a kisebbségi önkormányzatokkal, a működő közalkalmazotti tanácsokkal, egyházi intézményekkel, továbbá a megyei, fővárosi önkormányzat esetében a legalább 50 fő ellátását biztosító nem állami szervezetekkel.

A megyei önkormányzat és a megyei jogú város koncepcióját külön, az egyeztető bizottságban is meg kell tárgyalni. A törvény az egyeztetésre vonatkozó eljárási szabályokat is tartalmazza.

A 36. §-hoz

A törvény a szolgáltatás-tervezési koncepció bevezetésével összefüggésben rendezi a szociális intézmény állami fenntartójának a feladatát.

A 37. §-hoz

A törvény szerint a tartós bentlakást nyújtó szociális intézmény egyházi és nem állami fenntartója az intézmény működőképességének biztosítására meghatározott mértékű elkülönített pénzösszeget bankszámlán köteles elhelyezni. Ez az eljárás nem új intézkedés bevezetését, hanem a “tartalékalap-képzés” szabályainak módosítását jelenti. Az elkülönítés mértékét a módosítás nem érinti. A módosítás a számvitelről szóló 2000. évi C. törvénnyel való összhang megteremtését is célozza.

A 38-39. §-hoz

A törvény a személyes gondoskodást végző személyek továbbképzési és szakvizsga kötelezettségével kapcsolatban tartalmaz kiegészítő rendelkezéseket. Egyrészt kiterjeszti a javítóintézetekben szakmai munkát végzőkre is a továbbképzési előírásokat, másrészt a szociális szakvizsga letételére jogosultak köre törvényi szinten kerül meghatározásra. Ezzel egyidejűleg megteremtődik a továbbképzési kötelezettség teljesítéséhez, valamint a szakvizsga letételéhez kapcsolódó elismerés, illetve nem teljesítés következményének szabályozása. A szociális szakvizsgázott személyt - függetlenül attól, hogy munkaviszony vagy közalkalmazotti jogviszony keretében foglalkoztatott - a szakvizsga letételét követő harmadik hónap első napjától ennek figyelembevételével kell besorolni.

A továbbképzési előírásoknak eleget tevő személyt anyagi elismerésben kell részesíteni, amelynek összege egyhavi bérével megegyező. A törvénytervezet rendelkezik arról is, hogy annak a dolgozónak viszont megszüntethető a munkaviszonya, illetve közalkalmazotti jogviszonya, aki a továbbképzésre rendelkezésre álló 7 év alatt ezen kötelezettségének önhibájából nem tett eleget.

A 40-41. §-hoz

A törvény a pszichiátriai betegek ellátását biztosító bentlakásos intézményi szolgáltatás bíróság általi kötelező elrendelésének eseteit határozza meg, illetve az intézményi jogviszony alapját a bíróság kötelező intézeti elhelyezést kimondó döntésére alapozza az érintett körben, nem pedig az intézményvezető, továbbá az ellátást igénylő, vagy törvényes képviselője közötti megállapodásra.

A 42. §-hoz

A törvény - más szakterületekhez hasonlóan - átfogóan rendezi a szociális szolgáltatást igénybevevő ellátottak jogait. E jogok egy része általános jellegű, valamennyi intézménytípusban ellátott személyt érint, más része csak egyes ellátotti csoportokra vonatkozik. Az általános jogok szabályozása mellett a szociális szolgáltatásokra vonatkozó sajátos jogok is meghatározásra kerültek.

Konkrétabban a törvény szabályozza:

- az intézmény működésével kapcsolatos információhoz való jogot,

- az alapvető emberi jogok védelmét,

- az ellátással kapcsolatos adatok védelmét,

- a tulajdonnal való szabad rendelkezés jogát, azok megőrzését, elhelyezését a szolgáltatás igénybevételének ideje alatt,

- a szabad mozgás jogát,

- a családi kapcsolatok fenntartását, látogatók fogadásához való jogát,

- segítségnyújtást a személyes ügyekben,

- általános panaszjogot.

Ellátottjogi szempontból kiemelt jelentőségű az egyes ellátotti csoportok speciális jogainak meghatározása. Így az intézményben elhelyezett pszichiátriai betegek esetében - összhangban az egészségügyről szóló törvénnyel - a szabad mozgást korlátozó intézkedések nevesítése, valamint a korlátozáshoz kapcsolódó eljárási kérdések szabályozása; a fogyatékos személyek esetében - összhangban az esélyegyenlőségi törvénnyel - az akadálymentes környezet biztosításához való jog, az önrendelkezéshez való jog; a hajléktalan személyek esetében az emberi méltóság biztosításának kimondása; a szenvedélybetegek esetében a személyiségvédelem joga.

A korlátozó eljárás kontrolljának garanciájaként a törvény kimondja, hogy a korlátozó eljárás alkalmazásáról az ellátottjogi képviselőt hivatalból értesíteni kell, valamint, hogy az ellátott vagy törvényes képviselője a fenntartóhoz fordulhat a korlátozás indokoltságának vizsgálata céljából.

A törvény új jogvédelmi szervként jeleníti meg az ellátottjogi képviselőt, akinek elsődleges feladata, hogy az ellátottakat, a dolgozókat tájékoztassa az ellátotti jogokról, valamint képviselje az ellátottak jogait egyes fórumok előtt. A törvény részletesen meghatározza az ellátottjogi képviselő feladatait. Ezen szabályozás elsősorban az egyéni jogvédelem eszközeit állítja előtérbe.

Az ellátottjogi képviselő a módszertani intézmény keretében fejti ki tevékenységét, munkáltatója a módszertani intézmény, azonban a kinevezéséhez és a felmentéséhez a Szociális és Családügyi Minisztérium egyetértése szükséges. Az ellátottjogi képviselők szakmai felügyeletét is a Minisztérium látja el.

A törvény tartalmazza a szociális szolgáltatást végzők jogait, elsődlegesen a fenntartó, a munkáltató által kötelezően biztosítandó feltételeket, a munkavégzéshez kapcsolódó megbecsülést, személyiségi jogaik védelmét. Meghatározásra kerültek azok a munkakörök, amelyekben a munkavállalók közfeladatot ellátó személynek minősülnek, illetve kötelező szabályként került megfogalmazásra a bentlakásos intézmények esetében a veszélyhelyzet kezelésére vonatkozó belső utasítás kidolgozása.

A 43. §-hoz

Az Szt. a megyei módszertani intézmény kötelezettségévé teszi ismertető készítését a megye területén működő szociális intézményekről. A törvény az ismertető tartalmával szembeni követelményként fogalmazza meg az ellátottjogi képviselő személyére, elérhetőségére vonatkozó tájékoztatást.

A 44. §-hoz

Az érdekképviseleti fórum szerepét - tekintettel az ellátottjogi képviselő intézményének bevezetésére - a törvény módosítja, és a szabályozás középpontjába a közösségi, intézményi szintű érdekképviseletet helyezi. A törvény pontosan meghatározza az érdekképviseleti fórum összetételét, valamint hatáskörét. Az érdekképviseleti fórum működésének részletes szabályait a házirendben kell meghatározni.

A 45. §-hoz

A törvény teljes mértékben megváltoztatja az Szt.-nek a rehabilitációs intézményekre vonatkozó szabályait. A hatályos szabályozás szerint az elhelyezés időtartama 5 év, amely egy ízben további 5 évvel meghosszabbítható. A javasolt módosítás az elhelyezés időtartamát továbbra is 5 évben állapítja meg, azonban ezen időtartam elteltét követően az elhelyezés 3 évvel hosszabbítható meg, amelyet 2 év utógondozási időszak követ. A jogviszony 10 év után megszűnik, további meghosszabbításra nincs lehetőség. A törvény lehetővé teszi, hogy az 5 éves elhelyezési időtartam leteltét követően közvetlenül kerüljön sor utógondozásra.

Szintén új elem az ún. “próbaidő” szabálya, amely lehetővé teszi, hogy egy éves időtartamban, az intézményi szolgáltatást igénybe vehesse az ellátott, és ezen idő alatt állapítsák meg, hogy alkalmas-e a rehabilitációra. Amennyiben nem, az intézménynek gondoskodnia kell más típusú intézménybe történő elhelyezésről.

A rehabilitációs intézmény feladati között megjelenik a fejlesztő felkészítés, amely megalapozza a foglalkoztatásra, képzésre való alkalmassá tételt, valamint az utógondozás sikeressége és a társadalomba való visszahelyezés érdekében az ellátottak részére a kötelező előtakarékossági rendszer működtetése.

Új szabály a törvényben a rehabilitáció sikeressége érdekében az utógondozás megerősítése, olyan megoldások lehetővé tételével, amely már nem intézményi környezetben (de még intézményi jogviszonyban álló, így még további segítségre szoruló), külső gondozóval befogadó családba elhelyezve, vagy külső intézményi férőhelyen (védett bérlemény, tartós albérlet) biztosítja a lakhatási feltételeket, de kapcsolatot tartva az intézménnyel.

Ezekkel a szabályokkal a rehabilitációs intézmények tartalmi munkája megújul, feladatai egyértelműbbé válnak.

A 46. §-hoz

A törvény arról rendelkezik, hogy a pszichiátriai betegek otthonában elhelyezettek felülvizsgálatára vonatkozó részletes szabályokat külön jogszabálynak kell megállapítania.

A 47. §-hoz

Annak érdekében, hogy az ellátást igénylő az állapotának megfelelő intézménybe kerüljön, a törvény az intézményi elhelyezés előtt a fogyatékos személy tekintetében kötelezővé teszi alapvizsgálat elvégzését.

A 48. §-hoz

A hatályos Szt. több szabályt tartalmaz az egyes intézménytípusokban elhelyezettek felülvizsgálatára (fogyatékosok otthona, pszichiátriai betegek otthona), de nem egységesek a felülvizsgálatok lebonyolításának szabályai, illetve az eljárásrend. Ezt egységesíti a törvény azzal, hogy pontosan meghatározza, mely intézményekben kell a felülvizsgálatokat elvégezni. Eszerint a felülvizsgálat végzésének kötelezettsége a fogyatékos személyek otthonára, a pszichiátriai betegek otthonára és a rehabilitációs intézmények valamennyi típusára kiterjed.

A törvény szerint a felülvizsgálat a szakértői bizottság feladata, amely két állandó és két - intézménytípusok szerint - változó tagból áll. A szakértői bizottság munkáját a megyei, fővárosi önkormányzat szervezi a módszertani intézmények közreműködésével. A törvény meghatározza a bizottsági tagság időtartamát (5 év), bizottsági tagság megszűnésének eseteit, továbbá azt, hogy milyen döntéseket hozhat a bizottság és ennek milyen következményei lehetnek.

A törvény szerint megyénként egy szakértői bizottságot kell működtetni, amelynek fő feladata annak megállapítása, hogy az ellátott részére nyújtott szolgáltatás, az egyéni fejlesztés vagy rehabilitáció megfelelő-e. A törvényben új elemként jelenik meg a rehabilitációs alkalmassági vizsgálat, amely a korábbi pálya- és munkaalkalmassági vizsgálat helyébe lép. A pálya- és munkaalkalmassági vizsgálatokat a jelenlegi jogszabály a rehabilitációs intézmények részére teszi kötelezővé, azonban ez a vizsgálat mind módszereiben, mind szakmai tartalmában alkalmatlanná vált az intézményi elhelyezés megalapozására. Ezért a törvény egységesíti a rehabilitációs alkalmassági vizsgálatot, és ún. vizsgáló csoportra bízza annak elvégzését. A vizsgáló csoport felkért szakértőkkel a módszertani intézményhez kapcsolva fejti ki tevékenységét, ezáltal az egyes bizottságok szakmai munkája, valamint szervezési feladatai is egységesítésre kerülnek.

A 49. §-hoz

A törvény az egyéni gyógyszerszükséglet fedezésére a térítési díjon felüli hozzájárulást, szükség esetén a költőpénz igénybevételét is lehetővé teszi.

Az 50. §-hoz

A gyermekvédelmi gondoskodásban részesülő fogyatékkal élő kiskorúak ellátását az állapotuknak megfelelő szociális intézmény biztosítja. A gyermekvédelmi gondoskodásban részesülő gyermek után a szülő gondozási díj fizetésére kötelezett. Az Szt. szerint a szociális intézményi elhelyezésért viszont térítési díjat kell fizetni. A fenntartó önkormányzat és a gyámhivatal között számtalan alkalommal vita merült fel abban a kérdésben, hogy a szülő egyidejűleg térítési díj, illetve gondozási díj fizetésére kötelezhető-e. Nyilvánvaló, hogy a jelenleg hatályos szabályok szerint a szociális intézményi elhelyezésért térítési díjat kell fizetni, a gyermekvédelmi gondoskodásért viszont gondozási díjat. A szülő kettős fizetési kötelezettségének kiküszöbölése, az egységes jogalkalmazási gyakorlat kialakítása érdekében a törvény a kérdést akként rendezi, hogy a gyermekvédelmi gondoskodásban részesülő kiskorú ellátott részére térítési díj fizetésének kötelezettsége nem írható elő, azonban a gyámhivatal határozatában megállapított gondozási díjat a szociális intézmény részére át kell utalni.

Az 51. §-hoz

A törvény az önkormányzatok és nem állami, egyházi szervezetek között köthető ellátási szerződésre vonatkozó szabályokat garanciális elemekkel bővíti ki. Különösen fontos a kötelező tartalmi elemek szabályozási körének bővítése olyan kérdésekkel, amelyek a napi gyakorlatban az általános tapasztalatok szerint szabályozatlanok az önkormányzat és a szolgáltató között. Ilyennek minősülnek bizonyos eljárás-technikai kérdések (tájékoztatási kötelezettség teljesítése, értesítési kötelezettség teljesítése), a panaszok kivizsgálása, adatszolgáltatási kötelezettség teljesítése. Ezek gyakorlati rendezése a két fél megállapodásán kell, hogy alapuljon, ezért a törvény nem tartalmaz normatív szabályokat ebben a kérdéskörben. Az alapellátás körében garanciális szabályként a közvetlenül nem igényelhető normatíva összegének kötelező átadása helyett ellenérték fizetését írja elő a törvény. Miután az önkormányzatok kötelező szociális feladataikat szerződéses szociális ellátások útján is biztosíthatják, igen fontos, hogy ez a kötelező feladat hogyan valósul meg más szervezet által az adott ellátotti csoport érdekében. A jelenlegi gyakorlatban egyre több önkormányzat választja ezt a formát, így igen fontos, hogy a megkötött szerződések tartalmilag kitérjenek minden lényeges kérdésre.

Az 52. §-hoz

A szerződéses szabályok közül új terület az intézményi szolgáltatások meghatározott feladatainak ellátása intézményen kívüli szervezet által.

A jogintézmény a fenntartó részére lehetőséget ad arra, hogy egyes - nem a szakmai munkához kapcsolódó - szolgáltatásokat vállalkozó végezze el az intézmény részére. A törvény meghatározza a kötendő szerződés kötelező tartalmi elemeit, továbbá azt, hogy vagy közbeszerzés, vagy az értékhatár el nem érése esetén pályázat alapján lehet a szolgáltatásokat vállalkozó részére kiadni.

A szolgáltatások törvény által meghatározott körének - elsősorban a technikai feladatoknak - a más szervezet által történő ellátásával lehetőséget teremtünk arra, hogy esetleges forrásbővítés, jobb és korszerűbb technikai megoldások jelenjenek meg a szociális intézmények körében, így az intézmény szakdolgozói a szakmai feladatokra koncentrálhassanak. Ugyanakkor alapvető fontosságú garanciális szabályok beépítése is a szerződésekbe, annak érdekében, hogy ne történjen visszaesés a szolgáltatások színvonalában, az ellátottak kiszolgálásában.

Az 53. §-hoz

A törvény az adósságkezelési szolgáltatás bevezetésével összefüggésben annak finanszírozásához állami forrás biztosítását írja elő.

Az 54. §-hoz

Az Szt-ben meghatározott szociális szolgáltatásokat a helyi önkormányzat egyházi jogi személlyel, ezek intézményével kötött szerződés útján is biztosíthatja. Az Szt. lehetővé teszi az alapellátás feladatait végző gondozási központ és családsegítő szolgálat egyházi fenntartó általi működtetését is, azonban ezen feladatokhoz az állami normatív támogatás közvetlenül nem biztosított. A törvény szerint az egyházi fenntartók a Kormánnyal kötött megállapodás alapján az alapellátási tevékenységük után a külön jogszabályban (a mindenkori éves költségvetési törvényben) meghatározott normatív támogatásra tarthatnak igényt. A Magyar Katolikus Egyház jogosult a normatíva igénybevételére, amelynek alapja a Magyar Köztársaság és az Apostoli Szentszék között létrejött megállapodás.

Az 55. §-hoz

A módosítás a nem állami és az egyházi intézményt fenntartó részére kötelezővé teszi az intézmény után igénybe vett állami hozzájárulásnak az intézményhez történő átadását. A szabályozással egyértelművé válik, hogy az igénybe vett normatív állami hozzájárulást - kivéve a kiegészítő állami hozzájárulást - abban az intézményben kell felhasználni, amelyre tekintettel az megállapításra kerül.

Az 56. §-hoz

Az Szt-ben szabályozott egyes ellátásokra való jogosultságnak az EGT állampolgárára, valamint a harmadik állambeli hozzátartozójára történő kiterjesztése különös eljárási adatszolgáltatási szabályok megalkotását is szükségessé teszi. A törvény szerint a IV. fejezet címe szociális szolgáltatásokra változik, így szükségessé válik a működési engedélyeztetés szabályainak megfogalmazásában a cím változtatás, illetve a rehabilitációs intézmények új feladatainak a szabályozása. E rendelkezések megállapítására a kormány kap felhatalmazást.

Az 57. §-hoz

Az Szt. módosításával összefüggésben szükségessé vált a szociális ágazatba tartozó egyes kérdések miniszteri rendeletben történő szabályozása, amelyre a törvény ad felhatalmazást.

-----STARTING---POINT---VEGE---

Az 58. §-hoz

A törvény hatályba léptető, valamint átmeneti rendelkezéseket tartalmaz. Az ápolási díjra vonatkozó új rendelkezések szükségessé teszik a törvény hatályba lépésének napján már ellátásban részesülőkre vonatkozó átmeneti szabály megalkotását. A törvény a már megállapított ellátások felülvizsgálatát rendeli el. Ha a felülvizsgálat eredményeként az ellátás megszüntetésére vagy összegének csökkentésére kerül sor, akkor a megfelelő felkészülési idő biztosítása érdekében az intézkedést csak három hónap elteltével lehet végrehajtani.

Az 59. §-hoz

Módosul a közalkalmazottak jogállásáról szóló törvény személyi hatálya. E szerint a Kjt. hatálya nem terjed ki az önkormányzat által szervezett közmunkát végzőkre és az alkalmi munkakönyvvel foglalkoztatottakra.