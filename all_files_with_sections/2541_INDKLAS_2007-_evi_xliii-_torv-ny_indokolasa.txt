2007. évi XLIII. törvény indokolása

a jövedékiadó- és az energiaadó-bevallás elektronikus benyújtásának bevezetésével kapcsolatos egyes törvények módosításáról

-----STARTING---POINT---ALTALANOS--- 

A 2005. évi LXXXII. törvény 47. § (4) bekezdése értelmében - amely hatályon kívül helyezi a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvénynek (a továbbiakban Jöt.) a közigazgatási hatósági eljárás és szolgáltatás általános szabályairól szóló 2004. évi CXL. törvény elektronikus ügyintézés alkalmazása alóli kivételt biztosító 48/A. §-a (2) bekezdésének c) pontját - 2007. július 1-jétől be kell vezetni a jövedékiadó-bevallások, -visszaigénylések tekintetében is az elektronikus bevallást. A közigazgatási eljárások elektronizálása, az e-kormányzás minél kiterjedtebb alkalmazása mind az ügyféli, mind a hatósági oldalról kívánatos, az gyorsabb, hatékonyabb, költség- és adótakarékosabb eljárást biztosít. Az APEH irányában ez év elejétől gyakorlatilag már csaknem teljes körűen megvalósult az elektronikus bevallás, adatszolgáltatás, s az új rendszer az eltelt idő tapasztalatai alapján jól működik, beváltotta a hozzáfűzött reményeket. A törvény az adóbevallások elektronikus benyújtását - erre is tekintettel - a jövedéki adó mellett egyúttal az energiaadóra is kiterjeszti.

-----STARTING---POINT---RESZLETES---

Az 1-2. §-hoz

Az elektronikus bevallás benyújtása - az APEH felé ily módon tett bevallásokkal azonosan - az ügyfélkapun keresztül, ABeV nyomtatványkitöltő és -ellenőrző programmal történhet. A törvény rendelkezik az adózó képviseletében eljáró magánszemély vámhatósághoz való bejelentkezéséről (regisztrálásáról), amely szükséges ahhoz, hogy a vámhatóság fogadni tudja a képviselő által az adózó meghatalmazása alapján benyújtásra kerülő adóbevallásokat.

Nem követeli meg ugyanakkor a törvény a képviselőtől a jövedéki adó és energiaadó bevallására külön ügyfélkapu nyitását, így amennyiben az adózó képviselője már rendelkezik ügyfélkapuval, teendője ilyezi tekintetben nincs.

A Jöt. és az energiaadóról szóló 2003. évi LXXXVIII. törvény (a továbbiakban: Etv.) módosítása, illetve az e törvényekbe beépülő új rendelkezések az elektronikus bevallás alkalmazására csak a főbb szabályokat rögzítik ezért a részletszabályok és technikai feltételek meghatározását - azonosan az APEH felé teljesítendő elektronikus bevallásokkal - a törvény külön jogszabály- hatáskörébe utalja. Ennek megfelelően a törvény kiegészíti a miniszteri rendeletalkotásra való felhatalmazásokkal a Jöt. és az Etv. felhatalmazó rendelkezéseit.

A 3. §-hoz

Annak érdekében, hogy a vámhatóság - az adatvédelmi rendelkezéseknek megfelelően - kezelni tudja az adózót képviselő magánszemélyek adatait, szükséges az erre vonatkozó felhatalmazást törvényi szinten a vámhatóságnak megadni. Ezért a törvény tartalmazza a Vám- és Pénzügyőrségről szóló 2004. évi XIX. törvény módosítását is, az előbbiekre vonatkozó kiegészítéssel.

-----STARTING---POINT---VEGE---

A 4. §-hoz

A két adónemre a törvény szerint 2007. július 1-jétől az elektronikus bevallás benyújtásának a lehetősége teremtődik meg, a 2007. július 1. - december 31. közötti időszakban az ügyfelek szabad választásuk alapján élhetnek ezzel a lehetőséggel. 2008. január l-jétől ugyanakkor kötelezővé válik az elektronikus benyújtás az energiaadó-alanyok és az energia-visszaigénylők teljes körére, továbbá a jövedéki adó esetében az adóraktár-engedélyesekre, a bejegyzett kereskedőkre, a bejegyzett kereskedő adóügyi képviselőjére és a csomagküldő kereskedő adóügyi képviselőjére, valamint az egyéb adóalanyokra és adóvisszaigénylőkre is, de esetükben csak akkor, ha az APEH felé egyébként elektronikusan kötelezettek bevallást tenni. Ez utóbbi fő szabálytól eltérő rendelkezést tartalmaz a törvény a gázolaj utáni mezőgazdasági adó-visszaigénylők esetében. Közülük 2008. január 1-jétől csak a gazdálkodó szervezetként működőknek kell kötelezően elektronikusan benyújtani adó-visszaigénylési kérelmüket. Ez azt jelenti, hogy a mezőgazdasági őstermelők továbbra is választásuk alapján élhetnek az elektronikus benyújtás lehetőségével.