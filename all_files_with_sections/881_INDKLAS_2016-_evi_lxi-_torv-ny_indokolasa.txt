2016. évi LXI. törvény indokolása

a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény módosításáról

-----STARTING---POINT---ALTALANOS--- 

A törvény alapvetően két szakmai kérdéskört ölel át: rendezni kell a helyi földbizottsági jogkörben eljáró Nemzeti Agrárgazdasági Kamara perbeli jogképességét, valamint meg kell alkotni azokat a technikai rendelkezéseket, melyek meggátolják az ökogazdálkodásra, történő hivatkozás visszaélés szerű elővásárlási, előhaszonbérleti joggyakorlás lehetőségét.

A mező- és erdőgazdasági földek forgalmáról szóló 2013. évi CXXII. törvény egyes rendelkezései, illetve a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény (a továbbiakban: Fétv.) 103/A. § (1) bekezdése szövegrésze alaptörvény-ellenességének megállapításáról és megsemmisítéséről, alkalmazásuk kizárásáról, valamint alkotmányos követelmények megállapításáról szóló 17/2015. (VI. 5.) AB határozat megállapította, hogy a mező- és erdőgazdasági földek forgalmáról szóló 2013. évi CXXII. törvényben a földbizottságok számára biztosított jogosultság a termőföldre vonatkozó adásvételi szerződés megakadályozására nem ellentétes az Alaptörvény XIII. cikkében biztosított, a P) cikkel a termőföld tekintetében korlátozott tulajdonhoz való joggal.

Az Alkotmánybíróság hivatkozott határozatában a földbizottságok eljárásával kapcsolatos alkotmányos követelményként megállapította, hogy az Alaptörvény XXVIII. cikk (7) bekezdésében biztosított jogorvoslathoz való alapjog érvényesülése csak akkor biztosított, ha

a) a földbizottságok állásfoglalása a törvényben megkövetelt értékelést olyan részletességgel tartalmazza, hogy annak okszerűsége érdemben is elbírálható a hatósági eljárásban, a hatósági döntés ténybeli megalapozottsága és jogszerűsége pedig nemcsak formai szempontból, hanem érdemben is felülbírálható a bírósági felülvizsgálat során, illetve,

b) a helyi önkormányzat képviselő-testületének a földbizottság állásfoglalása ellen benyújtott kifogást elbíráló határozata, mint közbenső érdemi döntés ellen bírósági felülvizsgálat igénybe vehető.

A törvény - figyelemmel az időközben kialakult bírósági gyakorlatra is - az AB határozatban foglalt követelményeknek való megfelelést szolgálja.

-----STARTING---POINT---RESZLETES---

Az 1. §-hoz

E rendelkezés határozza meg, hogy mely feltételek teljesülése esetén lehet ökológiai gazdálkodásra, mint elővásárlási, jogosultságra hivatkozni adás-vétel esetén. A módosítás a szakmai feltételek egyértelmű meghatározásán keresztül kívánja a visszaélés-szerű joggyakorlást meggátolni. Kerülni kell ugyanis olyan helyzetek kialakulását, hogy a nem egységes jogalkalmazási gyakorlat miatt a földforgalmi törvény által kedvezményezett többi elővásárlásra jogosult - így különösen a helyben lakók - ne jussanak vásárlás útján termőföldhöz.

A 2. §-hoz

Meghatározza, hogy mely feltételek teljesülése esetén lehet ökológiai gazdálkodásra, mint előhaszonbérleti jogosultságra hivatkozni haszonbérlet esetén. A módosítás a szakmai feltételek egyértelmű meghatározásán keresztül kívánja a visszaélés-szerű joggyakorlást meggátolni. Kerülni kell ugyanis olyan helyzetek kialakulását, hogy a nem egységes jogalkalmazási gyakorlat miatt a földforgalmi törvény által kedvezményezett többi előhaszonbérletre jogosult - így különösen a helyben lakók - ne jussanak haszonbérlet útján termőföldhöz.

A 3. §-hoz

A rendelkezés - figyelemmel az Alkotmánybíróság hivatkozott határozatára - pontosítja a képviselőtestület eljárására vonatkozó szabályokat. Felhatalmazást ad a bíróság részére, hogy a képviselő- testület határozatát megváltoztassa, ami - összhangban a közigazgatási hatósági eljárás korszerűsítése során megfogalmazott alapelvekkel - az eljárás mielőbbi lezárást segítő rendelkezés.

A 4. §-hoz

A Fétv. új 18/A. §-a és új 55/A. §-a az Alaptörvény P) cikk (2) bekezdése alapján sarkalatosnak minősül, ezért a Fétv. sarkalatossági klauzulát tartalmazó 107. §-ának kiegészítése szükséges.

Az 5-6. §-hoz

A hatályba lépéssel kapcsolatos átmeneti rendelkezések, a folyamatban levő ügyek rendezése érdekében.

-----STARTING---POINT---VEGE---

A 7. §-hoz

A hatályba léptető rendelkezést tartalmazza.

A 8. §-hoz

Sarkalatossági záradék.