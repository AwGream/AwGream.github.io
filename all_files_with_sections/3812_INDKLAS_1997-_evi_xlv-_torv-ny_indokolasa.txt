1997. évi XLV. törvény indokolása

a helyi önkormányzatok 1997. évi új induló címzett támogatásáról

-----STARTING---POINT---ALTALANOS--- 

A helyi önkormányzatok címzett és céltámogatási rendszeréről szóló - többször módosított - 1992. évi LXXXIX. törvény alapján az 1997. évi új induló címzett támogatások körében az önkormányzatok támogatási igényüket 1996. április 14-ig nyújthatták be. Ezen időpontig 287 db igény érkezett be, amelyek összesen 91 milliárd forint címzett támogatást tartalmaznak, ebből az 1997. évi támogatási ütem 21 milliárd forint.

1997-ben a költségvetési törvény 39 milliárd forint címzett és céltámogatási előirányzatot tartalmaz. A rendelkezésre álló összeg közel 69%-át (26,8 milliárd forintot) leköt a már folyamatban lévő beruházások támogatási igénye. Az 1997. évi előirányzatból az új induló címzett és céltámogatásokra tehát 12,2 milliárd forint fordítható. Ezt az összeget terheli az 1997. évi költségvetési törvényben meghatározott támogatandó célokra benyújtott és a jogszabályi feltételeknek megfelelő céltámogatási igények 1997. évi támogatási üteme (10,2 milliárd forint).

Fentiek figyelembevételével 1997. évi új induló címzett támogatások 1997. évi támogatási ütemére 2 milliárd forint fordítható. Az 1997. évi új induló címzett támogatásról szóló törvényjavaslat ennek a támogatási lehetőségnek az ismeretében készült.

A helyi önkormányzatok által benyújtott 1997. évi új induló címzett támogatási igények feldolgozásakor, a támogatási törvény kidolgozása során általános szempontok voltak a következők:

- kötelező önkormányzati feladat elvégzését szolgálja a beruházás,

- a beruházás a központi források hatékony felhasználásával valósuljon meg a költségtakarékosság követelményeinek megfelelően,

- a közösen ellátott feladatok, a területi szolgáltatásokat végző intézmények előnyben részesüljenek,

- az igénybenyújtó önkormányzat saját forrást is felhasználjon a beruházás megvalósításához.

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok részére a támogatás szempontjából új induló és támogatásra javasolt beruházásaikhoz az 1997-ben és az azt követő években járó támogatás összegét,

A beruházás összköltségét és a beruházás finanszírozásába bevont saját forrást önkormányzatonkénti és címenkénti részletezésben. E mellékletbe azok az igények kerülhettek, amelyek az igénybevétel jogszabályi feltételeinek minden szempontból megfeleltek és a beruházások szervesen beleilleszkednek a szakmai fejlesztési programokba.

A támogatásra javasolt 90 igény révén együttesen mintegy 25 milliárd forint beruházás valósulhat meg, amiből 19 milliárd forint a címzett támogatás összege és az 1997. évi támogatás üteme 2 milliárd forint.

A 90 db beruházásból 33 db a vízgazdálkodás ágazatban, 15 db az egészségügyi és szociális ellátás, 42 db pedig az oktatás és kulturális szolgáltatás területén eredményezheti a lakosság infrastrukturális ellátottságának javulását.

Az egyes ágazatokban a javasolt támogatással megvalósítandó beruházások főbb jellemzői a következők:

1. Vízgazdálkodásban a javasolt beruházások ellátatlan települések, külterületi lakott helyek egészséges ivóvíz ellátását, valamint a legsürgetőbb ivóvízminőség javítási feladatok megoldását teszik lehetővé. Az egyre gyakoribb viharkárok megelőzése érdekében a támogatásra javasolt körbe kerültek a belterületi vízrendezésre benyújtott legfontosabb és a jogszabályi feltételeknek megfelelő igények.

2. Az egészségügyi ellátásnál javasolt kórházrekonstrukciók célja a korszerűbb ellátás megvalósítása. A beruházások többsége ágyszámcsökkenéssel jár. A támogatásra javasolt rekonstrukciók általában - kivitelezési és működési költségmegtakarítás elvének fokozott érvényesítése következtében - nem járnak működési többletkiadással.

3. A szociális ellátás területén javasolt beruházások az időskorúak, mozgás-korlátozottak, pszichiátriai betegek szakmai irányelveknek megfelelő ápoló-gondozó otthonban történő elhelyezésének mennyiségi és minőségi fejlesztését szolgálják.

4. Az oktatási és kulturális szolgáltatásnál javasolt beruházások kiválasztásánál elsőbbséget kaptak a halaszthatatlan rekonstrukciós munkálatok, az egyedi, speciális képzési profilú, nagy vonzáskörzettel rendelkező középfokú oktatási intézmények és a kistelepüléseken elsősorban a többfunkciós létesítmények fejlesztései.

A 2. §-hoz

A törvény 2. számú melléklete tartalmazza az elutasításra javasolt 197 db címzett támogatási igény önkormányzatonkénti részletezését.

A támogatásra nem javasolt igények egy része - szakmai indokoltságuk ellenére - nem elégíthető ki a támogatási lehetőségek szűkös volta miatt.

Az igények másik része azért nem javasolható támogatásra, mert az igénybejelentés vagy nem felelt meg a jogszabályi feltételeknek, vagy a célokat tekintve nem volt a címzett támogatásban részesíthető beruházások körébe illeszthető.

-----STARTING---POINT---VEGE---