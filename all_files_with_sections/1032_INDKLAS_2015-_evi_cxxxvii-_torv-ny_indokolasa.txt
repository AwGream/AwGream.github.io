2015. évi CXXXVII. törvény indokolása

a fogyasztóvédelemről szóló 1997. évi CLV. törvény, valamint a kis- és középvállalkozásokról, fejlődésük támogatásáról szóló 2004. évi XXXIV. törvény módosításáról

-----STARTING---POINT---ALTALANOS--- 

Hazánkban már tizenhat éve működnek a fővárosi és a megyei kereskedelmi és iparkamarák mellett békéltető testületek. A békéltető testületek a fogyasztók és vállalkozások közötti viták (fogyasztói jogviták) ingyenes, gyors rendezésének lehetőségét kínálják, mindezt a felek számára egyszerű, érthető eljárási szabályok révén. Általuk elkerülhető a sokszor költséges bírósági út és nem szükséges a fogyasztónak polgári peres vagy nemperes eljárást kezdeményezni ahhoz, hogy megoldódjon a vállalkozással fennálló vitája. A békéltető testületek célja a fogyasztóvédelemről szóló 1997. évi CLV. törvény (a továbbiakban: Fgytv.) 18. § (1) bekezdése alapján a felek között egyezség létrehozatala, ennek hiányában pedig az ügyben döntés hozatala a fogyasztói jogok egyszerű, gyors, hatékony és költségkímélő érvényesítésének biztosítása érdekében. Ahhoz azonban, hogy a békéltető testületek betöltsék meghatározásra került legfőbb feladatukat és egyezséget érjenek el a fogyasztói jogvitával érintett felek között, az szükséges, hogy létrejöjjön a felek kommunikációja, egy asztalhoz való leültetése. Ugyanakkor, ha a vállalkozás nem vesz részt a békéltető testületi eljárásban, úgy megakadályozza annak előbb említett legfőbb célját.

A fogyasztók egyre nagyobb bizalommal fordulnak a hazai békéltető testületekhez. Ezt a tényt tükrözik az évről évre növekvő ügyszám adatok is. 

 Békéltető testületek ügyszámának alakulása 2006-tól

 évszám

 ügyszám

 támogatási összeg (millió Ft)

 ügyszám változás

 2006

 3542

 105

 

 2007

 3844

 110

 9%

 2008

 4490

 150

 17%

 2009

 5978

 375

 33%

 2010

 7456

 375

 25%

 2011

 7874

 300

 6%

 2012

 8388

 360

 7%

 2013

 9026

 360

 8%

 2014

 10210

 360

 13%

A békéltető testületek éves ügyszáma az elmúlt években (2011-ig) átlagosan 20%-kal növekedett. Az ezt követő csökkenés oka, hogy 2011. július 1-jétől a pénzügyi, biztosítási jogvitákkal kapcsolatos ügytípus kikerült a megyei (fővárosi) kereskedelmi és iparkamarák mellett működő békéltető testületek hatásköréből, azóta a korábban PSZÁF, jelenleg MNB mellett működő Pénzügyi Békéltető Testület kizárólagos hatáskörrel rendelkezik ezekben az ügyekben.

Az Európai Unió Hivatalos Lapjában 2013. június 18-án kihirdetésre került a fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv (a továbbiakban: irányelv), valamint a fogyasztói jogviták online rendezéséről, valamint a 2006/2004/EK rendelet és a 2009/22/EK irányelv módosításáról szóló 524/2013/EU európai parlamenti és tanácsi rendelet (a továbbiakban: EU rendelet). A két európai uniós aktus immár európai uniós szinten rögzíti az alternatív vitarendezési fórumok (hazánkban: békéltető testületek) működésének jogi kereteit, ezzel együtt új követelményeket állapítanak meg az előbb említett testületekre és a vállalkozásokra vonatkozóan.

Az irányelv esetében Magyarországnak az európai uniós tagságából fakadó kötelezettsége az új előírások nemzeti jogba történő átültetése, az irányelv 25. cikke értelmében hatályba kell léptetni azokat a törvényi, rendeleti és közigazgatási rendelkezéseket legkésőbb 2015. július 9-éig, amelyek ahhoz szükségesek, hogy a tagállamok megfeleljenek az irányelvnek.

Figyelemmel a belső nemzeti jogba történő átültetés szükségességére, jelen törvény célja, hogy eleget tegyen a jogharmonizációs kötelezettségnek. A módosításra szoruló előírásokat az Fgytv. tartalmazza, amely szabályozza jelenleg a hazai békéltető testületek működését, eljárásának főbb kérdéseit, valamint rögzíti a vállalkozások általi tájékoztatásra vonatkozó kötelezettségeket. Erre figyelemmel az új szabályozást az Fgytv. módosításával szükséges átvezetni, szem előtt tartva, hogy Magyarország Alaptörvényének M) cikkében meghatározásra került, hogy: „Magyarország biztosítja a tisztességes gazdasági verseny feltételeit. Magyarország fellép az erőfölénnyel való visszaéléssel szemben, és védi a fogyasztók jogait.”

Az Fgytv.-ben több eszköz meghatározásra került az együttműködési kötelezettség előmozdítására, ugyanakkor a notóriusan együtt nem működő cégek esetében ez nem vezetett megoldásra. A békéltető testületekkel nem együttműködő vállalkozásokról (amelyek válasziratot nem küldtek az eljárásban és személyesen sem vettek részt a meghallgatásokon) vezetett és a testületek által közzétett „feketelista” nem bizonyult elegendő szankciónak. Az Fgytv. 2014. január 13-ai módosítása megteremtette a fogyasztóvédelmi hatóság fellépésének lehetőségét a válaszirat-küldési kötelezettséget megsértő vállalkozásokkal szemben, ugyanakkor ez az intézkedés nem érte el a célját, mert személyesen továbbra sem vesznek részt nagyobb számban a békéltető testületi eljárásokban. Mivel azonban a személyes meghallgatáson történő részvétel elmulasztásához önmagában nem fűződik semmilyen szankció, ezért az irányelvvel összhangban meghatározásra kerül a meghallgatáson történő személyes részvétel kötelezettsége a vállalkozások számára a békéltető testületi eljárásban. Ez összhangban van az irányelv preambulumának (49) bekezdésével, amelynek értelmében a vállalkozásokat a lehető legnagyobb mértékben ösztönözni kell az alternatív vitarendezési eljárásokban való részvételre.

Az Fgytv. továbbá mindezidáig nem tartalmazta egyértelműen azt, hogy a vállalkozásokat együttműködési kötelezettség terheli a békéltető testületi eljárásban. A jelenlegi „utaló” és nem egyértelmű szabályozás módosítása, a válaszirat-küldésre vonatkozó kötelezettség egyértelművé tétele érdekében ezért meghatározásra kerül először is az általános együttműködési kötelezettség a törvényben, amely kétirányú a békéltető testülettel szemben. Egyrészt megnyilvánul abban, hogy a fogyasztói jogvitával érintett cég köteles a békéltető testület eljárásában a már említettek szerint válasziratot küldeni a fogyasztó álláspontjának megalapozottságára és az ügy érdemére vonatkozóan. Emellett pedig a vállalkozásnak biztosítania kell a meghallgatáson olyan személy részvételét is, akit feljogosított egyezségkötésre az eljárásban - ez egyúttal igazodik az eljárás céljához.

Mivel a meghallgatáson való kötelező személyes részvétel tekintetében az Fgytv. tartalmazott előírásokat ezért az irányelv rendelkezéseire is figyelemmel szigorúbb szabályozás érvényesül az együttműködési kötelezettség megsértése esetében. A módosítás célja, hogy a vállalkozás részéről egyezség kötésre jogosult személy vegyen részt az eljárásban, ugyanis a felek együttes jelenléte esetén a békéltető testület megkísérli egyezség létrehozását. A békéltető testület által jóváhagyott egyezség a nemteljesítése esetén bírósági úton szintén kikényszeríthető.

A fentiek összhangban vannak az irányelv preambulumának (49) bekezdésével, amelynek értelmében a vállalkozásokat a lehető legnagyobb mértékben ösztönözni kell az alternatív vitarendezési eljárásokban való részvételre.

Az együttműködési kötelezettség megsértése esetén kerül sor a kötelező bírságkiszabásra. A módosítás szerint a békéltető testület a jogkövetkezményekről előzetesen értesíti a vállalkozást, amely ennek ismeretében dönthet békéltető testületi eljárásban való részvételéről. Az Fgytv. hatályos előírásai alapján a KKV-k részére kiszabható bírság alsó összege 15 000 Ft. Az esetleges bírságolás nem cél, de várható, hogy e jogkövetkezmény kilátásba helyezése esetén, a vállalkozások nagyobb hajlandóságot mutatnak a békéltető testületi eljárásban való részvételre.

Erre a gyakorlatban már bevált példaként szolgál a fővárosi és a megyei kereskedelmi és iparkamarák mellett működő békéltető testületekhez nagyon hasonló eljárással bíró, MNB mellett működő Pénzügyi Békéltető Testület (PBT), amely a pénzügyi tárgyú ügyek (pénzügyi fogyasztói jogvita) elbírálására rendelkezik kizárólagos hatáskörrel. A pénzügyi békéltetési eljárásban már jelenleg is létezik a pénzügyi szolgáltatókra vonatkozó együttműködési kötelezettség a PBT működési rendje alapján, mind a válaszirat-küldésre, mind a személyes megjelenésre vonatkozóan. Ha ezek bármelyikét a pénzügyi szolgáltató megszegi, a PBT ezt mérlegelés alapján jelzi az MNB illetékes alelnöke felé és az MNB fogyasztóvédelmi eljárásának köszönhetően az adott pénzügyi szolgáltató több millió forintos bírsággal számolhat. Ennek köszönhetően a pénzügyi szolgáltatók ma együttműködőek és személyesen vesznek részt a PBT előtti eljárásban.

A törvénynek köszönhetően a már tizenöt éve a fővárosi és a megyei kereskedelmi és iparkamarák mellett működő békéltető testületek megfelelő tekintéllyel fognak bírni azon, a békéltető testületekkel notóriusan együtt nem működő vállalkozások előtt is, amelyek ez idáig távol maradtak a személyes meghallgatásokról.

Mindezek mellett az Fgytv.-ben rögzítésre kerül az EU rendelet gyakorlatban történő alkalmazása miatt, hogy a fővárosi kereskedelmi és iparkamara mellett működő békéltető testület látja el kizárólagos illetékességgel a határon átnyúló, adásvételi és szolgáltatási szerződéssel összefüggő online fogyasztói jogviták elbírálását. Az ehhez szükséges tárgyi, személyi feltételekkel való rendelkezés és a szükséges tapasztalatok birtokában történő feladatellátás indokolja a kizárólagos illetékesség kikötését azon békéltető testület esetében, amely részt vett az EU rendelet szerinti online vitarendezési platform tesztelésének feladatában is. A kijelölésre kerülő szervezet már jelenleg is ellátja az EU rendelet szerinti, tagállami online vitarendezési kapcsolattartói pont feladatait, amely a határon átnyúló online fogyasztói jogvita rendezésében, az erre szolgáló online vitarendezési platform kezelésében is segíti mind az érintett feleket, mind pedig az ügyben eljáró alternatív vitarendezési fórumot és többek közt tájékoztatást ad a tagállami, fogyasztót megillető jogokról, kötelezettségekről, egyéb jogorvoslati lehetőségekről. Hatékonysági és gazdaságossági szempontokat figyelembe véve ésszerű döntés a rendszer egészére nézve a határon átnyúló online fogyasztói jogviták elbírálásának, azaz a vitarendezés feladatát is kizárólagosan a fővárosi kereskedelmi és iparkamara mellett működő békéltető testülethez telepíteni. A hatályos Fgytv. 19. §-a alapján a fővárosi kereskedelmi és iparkamara mellett működő békéltető testület látja el az EU rendelet szerinti tagállami online vitarendezési kapcsolattartó pont feladatait.

A módosítás kiterjed a békéltető testületek vonatkozásában számos többletkövetelmény rögzítésére például: a békéltető testületek kötelesek fenntartani internetes honlapot meghatározott adattartalommal, a békéltető testület a fogyasztóvédelemért felelős miniszter által vezetett jegyzékbe felvétele, amelyeket az irányelv tartalmaz annak érdekében, hogy Európa-szerte egységesen magas minőséggel működjenek az alternatív vitarendezési fórumok, így hazánkban a békéltető testületek.

A törvény tartalmazza az irányelvnek, továbbá a békéltető testületek minőségi fejlődésének elősegítése érdekében a békéltető testületi tagok kötelező képzésére vonatkozó előírásokat is.

Magyarországon a fővárosi és a megyei kereskedelmi és iparkamarák mellett működő független békéltető testületek segítik a fogyasztók és a vállalkozások közötti vitás ügyek bírósági eljáráson kívüli, egyszerű, gyors és ingyenes rendezését. A békéltető testület eljárásának alapvető célja a fogyasztó és a vállalkozás közötti vitás ügy egyezségen alapuló rendezése, amennyiben ez nem lehetséges, a fogyasztói jogok gyors, hatékony és egyszerű érvényesítése érdekében az ügy eldöntése. Az Fgytv. alapján az eljárás során a békéltető testület egyezséget kísérel meg létrehozni a felek között. Ha az egyezség megfelel a jogszabályoknak, akkor az határozattal jóváhagyásra kerül. Egyezség hiányában folytatódik az eljárás és a békéltető testület határozatot hoz, ha a kérelem megalapozott és a vállalkozás a békéltető testület döntését magára nézve kötelezőnek ismerte el. Ha a vállalkozás a békéltető testület kötelezést tartalmazó határozatát vagy a határozattal jóváhagyott egyezséget a teljesítési határidőn belül nem hajtja végre, a fogyasztó kérheti a bíróságtól a békéltető testület határozatának végrehajtási záradékkal történő ellátását.

A jól működő alternatív eljárások arra ösztönzik a fogyasztókat, hogy megoldásokat keressenek a termékek vásárlásánál és a szolgáltatások igénybe vételénél felmerülő problémákra. A fogyasztók egyre nagyobb bizalommal fordulnak a hazai békéltető testületekhez, amelyeknek ügyszáma évről évre nő: míg 2006-ban összesen 3542 ügyet tárgyaltak, 2014-ben már 10210 ügyet zártak le.

A békéltető testületi eljárásoknak hatalmas szerepük van a fogyasztóvédelmi igényérvényesítésben, meglétük enyhíti az igazságszolgáltatásra nehezedő terhet (elsősorban a kis perértékű ügyek esetében). A békéltető testületek bevonása a vállalkozás és a fogyasztó számára is gyakorlatias és költséghatékony megoldást jelent a vitás ügyek rendezésére. A törvény elfogadása esetén a fogyasztóvédelemről szóló törvény módosításával a jelenleginél ismertebbé, egyszerűbbé és átláthatóbbá válhat az alternatív vitarendezés.

-----STARTING---POINT---RESZLETES---

Az 1. §-hoz

Az Fgytv. nem határozza meg az adásvételi szerződés fogalmát, ezért az a fogyasztói jogviták alternatív rendezéséről, valamint a 2006/2004/EK rendelet és a 2009/22/EK irányelv módosításáról szóló 2013/11/EU európai parlamenti és tanácsi irányelv (a továbbiakban: irányelv) 4. cikk (1) bekezdés c) pontjának megfelelően kerül meghatározásra.

Az Fgytv. nem határozza meg a szolgáltatási szerződés fogalmát, ezért az az irányelv 4. cikk (2) bekezdés d) pontjának megfelelően kerül meghatározásra.

Az Fgytv. nem határozza meg a belföldi fogyasztói jogvita fogalmát, ezért az az irányelv 4. cikk (1) bekezdés e) pontjának megfelelően kerül meghatározásra.

Az Fgytv. nem határozza meg a határon átnyúló fogyasztói jogvita fogalmát, ezért az az irányelv 4. cikk (1) bekezdés f) pontjának megfelelően kerül meghatározásra.

Az Fgytv.-ben nem került meghatározásra a békéltető testületeknek a fogalma, ezért a törvény kiegészítésre kerül e definícióval az irányelv által tartalmazott, alternatív vitarendezési fórumra vonatkozó fogalom tartalmi elemeinek megfelelően.

Az Fgytv. nem határozza meg az online adásvételi és online szolgáltatási szerződés fogalmát, ezért annak fogalma rögzítésre kerül a fogyasztói jogviták online rendezéséről, valamint a 2006/2004/EK rendelet és a 2009/22/EK irányelv módosításáról szóló, 2013. május 21-i 524/2013/EU európai parlamenti és tanácsi rendelet (a továbbiakban: EU rendelet) szerint.

A 2. §-hoz

Az irányelvben rögzítésre került a vállalkozások számára az alternatív vitarendezési fórumokról való tájékoztatás abban az esetben, ha részvételük kötelező a vita rendezésére irányuló eljárásban. A szakasz e tájékoztatási kötelezettséget ülteti át az Fgytv.-be. Az irányelv értelmében a vállalkozásoknak tájékoztatniuk kell a fogyasztót panaszuk elutasítása esetén a hatáskörrel rendelkező alternatív vitarendezési fórumról, valamint arról, hogy igénybe veszik-e a jogvita rendezése érdekében a hatáskörrel rendelkező fórumot. Az Fgytv. vonatkozó szakasza kerül kiegészítésre az irányelv rendelkezéseinek megfelelően.

A 3. §-hoz

A módosítás alapján - a gyakorlati szempontok figyelembevételével - az online adásvételi vagy online szolgáltatási szerződéssel összefüggő határon átnyúló fogyasztói jogvita esetén az eljárásra kizárólag a fővárosi kereskedelmi és iparkamara mellett működő békéltető testület illetékes. A hatályos Fgytv. 19. § alapján a fővárosi kereskedelmi és iparkamara mellett működő békéltető testület látja el az EU rendelet szerinti tagállami online vitarendezési kapcsolattartó pont feladatait. Továbbá itt került rögzítésre az, hogy a békéltető testület köteles a tagjai számára rendszeresen képzéseket szervezni.

A 4. §-hoz

Az Fgytv.-ben eddig nem volt meghatározva, hogy a békéltető testületi eljárás nyelve a magyar.

Az 5. §-hoz

A módosításban pontosításra kerül, hogy mikor lehet az eljárást meghallgatás nélkül elutasítani, továbbá az értesítésnek milyen joghatásai lehetnek.

A módosítás alapján a békéltető testületeket erősíti, hogy a vállalkozások békéltető testületi eljárásban való aktív részvételének ösztönzése és biztosítása érdekében előírásra kerül, hogy a vállalkozás a fogyasztó által benyújtott panaszra köteles írásbeli nyilatkozatot (válasziratot) adni, továbbá a meghallgatáson egyezség létrehozatalára feljogosított személy részvételét biztosítani.

Az Fgytv. illetékességi szabályai szerint a fogyasztó az eljárást a lakóhelye, a tartózkodási helye, vagy a vállalkozás székhelye szerint illetékes békéltető testületnél is kezdeményezheti.

Amennyiben a fogyasztó nem a vállalkozás székhelye vagy telephelye szerinti békéltető testületnél kezdeményezi az eljárást, úgy a vállalkozásnak minden esetben (még a fogyasztó kérelmének megalapozatlansága esetén is) utazási és egyéb költsége merül fel (pl. helyettesítés az üzletben, meghatalmazott küldése stb.).

Ezért ezt a szigorítást csak abban az esetben célszerű alkalmazni, ha a fogyasztó a vállalkozás székhelye vagy telephelye szerint illetékes békéltető testületnél kezdeményezi az eljárást.

A vállalkozásnak a békéltető testületi meghallgatáson egyezség létrehozatalára feljogosított személy részvételét kell biztosítania.

Amennyiben a vállalkozás székhelye vagy telephelye nem a területileg illetékes békéltető testületet működtető kamara szerinti megyébe van bejegyezve, a vállalkozás együttműködési kötelezettsége a fogyasztó igényének megfelelő írásbeli egyezségkötés lehetőségének felajánlására terjed ki.

A 6. §-hoz

A békéltető testület eljárását megszüntető további körülményekkel egészült ki a törvény.

A 7. §-hoz

Ezen rész tartalmazza, hogy a békéltető testületnek a fogyasztóvédelemért felelős miniszter részére minden év január 31-éig milyen tartalommal kell megküldeniük az éves összefoglaló tájékoztatót.

A 8. §-hoz

A békéltető testületek kötelesek naprakész, az eljárásukra vonatkozó és könnyen hozzáférhető információkkal ellátott internetes honlapot működtetni, amelyen a fogyasztó online is benyújthatja kérelmét és annak mellékleteit.

Emellett előírásra kerül, hogy a békéltető testületekről a fogyasztóvédelemért felelős miniszter - a módosítás szerinti adattartalommal - nyilvántartást vezet. A módosítás tartalmazza a nyilvántartás módosításának és a nyilvántartásból való törlésnek a szabályait is. A fogyasztóvédelemért felelős miniszter a nyilvántartást és a nyilvántartásban bekövetkezett változásokat megküldi az Európai Bizottság részére.

A 9. §-hoz

Ezen rendelkezés alapján a fogyasztóvédelmi hatóság ellenőrzi a vállalkozásnak a békéltető testületre vonatkozó tájékoztatási, valamint a békéltető testületi eljárásban fennálló együttműködési kötelezettségével összefüggő, e törvényben és a végrehajtására kiadott jogszabályokban foglalt rendelkezések betartását, és eljár azok megsértése esetén.

A 10. §-hoz

A békéltető testületi eljárás elősegítése érdekében a fogyasztóvédelmi hatóság minden esetben bírságot szab ki, ha a vállalkozás megsérti a békéltető testületre vonatkozó együttműködési kötelezettségét.

A 11 §-hoz

Az Fgytv. jogharmonizációs záradékának módosítása.

A 12. §-hoz

Koherenciát biztosító szövegcserés módosító rendelkezések.

A 13. §-hoz

A törvény alapján a kis- és középvállalkozásokról, fejlődésük támogatásáról szóló 2004. évi XXXIV. törvény módosítására is sor kerül, ennek alapján KKV-k esetében sincs lehetőség a bírságtól való eltekintésre, ha a vállalkozás megsérti a békéltető testületre vonatkozó együttműködési kötelezettségét.

-----STARTING---POINT---VEGE---

A 14. §-hoz

Hatályba léptető rendelkezés.

A 15. §-hoz

Jogharmonizációs záradék.