2012. évi XXXVI. törvény indokolása

az országgyűlésről

-----STARTING---POINT---ALTALANOS--- 

Az Országgyűlés 2011. április 18-i ülésnapján elfogadott Magyarország Alaptörvénye (a továbbiakban: Alaptörvény) rendelkezései alapján számos, Magyarország köz- és államjogi berendezkedését átfogóan szabályozó, a jelenlévő országgyűlési képviselők kétharmadának szavazatával támogatott sarkalatos törvény elfogadása szükséges az Országgyűlés részéről.

Az Országgyűlésről szóló 2012. évi XXXVI. törvény a korábbinál egységesebb, átfogó szabályozást kíván létrehozni az Országgyűlést, illetve az országgyűlési képviselőket érintő több törvény, illetve bizonyos házszabályi rendelkezések egyberendezésével. Egyrészt a korábban alkotmányos szinten megjelenő bizonyos szabályozási körök kerülnek az Alaptörvény értelmében sarkalatos törvényi szintre, másrészt az országgyűlési képviselők jogállásáról szóló 1990. évi LV. törvény (a továbbiakban: Játv.), az országgyűlési képviselők javadalmazásáról szóló 1990. évi LVI. törvény (a továbbiakban: Javtv.), valamint az Országgyűlés és a Kormány európai uniós ügyekben történő együttműködéséről szóló 2004. évi LIII. törvény (a továbbiakban: Együttműködési tv.) szabályozási körét is felöleli a törvény, harmadrészt pedig a Házszabály egyes szabályozási területeit rendezi újra törvényi szinten.

A korábban részben alkotmányi szinten rögzített képviselői összeférhetetlenség, valamint a rendszeres országgyűlési ülésezésre vonatkozó szabályozás az Alaptörvény 4. cikk (2) bekezdése, illetve 5. cikk (8) bekezdése alapján kerül sarkalatos törvényi szintre. Az összeférhetetlenségi okok közül a polgármesteri, megyei közgyűlési elnöki, valamint önkormányzati képviselői tisztségek kizárása jelenti a legjelentősebb változást a korábbi szabályozáshoz képest. Ennek indoka a törvényhozói hatalomnak az önkormányzati szférától személyi összetételében is megnyilvánuló, határozott elválasztásának igénye. A rendszeres ülésezés korábbi alkotmányi szabályait lényegében változtatás nélkül veszi át a törvény.

A Játv. eddigi szabályozásához képest a törvény kiterjeszti a mentelmi jogot a rágalmazásra és a becsületsértésre is, a mentelmi jog kapcsán követendő eljárás szabálysértési ügyekben pedig egyszerűsödik. Az összeférhetetlenség korábbi törvényi szabályozásához képest a törvény szigorúbb követelményt fogalmaz meg azzal, hogy a bűntett miatti jogerős elítélést is kizáró oknak tekinti a képviselői megbízatás vonatkozásában. Emellett a mentelmi jogra vonatkozó eljárási szabályokat, az összeférhetetlenség anyagi és eljárási szabályait a korábbi szabályozással lényegében megegyező tartalommal, de a gyakorlati tapasztalatok alapján, a korábbi hiányosságokat kiküszöbölve, körültekintőbben, pontosabban állapítja meg.

Az Együttműködési törvénynek az Alaptörvénnyel való összhangját már az egyes törvények Alaptörvénnyel összefüggő módosításáról szóló 2011. évi CCI. törvénnyel megteremtette, így annak rendelkezéseit tartalmi módosítás nélkül veszi át a törvény.

A törvény legjelentősebb módosításai a Házszabálynak a törvényi szintre kerülő rendelkezéseit érintik. A törvény szerint az Országgyűlés működésével kapcsolatos azon szabályok, amelyek a képviselőkön kívüli, harmadik személyekre vonatkozóan tartalmaznak kötelező rendelkezéseket, illetve az ezekkel szorosan összefüggő rendelkezések törvényi szinten jelennek meg az Alaptörvény T) cikkében foglaltakra tekintettel, míg az egyéb, elsősorban eljárási kérdések továbbra is országgyűlési határozati formában maradnak szabályozva. Így az Alaptörvény 5. cikk (7) bekezdése szerinti Házszabály tulajdonképpen két dokumentumban, a jelen törvény szerinti törvényben, valamint egy országgyűlési határozatban, a korábbi házszabálynak megfelelő szinten kerül rögzítésre.

Az Országgyűlés tisztségviselői kapcsán a legjelentősebb változást egy új tisztség, a háznagy bevezetése, illetve visszaállítása jelenti, hiszen az első népképviseleti parlament megalakulásától kezdve egészen 1949-ig folyamatosan háznagyok segítették az Országgyűlés munkáját, akik képviselők voltak. Az új szabályozás a háznagyot a házelnök üléstermen kívüli helyetteseként definiálja, de a tisztséget nem csak képviselők számára tartja fenn.

A törvény tartalmazza a bizottságokra vonatkozó alapvető, valamint a harmadik személyekre rendelkezést tartalmazó házszabályi előírásokat. A vizsgálóbizottságokra vonatkozóan a törvény a korábbi házszabályi rendelkezéseknél részletesebb, az együttműködésre kötelezettre vonatkozó garanciális szabályokat tartalmaz.

Az Alaptörvény 2. cikk (2) bekezdése garantálja a nemzetiségek számára az országgyűlési munkában való részvételüket. Ennek érdekében szabályozza a törvény a nemzetiségi szószólók jogállását. Az Alaptörvénynek megfelelően ők nem képviselők, tehát azokkal azonos jogokkal nem rendelkezhetnek az Országgyűlésben, de az őket érintő körben a plenáris ülésen, valamint a bizottsági üléseken felszólalási joggal, a Kormánnyal szemben tájékoztatás kérési joggal ruházza fel őket a törvény, továbbá a szószólók részvételével működő véleményező, javaslattevő testületben, a nemzetiségeket képviselő bizottságban szavazati jogot is biztosít.

Az Alaptörvény 4. cikk (5) bekezdése szerint az országgyűlési képviselők jogállására és javadalmazására vonatkozó részletes szabályokat sarkalatos törvény szabályozza. Az országgyűlési képviselők jogállásához kapcsolódóan az őket megillető javadalmazás rendszerét jelenleg a Javtv. tartalmazza, mely részletesen szabályozza azon pénzbeli és egyéb juttatásokat, melyek az országgyűlési képviselőket sajátos államjogi jogviszonyuk alapján megilletik.

Az 1990. május 2-án megalakuló első szabadon választott Országgyűlés céljai közt a törvény megalkotása során olyan javadalmazási és juttatási rendszer kiépítése szerepelt, mely független, befolyásolhatatlan, kiszámítható életet és hivatásgyakorlást biztosít a képviselők számára. Az elmúlt évtizedekben a rendszer azonban több pontján jelentősen módosult, ezáltal számos eleme nem átlátható, bonyolult, s lehetőséget nyújt az esetleges jogosulatlan visszaélésekre.

Hazánkban az országgyűlési képviselők alapdíja a mindenkori köztisztviselői illetményalap hatszorosa, jelenleg 231 900 Ft, míg térségünk államai közül Lengyelországban egy képviselő tiszteletdíja 9900 zloty, Csehországban 59 000 CZK, Romániában 6994 RON, Szlovéniában 3880 euro. Az előbbi összegek alapján megállapítható, hogy a környező országok törvényhozásaiban a képviselők átszámolva nagyságrendileg 450 000-1 200 000 Ft közötti tiszteletdíjban részesülnek, amely jelentősen nagyobb, mint amelyet a törvény hazánkban megállapít az országgyűlési képviselők számára.

A Magyarország Alaptörvényének megfelelő új, koherens köz- és államjogi berendezkedés kiépítése, valamint a polgárok számára átlátható, transzparens, közbizalmon nyugvó, a visszaélések lehetőségeit kizáró, a jó és olcsó állam ideájának megfelelő képviselői javadalmazási rendszer kiépítése indokolt, amely hosszútávon szabályozza az Országgyűlés tagjai részére megállapított tiszteletdíj, illetve a munkájukhoz kapcsolódó, azt elősegítő és támogató juttatások rendszerét.

A törvény pótolja az elmúlt több mint húsz év közjogi szabályozásának azon hiányosságát, amely miatt nem állt rendelkezésre az Országgyűlés ülésezését valamilyen módon megzavaró országgyűlési képviselőkkel szembeni hatékony fellépést biztosító fegyelmi jogi eszköztár. Ennek érdekében a törvényalkotó részletesen szabályozza azokat az esetköröket, amikor az Országgyűlés, valamely bizottsága vagy az elnök jogi eszközök alkalmazásával felléphet az ülésezési rendje ellen vétő képviselőkkel szemben. A cél ezzel az, hogy visszaszoruljanak az Országgyűlés tekintélyét romboló, illetve a rendeltetésszerű működést szándékosan akadályozó magatartások.

A törvény azt a szabályozási hézagot is kiküszöbölni szándékozik, amely abból fakadt, hogy nem létezett megfelelő jogi alapon álló konstrukció az Országgyűlés épületébe való belépés és ott tartózkodás rendjét illetően. Ennek érdekében a jogállami szabályozás követelményének megfelelően rendezi a törvény azt a kérdést, hogy milyen szabályok állapíthatóak meg az Országgyűlés és egyes hozzá tartozó épületek területére történő belépéssel és az ott tartózkodás rendjével kapcsolatban, ezek hogyan ismerhetőek meg és milyen szabályok alapján tiltható ki valaki legfeljebb két hétig az Országgyűlés épületéből.

Míg az Országgyűlés jelenlegi hivatali szervezete szakmai szinten osztott és a különböző hivatalok fölött közvetlenül a házelnök diszponál, addig a törvény a hatékonyabb működés érdekében szakmai szinten is egységes vezetés alá rendeli a különböző hivatali szerveket, amikor főigazgatót állít a teljes apparátus élére.

Az Alaptörvény 1. cikk k) pontja alapján az Országgyűlés „az Alaptörvényben és törvényben meghatározott további feladat- és hatásköröket gyakorol”. Ez alapján az alaptörvényi felhatalmazás alapján a törvény létrehozza az Országgyűlési Őrséget (a továbbiakban: Őrség).

Ezzel a jogalkotó feléleszti a képviselőházi őrség felállításáról szóló 1912. évi LXVII. tc. által teremtett, a magyar közjogi hagyományokba illeszkedő azon megoldást, miszerint a legfőbb népképviseleti szerv biztonságáról és védelméről önállóan működő fegyveres testület gondoskodik. Az Őrség megalakulásával a jogalkotó gondoskodik arról, hogy a törvényhozás belső és külső működésének megzavarása esetén a rend helyreállítását és fenntartását egy, a végrehajtó hatalomtól szervezetileg és irányításában is elkülönülő, független végrehajtó szerv végezze. Így érvényesülhet a leginkább aggálytalanul a hatalommegosztás logikájából fakadó azon követelmény, hogy a Kormány által irányított végrehajtó hatalmi ághoz tartozó szervek ne működjenek közre az Országgyűlés mint önálló hatalmi ág működésében. Az Őrség feladatai közé tartozik az Országgyűlés védelme, az épületekkel összefüggő létesítménybiztosítási feladatok, az Országgyűlés elnökével kapcsolatos személyvédelmi feladatok, valamint az elsődleges tűzoltási és tűzbiztonsági feladatok ellátása, illetve az Országgyűlés fegyelmi jogköre és az elnök rendészeti jogköre keretében hozott intézkedések érvényre juttatása.

-----STARTING---POINT---RESZLETES---

Az 1. §-hoz

A törvény rögzíti, hogy az Országgyűlés tisztségviselőjének az Országgyűlés elnöke (a továbbiakban: házelnök), alelnöke, háznagya és jegyzője minősül.

A 2. §-hoz

A törvény a korábbi szabályozásra épülve határozza meg a házelnök feladat- és hatáskörére, illetve a házelnök jogállására vonatkozó részletes szabályokat. A törvény egyértelmű abban a tekintetben, hogy a házelnök kettős funkciót lát el, amely kiterjed egyrészt az Országgyűlés belső munkájának megszervezésére, koordinálására, a belső rend biztosítására és fenntartására, másrészt pedig az Országgyűlés külső képviseletére, tekintélyének fenntartására.

A törvényben foglalt feladat- és hatáskörök ellátása, valamint az Országgyűlés hivatali szervezetére és működésére vonatkozó rendelkezések meghatározása érdekében a törvény - a jogalkotásról szóló 2010. évi CXXX. törvény (a továbbiakban: Jat.) 24. § (3) bekezdésével összhangban - kimondja, hogy a házelnök házelnöki rendelkezés megállapítására jogosult.

A 3. §-hoz

A törvény kimondja, hogy az Országgyűlés alelnökei a házelnököt az általa meghatározott rendben helyettesítik. A házelnök megbízásának megszűnése vagy tartós akadályoztatása esetén a házelnököt az általa megjelölt alelnök helyettesíti.

Az alelnök helyettesítő jogköre nem terjedhet ki a kinevezésre, a hivatali szervezet vezetőire vonatkozó személyi javaslat megtételére, valamint házelnöki rendelkezés kiadására.

A 4. §-hoz

A törvény ismételten bevezeti a háznagy intézményét. A háznagy a házelnök által házelnöki rendelkezésben meghatározott feladat- és hatásköröket gyakorolhatja, de a házelnök részéről nem adható át az ülésszak és az ülések összehívásával, a plénum és a Házbizottság ülésének vezetésével, az országgyűlési bizottságok működésével, a kinevezési és javaslattételi jogkörökkel és a házelnöki rendelkezés kiadásával összefüggő hatáskör.

A törvény úgy rendelkezik, hogy háznaggyá a közszolgálati jogviszony létesítésére vonatkozó feltételeknek megfelelő személy választható. Azt külön is kiemeli a törvény, hogy - tekintettel arra, hogy a háznagy az országgyűlési képviselők közül megválasztott házelnökhöz telepített egyes feladat- és hatásköröket látja el, nem indokolt a két tisztségre eltérő összeférhetetlenségi szabályokat megállapítani - háznaggyá országgyűlési képviselő is megválasztható.

A törvény a háznagyi tisztség tekintélyének biztosítása érdekében szigorú összeférhetetlenségi szabályokat határoz meg, és kiemeli, hogy a háznagyot az országgyűlési képviselőkkel azonos mentelmi jog, valamint az Országgyűlés alelnökével azonos javadalmazás illeti meg.

Az 5. §-hoz

A törvény az Országgyűlés jegyzőinek feladat- és hatáskörét a korábbi szabályozással egyező módon szabályozza.

A 6-10. §-hoz

A törvény meghatározza az Országgyűlés tisztségviselőinek megválasztására vonatkozó részletes szabályokat. A házelnököt, az Országgyűlés alelnökét és a jegyzőjét az Országgyűlés az alakuló ülésén, a képviselőcsoportok indítványára, a korelnök javaslatára titkos szavazással választja meg. A háznagyot az Országgyűlés a házelnök megválasztása után, az ő javaslatára, szintén titkos szavazással választja meg.

A törvény azt a helyzetet is kezelni igyekszik, ha a képviselőcsoportok a parlamenti szokásjog ellenére nem közös indítványt terjesztenek elő a házelnök, az alelnökök és a jegyzők személyére. Ekkor a legnagyobb létszámú országgyűlési képviselőcsoport vezetője jogosult a házelnök személyére indítványt tenni, a további tisztségviselők vonatkozásában ugyanakkor a szabályozás továbbra is a konszenzusos indítványozást kívánja elősegíteni. A szabályozás arra a helyzetre is tekintettel van, ha a tisztségviselők megválasztásához szükséges országgyűlési többség hiányzik. Ekkor megismételt szavazást kell tartani, a megismételt szavazás eredménytelensége esetén pedig új jelölési eljárásnak van helye, amelyben már a sorrendben következő frakció jut jelölési lehetőséghez. A törvény az országgyűlés tisztségviselők megbízatása megszűnésének eseteit is meghatározza. A házelnök, az alelnök és a jegyző megbízatása az adott személy képviselői jogállásához, illetve képviselőcsoport-tagságához is kötődik, így annak megszűnése a tisztség megszűnésével jár együtt. A háznagy megbízatása - tekintettel arra, hogy a tisztséget nem feltétlenül országgyűlési képviselő tölti be - nem függ a képviselői, képviselőcsoport-tagsági jogállás megszűnésétől.

A 11-13. §-hoz

Törvényi szintre emeli a parlamenti működés egyik legjelentősebb döntéshozó és döntés-előkészítő szervére, vagyis a Házbizottságra vonatkozó szabályozást is. A Házbizottság legfőbb feladata az Országgyűlés folyamatos működésének biztosításában való közreműködés, a tanácskozási munkarend kialakítása, az Országgyűlés működésével kapcsolatos vitás kérdések rendezése, az indítványok tárgyalásának előkészítése, a napirendi pontok időkeretben történő tárgyalásának kialakítása és a legfontosabb személyi döntések előzetes egyeztetése. A törvény emellett külön is nevesíti, hogy a Házbizottság feladat- és hatáskörébe tartozik az Országgyűlésre utaló elnevezések és jelképek használatának engedélyezése.

A Házbizottság elnöke a házelnök, tagjai az alelnökök és a képviselőcsoport-vezetők, valamint a háznagy. A Házbizottság rendszeresen ülésezik, üléseit a házelnök hívja össze, az ülést azonban bármelyik képviselőcsoport-vezető kérelmére össze kell hívni. A testület ülésén szavazati joggal kizárólag a képviselőcsoport-vezetők rendelkeznek.

A törvény arról is rendelkezik, hogy a Házbizottság a döntéseit - a politikai megegyezés érdekében - egyhangúlag hozza meg. Egyhangú döntés hiányában - az Országgyűlés működőképességének fenntartásához fűződő érdekekre tekintettel - az Országgyűlés vagy a házelnök dönt.

A 14. §-hoz

A törvény rögzíti, hogy az Országgyűlés állandó és nemzetiségi bizottságot hoz létre, valamint eseti bizottságot és vizsgálóbizottságot hozhat létre. Ezek az országgyűlési bizottságok a parlament kezdeményező, véleményező, javaslattevő és ellenőrző szervei, amelyek egyes esetekben ügydöntő szereppel is bírnak.

A 15-21. §-hoz

A törvény az állandó bizottságok működésére vonatkozó legfontosabb szabályokat állapítja meg, egyúttal azonban jelzi azt is, hogy a bizottságok számára feladat- és hatáskört a határozati házszabályi rendelkezések is meghatároznak.

Az Országgyűlés a bizottságokat a megalakulását követően hozza létre, és a bizottsági struktúra alapvetően a kormányzat felépítéséhez igazodik. A törvény egyebekben azt is meghatározza, hogy mely tárgykörökben kötelező az Országgyűlésnek bizottságot létrehoznia.

A törvény rögzíti, hogy a bizottságok összetétele az országgyűlési képviselőcsoportok létszámarányához igazodik. A törvény azonban a kisebbségi és a képviselői alkotmányos jogok biztosítása érdekében azt is meghatározza, hogy állandó bizottságban valamennyi képviselőcsoport legalább egy tagjának helyet kell kapnia, és minden képviselő számára biztosítani kell, hogy legalább egy bizottság munkájában részt vehessen. A törvény emellett deklarálja a paritásos alapú bizottság létrehozásának lehetőségét is, amelybe a kormánypártok és az ellenzék ugyanannyi képviselőt delegálhat. A törvény ilyen paritásos alapú bizottságként nevesíti a mentelmi, összeférhetetlenségi, fegyelmi és mandátumvizsgáló bizottságot.

A törvény tartalmazza továbbá az állandó bizottságok rendszerének kialakítására vonatkozó legfontosabb eljárási rendelkezéseket, valamint szabályozza a bizottsági tagok jogállásának egyes kérdéseit.

A 22. §-hoz

A törvény külön, speciális állandó bizottságként nevesíti a nemzetiségeket képviselő bizottságot. A bizottságnak a törvény erejénél fogva tagjai a nemzetiségi listákon mandátumot szerző országgyűlési képviselők, valamint a nemzetiségi szószólók.

A 23. §-hoz

A törvény a korábbi szabályozáshoz hasonlóan továbbra is biztosítja az eseti bizottságok létrehozásának lehetőségét, a létrehozásukról döntő országgyűlési határozatban megjelölt ügyek intézésére. Megmarad az összetételt érintő sajátossága is ennek a bizottságtípusnak, miszerint nem csak országgyűlési képviselők lehetnek a tagjai.

A 24-27. §-hoz

A törvény hosszas, nagyjából nyolc éves alkotmányos mulasztás végére tesz pontot a vizsgálóbizottságokra vonatkozó szabályozás törvényi szintre emelésével. Az 50/2003. (XI. 5.) AB határozat ugyanis megállapította, hogy az országgyűlési bizottságok vizsgálati tevékenységének rendjét törvényben kell szabályozni, valamint törvényben kell biztosítani a vizsgálatok hatékonyságát.

A törvény fenntartja a vizsgálóbizottság létrehozásának feltételeit, illetve rögzíti, hogy a vizsgálóbizottság létrehozásához nem lehet olyan módosító javaslatot benyújtani, amely a bizottság elnevezésére, illetve a vizsgálat tárgyára vonatkozik.

Rögzíti a törvény, hogy a vizsgálóbizottság paritásos alapú bizottság, amelynek elnöke - ha a vizsgálati tevékenység a végrehajtó hatalommal függ össze - az ellenzékhez tartozó képviselő. Külön kiemeli a törvény, hogy ha a vizsgálat több Kormányt érint, és a két Kormány ellenzéke nem ugyanaz, akkor a vizsgálóbizottság elnöki teendőit két - különböző politikai oldalhoz tartozó - társelnök látja el.

A törvény egyértelműen rögzíti, hogy a vizsgálóbizottsággal együttműködésre kötelezett szervet, személyt vagy szervezetet adatszolgáltatási, megjelenési és nyilatkozattételi kötelezettség is terheli.

A törvény szabályozásából következik, hogy az Országgyűlés vizsgálati tevékenység e kizárólag a politikai felelősség megállapítását szolgálhatja, és a vizsgálóbizottság megállapításai más hatóságot vagy a bíróságot nem kötik. Ebből követően a vizsgálóbizottság megállapításai is politikai természetűek, amelyekkel szemben a hagyományos közigazgatási vagy bíró fórumok előtt jogorvoslatnak helye nincs. A jelentéssel vagy a határozattal érintett személy írásban észrevételt tehet a rá vonatkozó részre, amit az Országgyűlés honlapján közzé kell tenni.

A 28. §-hoz

A szakasz a képviselőnek az Országgyűlés működéséhez kapcsolódó alapvető, a Házszabályban eddig is rögzített jogait és kötelezettségeit emeli törvényi szintre, ezzel is kiemelve azok jelentőségét.

A 29. §-hoz

A törvény a nemzetiségi szószólóra vonatkozó rendelkezésekkel egy eddig nem létező jogintézményt honosít meg a magyar jogrendben. A szószóló szavazati joggal természetesen nem rendelkezik az Országgyűlés ülésein, ugyanis nem képviselő, a törvény azonban különböző eszközökkel igyekszik megteremteni annak lehetőségét, hogy a szószóló révén a magyarországi nemzetiségek érdekeinek képviselete még hangsúlyosabban jelenjen meg az Országgyűlésben. Így pl. a szószóló a Házbizottság döntése alapján felszólalhat az Országgyűlés ülésein a nemzetiségek érdekeit, jogállását érintő napirendi pontok tárgyalása során; a Kormány tagjához kérdést intézhet; az állandó bizottságokban tanácskozási joggal, a nemzetiségeket képviselő bizottság munkájában pedig szavazati joggal vehet részt, valamint mentelmi jog is megilleti.

A 30-31. §-hoz

A szakasz az Országgyűlés alakuló ülésére vonatkozó, eddig a Házszabályban rögzített azon rendelkezéseket emeli törvényi szintre, amelyek az Országgyűlésen kívüli, külső szereplőkre hárítanak kötelezettségeket.

A 32-38. §-hoz

A szakaszok az Országgyűlés ülésezésére vonatkozó, az Alaptörvény hatálybalépéséig nagyrészt az Alkotmányban szereplő szabályokat rögzítik, ezek között az Országgyűlés rendes és rendkívüli ülésszakaira, ezek összehívására és az ülések elnapolására vonatkozó rendelkezéseket. A törvény rögzíti az eddig tételes jogi rendelkezésben nem szereplő szabályt, amely szerint az Országgyűlés az üléseit az Országház épületében tartja, ha a képviselők kétharmada másként nem dönt. A törvényalkotási programra vonatkozó, eddig a Házszabályban szereplő szabályt pedig törvényi szintre emeli fel, az ugyanis a Kormányra hárít kötelezettséget.

A 39-41. §-hoz

E szakaszok az Országgyűlés és az országgyűlési bizottságok üléseire vonatkozó azon szabályokat emelik törvényi szintre, amelyek az Országgyűlésen kívüli személyre vagy szervezetre vonatkozóan tartalmaznak kötelezettséget, illetve azon rendelkezéseket, amelyek e szabályok értelmezéséhez nélkülözhetetlenek. A szabályok lényegi tartalmi változást nem rögzítenek.

A 42-43. §-hoz

Az interpelláció és a kérdés a parlamenti jog nagy hagyománnyal rendelkező, az Országgyűlés ellenőrzési jogát biztosító képviselői jogosultságok. E szabályok ügyrendi jellegű vonatkozásai a határozati házszabályi rendelkezésekre tartoznak, bizonyos, az interpellált, illetve megkérdezett személyre kötelezettséget hárító szabályok (illetve az értelmezhetőséget biztosító, a jogintézményre vonatkozó alapvető rendelkezések) azonban törvényi szintet igényelnek. A törvény e cél megvalósítását szolgálja, tartalmi változást azonban nem eredményez a korábbi házszabályi szabályozáshoz képest. Az ellenzéki frakciók jogosítványait erősíti az a szabály, hogy az azonnali kérdésekhez hasonlóan az interpellációk esetén is első körben az ellenzéki frakciók tagjai szólalhatnak meg, majd a második körben minden frakció egy-egy képviselője.

A 44. §-hoz

A szakasz törvényi szintre emeli azon házszabályi rendelkezést, amely az egyes közjogi tisztségviselők megválasztására vonatkozó szabályokat tartalmazza. Mivel a titkos szavazásra vonatkozó házszabályi felsorolás eddig taxatív volt, csak a parlamenti gyakorlatból következett az, hogy a miniszterelnökön kívül a közjogi tisztségviselőket titkos szavazással választják. Ezt a szabályt a törvény immár a normaszöveg szintjén is megjeleníti. A szakasz eddig a Házszabályban megjelenő szabályokat rögzít továbbá a közjogi tisztségviselők bizottsági meghallgatására vonatkozóan is.

A 45-52. §-hoz

A törvény a korábbinál részletesebben, szélesebb - és szigorúbb - jogi eszköztárat biztosítva rendelkezik a tárgyalási rend fenntartása során, illetve az Országgyűlés fegyelmi jogköre keretében alkalmazható intézkedésekről. Ezen intézkedésekről jelenleg a Házszabály rendelkezik, azonban csak a tárgyra térés és a szó megvonása, valamint a tanácskozás folytatását lehetetlenné tevő rendzavarás esetén az ülés félbeszakításának az eszközeit szabályozza. A törvény az alábbi helyzetekről és szankciókról rendelkezik:

a) ha a képviselő felszólalása során nyilvánvalóan indokolatlanul eltér a tárgytól, vagy ugyanabban a vitában feleslegesen saját vagy más beszédét ismétli, a házelnök felszólítja, hogy térjen a tárgyra; a második - eredménytelen - felszólítást követően megvonható a szó a képviselőtől;

b) ha a felszólalás során a képviselő kitöltötte a saját vagy a képviselőcsoportja időkeretét, a házelnök megvonhatja tőle a szót;

c) a felszólalása során az Országgyűlés tekintélyét vagy valamely személyt, csoportot sértő vagy illetlen kifejezést használó képviselőt a házelnök rendreutasítja; a rendreutasítást követően ismételten sértő vagy illetlen kifejezést használó képviselőtől meg kell vonni a szót; abban az esetben pedig, ha a képviselő felszólalása során kirívóan sértő kifejezést használ, vagy az általa használt sértő kifejezés súlyos rendzavaráshoz vezet, a házelnök javasolhatja az Országgyűlésnek a képviselő kizárását az ülésnap hátralévő részéből;

d) az elnök felszólítás és figyelmeztetés nélkül megvonja a szót attól a felszólalótól, aki az elnök döntését, ülésvezetését kifogásolja;

e) ha a képviselő magatartásával a házszabályi rendelkezések tanácskozási rendre és szavazásra vonatkozó szabályait megszegi, a házelnök rendreutasítja; a magatartás folytatása esetén a házelnök javasolhatja az ülésnapról való kizárását vagy pénzbírság kiszabását; az ülésről kizárt képviselőnek a kizárás idejére tiszteletdíj nem jár;

f) ha a képviselő az Országgyűlés ülésén fizikai erőszakot alkalmaz, illetve közvetlen fizikai erőszakkal fenyeget vagy arra hív fel, a házelnök javasolhatja a képviselő jogai gyakorlásának legfeljebb három napra történő felfüggesztését vagy pénzbírság kiszabását; az ilyen magatartás ugyanazon ülésszakon belül való folytatása esetén a képviselő jogainak gyakorlását a második alkalommal hat ülésnapra, a harmadik és minden további alkalommal kilenc ülésnapra lehet felfüggeszteni; a képviselői jogok gyakorlásából felfüggesztett képviselőnek a felfüggesztés idejére tiszteletdíj nem jár;

g) ha az Országgyűlés ülésén olyan rendzavarás történik, amely a tanácskozás folytatását lehetetlenné teszi, a házelnök az ülést határozott időre felfüggesztheti vagy berekesztheti, ha a házelnök határozatát nem tudja kihirdetni, elhagyja az elnöki széket, amellyel az ülés megszakad.

A kizárásról és a felfüggesztésről - utóbbi esetben a mentelmi, összeférhetetlenségi, fegyelmi és mandátumvizsgálati ügyekkel foglalkozó állandó bizottság véleményének kikérését követően - az Országgyűlés dönt. A kizárásról hozott döntésre a határozathozatal általános szabályai vonatkoznak, míg a felfüggesztéshez a jelen lévő képviselők kétharmadának szavazata szükséges. Ha az Országgyűlés határozatképtelen, a kizárásról a házelnök határoz.

A pénzbírság kiszabására irányuló javaslatról a mentelmi, összeférhetetlenségi, fegyelmi és mandátumvizsgálati ügyekkel foglalkozó állandó bizottság dönt. A törvény meghatározza továbbá a pénzbírság maximális összegét.

A bizottsági ülés zavartalan lefolytatása érdekében az országgyűlési bizottság elnöke a tárgyra térésre történő felszólítás, a szómegvonás és a rendre utasítás eszközeivel élhet.

Az 53-54. §-hoz

A házelnök rendészeti jogkörébe kétféle intézkedéstípus tartozik: egyrészt azok, amelyeket a fegyelmi jogkör gyakorlása során kizárt vagy felfüggesztett képviselőkkel szemben lehet alkalmazni, másrészt azok, amelyek az Országház, az Irodaház, valamint az Országgyűlés hivatali szervezetének elhelyezésére szolgáló épületek területére belépő és ott tartózkodó személyekre vonatkoznak. A rendészeti jogkör gyakorlását a törvény a házelnök jogosítványaként szabályozza.

A törvény alapján a házelnök elrendeli az ülésről kizárt vagy a képviselői jogainak gyakorlásából felfüggesztett képviselő ülésteremből történő kivezettetését, ha a képviselő a házelnök felszólítása ellenére sem hagyja el az üléstermet. A kizárt vagy felfüggesztett képviselő nem is léphet be az ülésterembe a kizárás vagy felfüggesztés ideje alatt. Ez azonban a törvény 48. § (5) bekezdése és 49. § (5) bekezdése alapján nem vonatkozik a szavazásban való részvételre. Ezen intézkedéseket az Őrség hajtja végre. Fontos hangsúlyozni, hogy a törvény alapján az ilyen intézkedés végrehajtása érdekében az országgyűlési őr csak testi erőt alkalmazhat, más kényszerítő eszköz használatára tehát ilyen célból nem kerülhet sor. A törvény azt a lehetőséget is biztosítja, hogy az érintett képviselő kifogással éljen a vele szemben alkalmazott rendészeti jogkörbe tartozó intézkedéssel szemben, erről a mentelmi, összeférhetetlenségi, fegyelmi és mandátumvizsgálati ügyekkel foglalkozó állandó bizottság készít vizsgálati jelentést, amelyről az Országgyűlés dönt.

A törvény megteremti a törvényi alapot az Országház, az Irodaház, valamint az Országgyűlés hivatali szervezetének elhelyezésére szolgáló épületek területére történő belépés és az ott tartózkodás rendjének a szabályozása tekintetében is. E hiányt pótolni kellett, különös tekintettel arra, hogy ezen rendelkezések rendeltetése, hogy az Országgyűlésen kívüli személyekre vonatkozóan állapítanak meg kötelezettségeket. A belépés és a tartózkodás rendjére vonatkozó szabályokat a házelnök határozza meg, és azokat az Országgyűlés honlapján közzé kell tenni. Garanciális szabály, hogy a házelnök ebben a körben nem határozhat meg olyan rendelkezést, amely az Országgyűlés ülésének nyilvánosságát, a demokratikus közvélemény kialakulásához szükséges szabad tájékoztatást kizárná. Akik az említett épületekbe be kívánnak lépni, belépésükkel elfogadják ezen rendelkezéseket, és kötelesek azokat tiszteletben tartani. Ha valaki megszegi a belépésre és a tartózkodásra vonatkozó szabályokat, a belépését meg lehet tagadni, illetve az ilyen személyeket az Őrség kivezetheti. A házelnök dönthet arról is, hogy ilyen esetben a belépést legfeljebb két hétig meg lehet tagadni.

Az 55-60. §-hoz

E szakaszok az Országgyűlés működésének nyilvánosságára vonatkozó rendelkezéseket tartalmazzák.

Az Országgyűlés nyilvános és zárt ülésére, illetve a bizottsági ülés nyilvánosságára vonatkozó szabályokat jelenleg a Házszabály tartalmazza. Mivel azonban a demokratikus közvélemény kialakításához elengedhetetlenül szükséges az Országgyűlés működésének nyilvánossága, az erre vonatkozó rendelkezéseket, illetve az ezen értéket korlátozó rendelkezéseket, azaz a zárt ülésre és zárt bizottsági ülésre vonatkozó szabályokat indokolt törvényi szinten rögzíteni.

Az országgyűlési ülések és a bizottsági ülések közvetítésére vonatkozó szabályokat jelenleg két jogforrás, a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) és a Házszabály tartalmazza. A külső személyre kötelezettséget hárító jelleg miatt szükséges a Házszabály mellékletében szereplő szabályok törvényi szintre emelése. Indokolt továbbá, hogy egyetlen törvényben kerüljenek rögzítésre a szabályok. A törvényalkotás nyilvánosságára vonatkozó szabályokat jelenleg a Jat. tartalmazza. Az Országgyűlésről szóló egységes törvény megalkotása lehetőséget teremt arra, hogy az eddig az Mttv.-ben és a Jat.-ban szereplő szabályok egy törvényben kapjanak helyet.

A törvény egyébiránt lényegi tartalmi változást nem eredményez e tárgykörökben.

A 61. §-hoz

Lényegét tekintve nem változott a házszabály értelmezéséért felelős (ügyrendi) bizottság hatásköre. Tekintettel azonban arra, hogy a házszabályi rendelkezések egy része e törvényben, más része országgyűlési határozatban található szükséges törvényi felhatalmazást adni a bizottságnak arra, hogy a magyar jogrendben szokatlanul, de törvényi rendelkezéseket is értelmezhessen.

A 62. §-hoz

Az Alaptörvény 15. cikk (1) bekezdése szerint a Kormány a végrehajtó hatalom általános szerve, amelynek feladat- és hatásköre kiterjed mindarra, amit az Alaptörvény vagy jogszabály kifejezetten nem utal más szerv feladat- és hatáskörébe. A Kormány ennek megfelelően képviseli Magyarországot az Európai Unió kormányzati részvétellel működő intézményeiben, és e tevékenységéért az Országgyűlésnek felelősséggel tartozik. Az Országgyűlés a Kormánynak az Európai Unió kormányzati részvétellel folytatott tevékenysége felett az Alaptörvényben és más törvényekben meghatározott jogai mellett a törvényben szabályozott módon gyakorolhat ellenőrzést. Figyelemmel az Európai Unió intézményeiben folytatott tevékenység volumenére, a törvény nem követeli meg, hogy feltétlenül az Országgyűlés plenáris ülése gyakorolja az ellenőrzési jogokat, hanem kifejezetten lehetővé teszi, hogy az Országgyűlés e jogait a bizottságai vagy az Európai Uniós Konzultációs Testülete útján is gyakorolhassa. A törvény rendelkezik arról is, hogy fő szabály szerint az Országgyűlés európai uniós ügyekkel foglalkozó állandó bizottsága az érintett kérdésekben ügydöntő hatáskörrel bír. Mindez nem zárja ki azonban azt, hogy adott esetben az Országgyűlés plenáris ülése elé kerüljenek az európai uniós ügyekkel kapcsolatos kérdések. A törvény maga is meghatároz egyes olyan eseteket, amikor kifejezetten az Országgyűlés ülését vagy éppen az Európai Uniós Konzultációs Testületet kell tájékoztatnia a Kormánynak.

A 63. §-hoz

A törvény fenntartja azt a korábban is hatályos magyar szabályozást, amely a Kormány általi tájékoztatási kötelezettséget írja elő az uniós dokumentumok vonatkozásban. Ennek indoka az, hogy egyrészt a törvény szerint a Kormánynak azokat - az esetleges már az uniós intézmények által közvetlenül is megküldött - uniós tervezeteket kell megküldenie, amelyek az Európai Unió kormányzati részvétellel működő intézményeinek döntéshozatali eljárásában napirenden szerepelnek. Ezáltal a napirendre vétel egy többletinformációt jelent. Másrészt további többletelemként a Kormánynak meg is kell jelölnie az érintett európai uniós tervezetekkel összefüggésben azt, hogy melyek tartoznak álláspontja szerint az Országgyűlés feladat- és hatáskörébe.

A 64. §-hoz

Az Országgyűlés bármely európai uniós tervezettel kapcsolatban tájékoztatást kérhet a Kormánytól arról, hogy a Kormány az adott tervezet tárgyalása során milyen álláspontot kíván képviselni a kormányzati részvétellel működő európai uniós intézményekben. Az Országgyűlés lehető legteljesebb tájékoztatása érdekében a Kormány külön kérés nélkül is megküldheti az álláspontjavaslatát, illetve arról egyeztetést kezdeményezhet.

A 65-68. §-hoz

Az Országgyűlés az egyeztetés keretében, az európai uniós döntéshozatali napirendre figyelemmel ésszerű határidőn belül állást foglalhat az európai uniós tervezettel kapcsolatban.

Állásfoglalásában az Országgyűlés megjelöli azokat a szempontokat, amelyeket az Európai Unió döntéshozatali eljárásában szükségesnek tart érvényre juttatni. A törvény az Alaptörvény 19. cikkével összhangban úgy rendelkezik, hogy a Kormány az európai uniós döntéshozatal során képviselendő álláspontját az Országgyűlés állásfoglalásának alapulvételével alakítja ki. Az állásfoglalás alapulvételével történő eljárás a korábbi szabályokhoz hasonlóan nem jelenti azt, hogy az Országgyűlés álláspontja kötött mandátumot jelentene a Kormány számára. A Kormány az Alaptörvény 15. cikke alapján jogosult a magyar álláspont kialakítására és képviseletére, az Alaptörvény 19. cikke, illetve a törvény alapján ebben csak annyiban van korlátozva, hogy az Országgyűlés állásfoglalását figyelembe kell vennie, abból kell kiindulnia. Mindemellett azonban a törvény szerint indokolt esetben az országgyűlési állásfoglalástól eltérhet. Az eltérés okairól a Kormánynak az Országgyűlés előtt számot kell adnia.

A 69. §-hoz

A törvény külön kiemeli az Európai Tanács üléseit, valamint a stratégiai jelentőségű európai uniós eseményeket. Ezeket az eseményeket megelőzően a házelnök kezdeményezésére a miniszterelnök az Országgyűlés Európai Uniós Konzultációs Testületét tájékoztatja. Emellett a miniszterelnök az Európai Tanács ülését követően, az ülés kimeneteléről szóban tájékoztatja az Országgyűlés ülését. A Kormány továbbá évente tájékoztatja az Országgyűlés ülését Magyarország európai uniós tagságával összefüggő kérdésekről és az európai integráció helyzetéről.

A 70. §-hoz

Az Európai Unió egyes intézményeibe a Kormány által delegálandó magyar tagokkal kapcsolatban a törvény - az Országgyűlés lehető legszélesebb körű tájékoztatása érdekében - lehetőséget teremt arra, hogy a delegálás előtt a Kormány által javasolt személyt az Országgyűlés meghallgathassa. A meghallgatás csupán az Országgyűlés tájékoztatását szolgálja, a jelölt alkalmasságáról az Országgyűlés a törvény értelmében nem dönt.

A 71-72. §-hoz

Az Európai Unióról szóló szerződéshez, az Európai Unió működéséről szóló szerződéshez, illetve az Európai Atomenergia-közösség létrehozásáról szóló szerződéshez csatolt 1. és 2. jegyzőkönyv értelmében a nemzeti parlamentek indokolt véleményt küldhetnek az Európai Parlament, a Tanács és a Bizottság elnökeinek arra vonatkozóan, hogy egy jogalkotási aktus tervezete összhangban van-e a szubszidiaritás elvével. A magyar állami szervek közötti együttműködés jegyében a törvény rendelkezik arról, hogy az Országgyűlés az Európai Unió intézményeinek küldött indokolt véleményéről tájékoztatja a Kormányt. Hasonlóképpen azokban az esetekben, amikor az Európai Unió alapító szerződései közvetlen kifogástételi jogot biztosítanak a nemzeti parlamenteknek az Európai Tanács, illetve az Európai Unió Tanácsának egyes döntéseivel szemben, az ilyen kifogásairól az Országgyűlésnek a törvény szerint tájékoztatnia kell a Kormányt.

Az Európai Unió alapító szerződéseihez csatolt 2. jegyzőkönyv 8. cikke szerinti, a szubszidiaritás elvét sértő jogalkotási aktus megtámadására vonatkozó lehetőséghez kapcsolódva a törvény megteremti a magyar jogszabályi alapjait annak, hogy az Országgyűlés kezdeményezhesse, hogy a Kormány az EUMSz 263. cikke szerint nyújtson be keresetet az Európai Unió Bíróságához arra hivatkozással, hogy az Európai Unió jogalkotási aktusa a szubszidiaritás elvét sérti. A törvény szerinti szabályozás az Országgyűlés és a Kormány közötti együttműködés általános szabályaihoz hasonló ez esetben is abból indul ki, hogy az európai uniós ügyek alakítása alapvetően a Kormány hatáskörébe tartozik, az Országgyűlés álláspontját figyelembe kell vennie, de attól indokolt esetben - az Országgyűléssel szembeni politikai felelősség terhe mellett - eltérhet a Kormány.

A 73-79. §-hoz

A mentelmi jog a képviselői munka védelmének évszázadokra visszanyúló hagyományokkal rendelkező jogintézménye. A Játv. eddigi szabályozásához képest a törvény kiterjeszti a mentelmi jogot a rágalmazásra és a becsületsértésre is, a mentelmi jog kapcsán követendő eljárás szabálysértési ügyekben pedig egyszerűsödik: szabálysértési ügyben a képviselő eddig is lemondhatott mentelmi jogáról (a büntető üggyel ellentétben), nem volt azonban kialakítva az ezzel kapcsolatos eljárásrend, és a gyakorlatban ez számos bizonytalanságot okozott. A törvény külön eljárást rögzít erre az esetre. A szabálysértési hatóság megkeresi a képviselőt, aki nyolc napon belül önként lemondhat a mentelmi jogáról. A legfőbb ügyész csak akkor terjeszti elő a mentelmi jog felfüggesztésére irányuló indítványt a szabálysértési hatóság megkeresése alapján, ha a képviselő nyolc napon belül nem mondott le mentelmi jogáról.

További pontosítás, hogy a képviselő csak akkor köteles bejelenteni mentelmi jogának megsértését a házelnöknek, ha a sérelemre a képviselői jogállásának hitelt érdemlő igazolása után került sor.

A 80-94. §-hoz

Az összeférhetetlenség jogintézménye és a vagyonnyilatkozat-tételi kötelezettség a képviselői függetlenség biztosítását szolgálják. A törvény e kötelezettségek tekintetében is alapvetően a Játv. szabályozási koncepcióját követi. Az Alaptörvény hatálybalépéséig azonban az Alkotmány is rögzített egyes összeférhetetlenségi szabályokat, szükséges ezeket immár törvényi szinten megjeleníteni.

Alapvető változás azonban, hogy a törvény a képviselői megbízatással összeférhetetlenné teszi a polgármesteri, megyei közgyűlési elnöki tisztséget, valamint a képviselő helyi képviselő-testület, megyei vagy fővárosi közgyűlés tagja sem lehet. 1994 óta nem volt összeférhetetlenséget rögzítő szabály a polgármesteri tisztség tekintetében, és bebizonyosodott, hogy a képviselőre mint polgármesterre háruló munkateher (tekintettel arra is, hogy gyakran a képviselő éppen azon választókerület tekintetében egyéni képviselő is) sok esetben igen nehézzé teszi mindkét feladat felelősségteljes ellátását.

Az Alkotmánnyal szemben, amely kifejezetten lehetővé tette a képviselő számára, hogy kormánymegbízott lehessen, a törvény ezt a lehetőséget is kizárja. Gyakorlati indoka ennek az összeférhetetlenségi szabálynak, a kormánymegbízott ugyanis a teljes fővárosi és megyei kormányhivatal politikai vezetője, a szervezeten belül számos döntési jogosítvánnyal rendelkezik, ez pedig olyan munkateherrel jár együtt, amely csak igen nehezen teszi lehetővé a képviselői munka felelősségteljes ellátását.

A gazdasági összeférhetetlenségi szabályokat rögzítő rendelkezések alapvetően ugyanazt a célt szolgálják, mint jelenleg a Játv., kizárják ugyanis, hogy a képviselő olyan gazdálkodó szervezetben legyen vezető tisztségviselő stb., amelyben az állam, helyi önkormányzat, köztestület, külföldi állam olyan szavazati többséggel vagy részesedéssel rendelkezik, amellyel meghatározó befolyást gyakorolhat annak működésére. A Játv.-hoz képest azonban bizonyos tekintetben bővül az összeférhetetlenség köre, egyes esetekben ugyanis bizonyos nagyságú részesedés megszerzése is tiltott a fenti gazdálkodó szervezetekben, a törvény ezzel is azt a célt szolgálja, hogy a képviselő tevékenységét valóban a köz érdekében lássa el. A Játv. érintett rendelkezései továbbá 1997 óta szinte változatlanok voltak, így szükséges a törvény fogalomrendszerét a megváltozott szabályozási és gazdasági környezethez igazítani (pl. állami vállalat ma már nem működik).

Az összeférhetetlenség korábbi törvényi szabályozásához képest a törvény szigorúbb követelményt fogalmaz meg azzal, hogy a bűntett miatti jogerős elítélést is kizáró oknak tekinti a képviselői megbízatás vonatkozásában.

Az összeférhetetlenséggel és a vagyonnyilatkozat-tételi kötelezettséggel kapcsolatos eljárásra vonatkozóan a törvény nem tartalmaz lényegi változtatást a Játv.-hoz képest, csupán kisebb pontosításokat, illetve a Házszabályból átemelt rendelkezéseket.

A 95-97. §-hoz

E szakaszok a képviselő-jelölt és a képviselő munkajogi és társadalombiztosítási jogállását, valamint a képviselői tisztség ellátásának támogatását szabályozzák, érdemi változást nem tartalmaznak a Játv. szabályozásához képest.

A 98. §-hoz

A korábbi szabályozáshoz hasonlóan rendelkezik a törvény a közigazgatási szerveknek, közintézeteknek és közintézményeknek azon kötelezettségeiről, amik az országgyűlési képviselő tevékenységének támogatását jelentik.

A 99-103. §-hoz

A képviselői megbízatás megszűnésével kapcsolatban a Játv.-hez képest pontosító szabályokat rögzít a törvény: szabályozza a képviselő halála esetére az eljárásrendet, erről az esetről eddig nem rendelkezett a Játv., meghatározza továbbá, hogy melyek azok az esetek, amely bekövetkezése esetén a képviselő megválasztásához szükséges feltételek már nem állnak fenn, ezzel egyértelművé téve a szabályozást. Rögzíti továbbá a törvény, hogy az Alaptörvény 4. cikk f) pontja szerinti új, korábban nem ismert megszűnési okot (az Országgyűlés munkájában történő részvétel elmulasztása egy éven keresztül) a szavazásoktól való távolmaradások vonatkozásában kell értékelni.

A 104. §-hoz

Az országgyűlési képviselők tiszteletdíja jelenleg a köztisztviselői illetményalap hatszorosát képező alapdíjból, valamint pótdíjból áll. A ciklusváltás után, 2014-ben hatályba lépő módosítás alapján a helyettes államtitkár illetményéhez kötötten kerül megállapításra. Az országgyűlési képviselőcsoport vezetőjének tiszteletdíja nem haladhatja meg a miniszter, a képviselőcsoportvezető-helyettes tiszteletdíja az államtitkár illetményének összegét. Az egyes képviselőcsoportok minden megkezdett 25 tag után egy-egy, legfeljebb államtitkári tiszteletdíjban részesülő képviselőcsoport-vezetőhelyettest bízhatnak meg, azonban szakmai munkájuk erősítésére a frakciók a képviselőcsoportot megillető pénzügyi keret terhére legfeljebb az Országgyűlés által tiszteletdíjban részesítettekkel megegyező számban bízhatnak meg képviselőcsoport-vezetőhelyettest képviselői alaptiszteletdíján felüli, külön juttatással.

A 105. §-hoz

Az Országgyűlés tisztségviselőinek tiszteletdíját szabályozza. Az Országgyűlés alelnöke miniszteri, állandó bizottsága elnöke, az Interparlamentáris Unió Magyar Nemzeti Csoportjának elnöke, valamint a jegyző államtitkári illetménynek megfelelő összegű tiszteletdíjra jogosultak. Csökken a plusz juttatásra jogosító tisztségek száma: az állandó bizottság alelnöke, a bizottsági tagsággal rendelkező képviselő nem részesülhet tiszteletdíjon felüli juttatásban.

A 106-108. §-hoz

Az országgyűlési képviselő más jogviszonyokból eredő juttatásainak felvételére, valamint az Országgyűlés üléseiről történő igazolatlan távolmaradás szabályaira vonatkozó rendelkezéseket tartalmazza, továbbá az országgyűlési képviselői jogviszonyra vonatkozó szabályokat állapít meg.

A 109. §-hoz

Az országgyűlési képviselőt jelenleg távolságarányosan megállapított, számára pénzben fizetendő választókerületi pótlék illeti meg. A törvény alapján pénzben fizetendő választókerületi pótlék helyett távolságarányos, az általa megjelölt gépkocsi rendszámára szóló, másra át nem ruházható, üzemanyagtöltő-állomáson felhasználható üzemanyagkártya használatára jogosult, amennyiben erre nem tart igényt, a közösségi közlekedési eszközöket díjmentesen veheti igénybe.

A 110. §-hoz

A korábbi szabályok alapján lakhatási támogatás a nyilatkozata szerint budapesti lakóhellyel nem rendelkező országgyűlési képviselőt illet meg. A módosuló szabályozás alapján szűkül a lakhatás támogatásának igénybe vételi lehetősége, mivel ellenőrizhető módon az Országgyűlés hivatali szervezete által biztosított lakhatásra jogosultak azon képviselők, akik nem rendelkeznek budapesti lakóingatlannal, továbbá közeli hozzátartozójuk, illetve élettársuk sem. Amennyiben Budapesten vagy vonzáskörzetében lakóingatlannal az Országgyűlés alelnöke, valamint a képviselőcsoport-vezető, továbbá sem közeli hozzátartozójuk, sem élettársuk nem rendelkezik, a tisztségviselők hivatali lakásra jogosultak.

A 111-112. §-hoz

Az új szabályozás alapján a képviselő egy munkatárs alkalmazására kap lehetőséget a választókerületi munka elvégzéséhez, és emellett a tiszteletdíj 45%-ának megfelelő összeg erejéig további személyeket alkalmazhat, bízhat meg munkájának segítése érdekében.

Előbbiről a választókerület székhelye szerint területileg illetékes önkormányzat, illetve országos listán mandátumot szerzett képviselő esetében az Országgyűlés hivatali szervezete gondoskodik, az utóbbi összeget pedig az Országgyűlés hivatali szervezete biztosítja.

Munkavégzésük helyét a választókerületük székhelye szerint területileg illetékes önkormányzat, országos listán mandátumot szerzett képviselő esetében az Országgyűlés hivatali szervezete székhelyén biztosítja a megfelelő infrastrukturális, illetve elektronikus hírközlési szolgáltatások rendelkezésre állásával.

A 113-118. §-hoz

Az országgyűlési képviselőcsoportok működésével kapcsolatos kiadásokra, irodai elhelyezésre, létszámkeretre, tárgyi eszközökre vonatkozó szabályokat állapít meg.

A 119. §-hoz

Volt országgyűlési képviselő a korábbi szabályok alapján megbízatásának megszűnése után további hat hónapon keresztül az alapdíjának és pótdíjának a megbízatása megszűnését megelőző hat havi átlagának megfelelő összegű ellátásra jogosult. Az új szabályok alapján a volt országgyűlési képviselő további három hónapon keresztül a tiszteletdíjának a megbízatása megszűnését megelőző háromhavi átlagának megfelelő összegű ellátásra jogosult.

A 120-122. §-hoz

Tekintettel arra, hogy a házelnök a legfőbb közjogi méltóságok egyike, a törvény - a korábbi szabályozással egyezően - rögzíti, hogy a házelnök a miniszterelnökkel egyező javadalmazásra és juttatásokra jogosult.

A 123-124. §-hoz

A törvény rögzíti, hogy az Országgyűlés hivatali szervezetét a házelnök által kinevezett főigazgató vezeti, illetve hogy az Országgyűlés Szervezeti és Működési Szabályzatát házelnöki rendelkezés állapítja meg.

A 125. §-hoz

Az Alaptörvény 1. cikk k) pontja alapján az Országgyűlés „az Alaptörvényben és törvényben meghatározott további feladat- és hatásköröket gyakorol”. Ez alapján az alaptörvényi felhatalmazás alapján a törvény létrehozza az Őrséget. Ez a megoldás illeszkedik a leginkább a hatalommegosztás elvébe, hiszen így biztosítható, hogy az Országgyűlés belső és külső működésének megzavarása esetén a rend fenntartását, illetve helyreállítását és egy, a végrehajtó hatalmi ágtól szervezetileg és irányításában is elkülönülő, független szerv végezze.

A törvény meghatározza az Őrség feladatait. Ezek közé tartozik: a házelnök személyi biztosítása; az Országház, az Irodaház, valamint az Országgyűlés hivatali szervezete elhelyezésére szolgáló épületekkel kapcsolatos létesítménybiztosítási feladatok ellátása; az említett épületek területére történő belépés és az ott tartózkodás rendjére vonatkozó szabályok betartatása; az épületekben a tűzbiztonsági követelmények megtartása és a veszélyhelyzetek megelőzéséről és elhárításáról való gondoskodás; a házelnök rendészeti jogkörébe tartozó intézkedések végrehajtása.

A 126. §-hoz

A törvény felsorolja azokat az állami, a Kormány irányítása alá tartozó szerveket, illetve a helyi önkormányzatokat, amelyekkel az Őrség feladatai ellátása során együttműködik.

A 127-128. §-hoz

A törvény meghatározza az Őrségnek az állami szervezetrendszerben betöltött státusát, jellegét. Eszerint az Őrség a házelnök irányítása alatt áll, fegyveres - de nem rendvédelmi -, önállóan működő központi költségvetési szerv. A személyi állománya hivatásos állományúakból (ezen személyeket a törvény országgyűlési őröknek nevezi), köztisztviselőkből és munkavállalókból áll.

A 129. §-hoz

A törvény szabályozza, hogy a házelnök milyen típusú irányítási jogkört gyakorol az Őrség felett. A törvény alapján egyes irányítási jogköröket - a házelnök rendelkezése alapján - a háznagy is elláthat.

A 130-131. §-hoz

A törvény rendezi azokat a kérdéseket, amelyek esetében az Őrség irányítása során a házelnök és a végrehajtó hatalmi ághoz tartozó rendészetért felelős miniszter együttműködése szükséges. Tekintettel arra, hogy az Őrséget irányító házelnöknek jogalkotási jogköre nincs, ezért az Őrségre vonatkozó azon szabályok megalkotását, amelyek jogszabályban történő rendezése indokolt, a törvény a rendészetért felelős miniszter feladatává teszi. Speciálisnak annyiban tekinthető a törvény megoldása, hogy előírja, hogy a miniszter a rendelalkotási felhatalmazását a házelnök véleményének kikérését követően gyakorolhatja. Ha pedig véleménykülönbség alakul ki a miniszter és a házelnök között, akkor a törvény ilyen esetre kötelező jelleggel előírja, hogy egyeztetést kell lefolytatni.

Az Őrség feladatellátáshoz szükséges ruházati és egyéb anyagi, technikai feltételek biztosításáról a miniszter és a házelnök megállapodást köt.

A 132. §-hoz

A törvény rögzíti az Őrség parancsnokának az irányítási jogköreit. E körben kiemelendő, hogy az Őrség személyi állománya számára közvetlenül utasítást a parancsnok adhat. A fegyveres szervek hivatásos állományú tagjai szolgálati viszonyáról szóló törvényben meghatározott munkáltatói jogköröket is az Őrség parancsnoka gyakorolja. A törvény rögzíti továbbá, hogy az Őrségnél is a Rendőrségről szóló törvény (a továbbiakban: Rtv.) alapján a Rendőrség belső bűnmegelőzési és bűnfelderítési feladatokat ellátó szerve - azaz a Nemzeti Védelmi Szolgálat - végzi a belső bűnmegelőzési és bűnfelderítési feladatokat.

A 133. §-hoz

A törvény az országgyűlési őr intézkedésére vonatkozó rendelkezések szabályozását alapvetően az Rtv.-re építve határozza meg. Egyrészt meghatározza azokat az Rtv.-beli általános szabályokat, amelyeket az országgyűlési őr eljárására is alkalmazni kell (így például az arányosság követelményére vagy az intézkedések és a kényszerítő eszközök alkalmazásának közös elveire és szabályaira vonatkozóakat). Továbbá az országgyűlési őr által alkalmazható intézkedések körét úgy határozza meg, hogy négy intézkedéstípust maga szabályoz (ezek a személyazonosság megállapítása, az elfogás, a közlekedésrendészeti intézkedés, valamint az Országház és az Irodaház üléstermében történő intézkedés), másrészt meghatározza azokat az ezen kívüli, az Rtv.-ben szabályozott intézkedésfajtákat, amelyeket az őr is alkalmazhat. Ez alapján például az országgyűlési őr elővezetést vagy közbiztonsági őrizetet nem alkalmazhat. Végül a törvény meghatározza, hogy az országgyűlési őr milyen kényszerítő eszközöket használhat feladata ellátása során (szolgálati kutyát vagy csapaterőt például nem alkalmazhat).

A lőfegyver tartására és használatára vonatkozó szabályok megegyeznek a rendőrök esetében irányadó szabályokkal.

A 134. §-hoz

A törvény alapján az Őrség nyomozó hatósági jogkört nem gyakorolhat, bűncselekmény vagy szabálysértés elkövetésének gyanúja esetén feljelentést kell tennie az eljárásra hatáskörrel és illetékességgel rendelkező szerveknél, amelyek az általános szabályok szerint folytatják le ilyen esetben az eljárást.

A törvény rögzíti, hogy a házelnök az Őrségnek főszabály szerint a parancsnok útján adhat egyedi utasítást, ha a késedelem más vagy mások személyét, a közbiztonságot vagy az intézkedés sikerét veszélyezteti, akkor az Őrség végrehajtó szervezeti egységének vezetője részére is adhat egyedi utasítást.

A 135. §-hoz

A törvény rögzíti az országgyűlési őrökre vonatkozó, a számukra adott utasítások teljesítésével kapcsolatos szabályokat, amelyek - a szükséges, az Őrség szervezetéből és irányításából fakadó eltérések figyelembe vételével - lényegében megegyeznek az Rtv.-nek a rendőrökre vonatkozó szabályaival.

A 136. §-hoz

A törvény azon garanciális rendelkezéseket is tartalmazza, amelyek az intézkedő őrök azonosíthatóságának a biztosítása érdekében szükségesek.

A 137. §-hoz

A törvény ezen rendelkezése az Őrség adatkezelésének a törvényi alapjait teremti meg.

A 138. §-hoz

A törvény megállapítja azon, az Rtv.-ben az igazoltatásra irányadó szabályokhoz képest különleges rendelkezéseket, amelyek alapján az Őrség személyazonosítást végezhet. Az eltérés egyrészt abban áll, hogy szűkebb azon törvényi okok felsorolása, amelyek miatt az Őrség a személyazonosság megállapítását végezheti, másrészt a személyazonosság igazolásának megtagadása, valamint a személyazonosság sikertelensége esetén az országgyűlési őr nem jogosult előállításra, ilyen esetben a rendőrséget kell értesíteni, és az érintett személyt az országgyűlési őr a személyazonosság megállapítása céljából a rendőrség helyszínre érkezéséig visszatarthatja.

A 139. §-hoz

Az Rtv.-hez képest a törvény szűkebb intézkedési jogköröket biztosít az országgyűlési őr számára az elfogás tekintetében is, így az országgyűlési őr a szándékos bűncselekmény elkövetésén tetten ért személyt, továbbá azt, aki a szabálysértés elkövetését az erre irányuló felszólítás ellenére nem hagyja abba, elfoghatja, de elő nem állíthatja, csak a rendőr helyszínre érkezésig tarthatja vissza.

A 140. §-hoz

A törvény - szintén az Rtv.-hez képest szűkebb körben - szabályozza a közlekedésrendészeti intézkedést, amelyet az országgyűlési őr önállóan nem, csak személyvédelmi és létesítménybiztosítási feladatai céljából alkalmazhat.

A 141. §-hoz

A törvény speciális, az országgyűlési őrök által alkalmazható intézkedési formaként rögzíti az Országház és az Irodaház üléstermében történő intézkedés szabályait. Így főszabály szerint az országgyűlési őr az országgyűlési plenáris vagy bizottsági ülés ideje alatt az ülésterembe, az ülésteremhez tartozó páholyba és karzatra, valamint az üléstermet körülvevő folyosóra nem léphet be és ott nem intézkedhet, csak abban az esetben, ha a házelnök, akadályoztatása esetén az ülést levezető alelnök, - bizottsági ülés esetén pedig - az országgyűlési bizottság elnöke vagy a bizottsági ülést levezető alelnök ehhez hozzájárul. Ha a felsorolt és erre jogosult személyek erre utasítják az országgyűlési őrt, akkor a hozzájárulást megadottnak kell tekinteni. A főszabálytól eltérően, a törvény meghatározza azon rendkívüli helyzeteket, amikor az országgyűlési őr az említettek hozzájárulása nélkül is intézkedésre jogosult. Azonban ezen helyzetekben is csak akkor dönthet önállóan az országgyűlési őr a teremben történő intézkedésről, ha a késedelem veszéllyel járna és a hozzájárulás megadására jogosult akadályoztatva van.

A 142. §-hoz

A törvény rögzíti az országgyűlési őrök intézkedésével kapcsolatban igénybe vehető jogorvoslati eszközöket, amely szabályozás figyelemmel van a szükséges, az Őrség szervezetéből és irányításából fakadó eltérésekre. A panaszt az Őrség parancsnoka közigazgatási hatósági eljárásban bírálja el és a panaszról hozott határozat ellen bírósági felülvizsgálattal lehet élni.

-----STARTING---POINT---VEGE---

A 143-160. §-hoz

Az alacsonyabb szintű jogszabályok megalkotására vonatkozó felhatalmazásokat, hatályba léptető, átmenti, valamint hatályon kívül helyező rendelkezéseket, tovább sarkalatossági záradékot tartalmaz. A módosuló törvényi rendelkezések a jogrendszeri koherencia megteremtését szolgálják. Külön említést érdemel, hogy frakcióalakításhoz szükséges létszám a következő Országgyűlés 200 fős létszámához igazodva 5 főre csökken.