1994. évi VIII. törvény indokolása

a Magyar Köztársaság és a Finn Köztársaság közötti, a Harmonizált Rendszer 1-24. fejezetébe tartozó termékekre alkalmazandó elbánásról szóló jegyzőkönyv kihirdetéséről

Az Európai Szabadkereskedelmi Társulás (a továbbiakban: EFTA) tagállamaival Genfben, 1993. március 29-én aláírt szabadkereskedelmi megállapodást az Országgyűlés 49/1993. (VI. 11.) határozatával megerősítette. Ezzel Magyarország a maga részéről teljesítette a megállapodás hatálybalépésének előfeltételét, és a ratifikációs okmányt a letéteményes államnál (Svédország) letétbe helyezte.

Miután az EFTA országok részéről a ratifikációs okmányokat Ausztria, Svédország és Norvégia helyezte letétbe, Svájc és Liechtenstein pedig a későbbiekben sorra kerülő ratifikálást megelőzően biztosította a megállapodás ideiglenes jelleggel történő alkalmazását, ezen öt partnerország vonatkozásában a Magyar Köztársaság 1993. október 1-től hatályba léptette, illetve alkalmazza a szabadkereskedelmi megállapodást (kihirdetéséről az 1993. évi LXXXIII. törvény rendelkezett), illetve a kétoldalú mezőgazdasági megállapodásokat (kihirdetésükről a 128/1993., 129/1993., 130/1993. és 131/1993. (IX. 25.) számú kormányrendeletek rendelkeztek).

A megállapodást későbbiekben ratifikáló államokkal a megállapodás az érintett állam megerősítő okiratának letétbe helyezését követő második hónap első napján lép hatályba. A fentebb már hivatkozott 1993. évi LXXXIII. törvény 3. § (3) bekezdése értelmében a Kormány felhatalmazást kapott arra, hogy a megállapodást későbbiekben ratifikáló államok, köztük a Finn Köztársaság vonatkozásban a megállapodás hatálybalépésének napját - a hatálybalépéshez szükséges feltételek teljesítését követően - közzé tegye.

A Finn Köztársaságban a ratifikációs eljárás elhúzódott, a ratifikáció kitűzött időpontja többször módosult; a ratifikáció megtörténtéről és az ezt igazoló okmány letétbe helyezéséről csak 1994. január 31-én kaptunk értesítést. Ennek megfelelően a megállapodás a Magyar Köztársaság és a Finn Köztársaság között 1994. március 1-jén lép hatályba. A mezőgazdasági megállapodások hatálybalépésének napja minden esetben az a nap, amikor a Magyar Köztársaság és az érintett állam vonatkozásában az adott EFTA-tagállammal a szabadkereskedelmi megállapodás hatályba lép. Ezért a Magyar Köztársaság és a Finn Köztársaság között 1993. március 29-én aláírt Jegyzőkönyv a Harmonizált rendszer 1-24. fejezetébe tartozó termékekre (mezőgazdasági termékek) alkalmazandó elbánásról (továbbiakban: Jegyzőkönyv) is 1994. március 1-jén lép hatályba.

A többi EFTA országtól eltérően a finn-magyar mezőgazdasági megállapodás kihirdetéséhez nem elegendő Kormányrendelet kiadása, mivel a Finn Köztársasággal korábban kötött szabadkereskedelmi megállapodást törvényerejű rendelet (1975. évi 5. törvényerejű rendelet) hirdeti ki és a most hatályba léptetni kívánt Jegyzőkönyv ezt módosítja.

Ennek megfelelően a Jegyzőkönyvet, amelyet az Országgyűlés jelen indokolás első bekezdésében hivatkozott 49/1993. (VI. 11.) határozatával már megerősített, törvénnyel kell kihirdetni.