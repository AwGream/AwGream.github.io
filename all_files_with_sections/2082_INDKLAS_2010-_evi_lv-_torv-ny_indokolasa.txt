2010. évi LV. törvény indokolása

a földgázellátásról szóló 2008. évi XL. törvény, valamint a villamos energiáról szóló 2007. évi LXXXVI. törvény módosításáról

-----STARTING---POINT---ALTALANOS--- 

A Kormány a 2010. június 6-i ülésén döntést hozott az energiaszolgáltatási területen bevezetendő ármoratóriumról, amely lehetőséget ad olyan új árszabályozási rendszer kialakítására, amely biztosítja, hogy a valós költségeket tükröző egyetemes szolgáltatási árak alakuljanak ki mind a földgáz, mind a villamos energia szektorban.

Ahhoz, hogy az árszabályozási rendszer felülvizsgálata hatékonyan végrehajtható legyen, a földgázellátásról szóló 2008. évi XL. törvényt (a továbbiakban: GET), valamint a villamos energiáról szóló 2007. évi LXXXVI. törvényt (VET) módosítani szükséges. A módosítás során - a fenti cél elérése érdekében - biztosítani kell, hogy a Magyar Energia Hivatal (Hivatal) árelőkészítő szerepének megtartásával a nemzeti fejlesztési miniszter jogalkotói hatáskörébe kerüljön az egyetemes szolgáltatás keretében értékesített villamos energia, illetve földgáz legmagasabb hatósági árának megállapítása.

A módosítás során az ármegállapítással szemben támasztott alkotmányossági követelményekkel összhangban biztosítani kell, hogy az egyetemes szolgáltatás ára a hatékonyan működő engedélyes gazdálkodó szervezetek indokolt működési és tőkeköltsége, és összehasonlító elemzések alapján kerüljön meghatározásra. Lényeges ugyanakkor, hogy az árak megállapítása során a legkisebb költség elvét is érvényre kell juttatni.

A törvény összhangban van az Európai Unió előírásaival. A földgáz és villamos energia belső piacára vonatkozó közösségi jogi aktusok lehetővé teszik, hogy a tagállamok a villamos energia, illetve a földgázágazatban működő vállalkozások számára általános gazdasági érdekből előírjanak olyan közszolgáltatási kötelezettségeket, amelyek - többek között - az ellátás árára vonatkoznak.

A törvény a versenyre nincs torzító hatással.

-----STARTING---POINT---RESZLETES---

Az 1. §-hoz

A törvény rendezi a GET egyes rendelkezéseinek értelmezése során felvetődött kérdést, hogy a több lakásos központi fűtéssel ellátott épületek lakossági fogyasztónak tekinthetők-e, ennek megfelelően 2010. július 1-jétől jogosultak lesznek-e az egyetemes szolgáltatás igénybevételére. Az értelmezési zavart az engedélyeseknél az okozta, hogy a GET szerinti „lakossági fogyasztó” fogalom tartalmazza azt a kitételt, hogy a fogyasztó a vásárolt földgázzal nem folytathat jövedelemszerzés céljából gazdasági tevékenységet, így a 20 m3/óra fogyasztást meghaladó társasházak kezelése, amelyekben pl. üzlethelyiség is található nehézséget okozott.

A 2-3. §-hoz

A földgáz egyetemes szolgáltatás árszabályozásának kormányzati jogalkotói (nemzeti fejlesztési miniszter) hatáskörbe vonása folytán szükséges módosítások.

A 4. §-hoz

A 4. § rögzíti a Hivatal árelőkészítő szerepét, valamint azt, hogy az árak megállapítása során a legkisebb költség elvének érvényesítése mellett biztosítani kell, hogy a földgáz egyetemes szolgáltatás ára a hatékonyan működő engedélyes gazdálkodó szervezetek indokolt működési és tőkeköltsége, és összehasonlító elemzések alapján kerüljön meghatározásra.

Az 5. §-hoz

Az 5. § előírja, hogy a földgáz egyetemes szolgáltatók kötelesek a Hivatalnak minden olyan tájékoztatást megadni, amely az árfelügyeleti és hatósági árelőkészítő tevékenységhez szükséges. E szakasz tartalmazza továbbá az engedélyeseknek a fogyasztók felé teljesítendő tájékoztatási kötelezettségeit is.

A 6. §-hoz

Az egyetemes szolgáltatás árai megállapításának miniszteri hatáskörbe utalása folytán szükséges pontosítás.

A 7. §-hoz

A 7. § a felhatalmazó rendelkezéseket pontosítja annak érdekében, hogy a miniszter rendeletben szabályozhassa a földgáz egyetemes szolgáltatáshoz kapcsolódó árakat, áralkalmazási feltételeket, az árszabályozás kereteit, valamint az egyetemes szolgáltatók részére vételre felajánlott földgázforrás költségalapú árát.

A 8. §-hoz

A 8. § átmeneti rendelkezést tartalmaz a földgáz egyetemes szolgáltatás áraira vonatkozóan a törvény végrehajtásához szükséges miniszteri rendeletek megalkotásáig terjedő időre.

A 9. §-hoz

A GET 140. § (4) bekezdése értelmében a külön törvényben meghatározott távhőtermelési engedéllyel rendelkező felhasználó 2010. június 30-ig jogosult az egyetemes szolgáltatás igénybevételére. A fenti rendelkezés a távhővel ellátott épületek lakossági fogyasztóit 2010. július 1-jét követően hátrányosan érintheti, mivel a távhőtermelők egyetemes szolgáltatásra való jogosultságának megszűnése a távhődíjak emelkedéséhez vezethet. A távhőtermelő a lakossági távhő célra történő vételezés tekintetében továbbra is jogosult lesz az egyetemes szolgáltatóval szerződést kötni.

A 10. §-hoz

A 10. § a vételre felajánlott földgázforrás költségalapú ára megállapításának miniszteri hatáskörbe vonásáról rendelkezik.

A 11. §-hoz

A földgáz egyetemes szolgáltatás árszabályozásának kormányzati jogalkotói (nemzeti fejlesztési miniszter) hatáskörébe vonása folytán szükséges normaszöveg pontosítás.

A 12. §-hoz

A villamos energia egyetemes szolgáltatás árszabályozásának kormányzati jogalkotói (nemzeti fejlesztési miniszter) hatáskörbe vonása folytán szükséges módosítás.

A 13. §-hoz

A 13. § rögzíti a Hivatal árelőkészítő szerepét, valamint azt, hogy az árak megállapítása során a legkisebb költség elvének érvényesítése mellett biztosítani kell, hogy a villamos energia egyetemes szolgáltatás ára a hatékonyan működő engedélyes gazdálkodó szervezetek indokolt működési és tőkeköltsége, és összehasonlító elemzések alapján kerüljön meghatározásra.

A 14. §-hoz

A 14. § előírja, hogy a villamos energia egyetemes szolgáltatók kötelesek a Hivatalnak minden olyan tájékoztatást megadni, amely az árfelügyeleti és hatósági árelőkészítő tevékenységhez szükséges. E szakasz tartalmazza továbbá az engedélyeseknek a fogyasztók felé teljesítendő tájékoztatási kötelezettségeit is.

A 15. §-hoz

A 15. § átmeneti rendelkezést tartalmaz a villamos energia egyetemes szolgáltatás áraira vonatkozóan a törvény végrehajtásához szükséges miniszteri rendeletek megalkotásáig terjedő időre.

A 16. §-hoz

Az egyetemes szolgáltatás árai megállapításának miniszteri hatáskörbe utalása folytán szükséges pontosítás.

A 17. §-hoz

A 17. § a felhatalmazó rendelkezéseket pontosítja annak érdekében, hogy a miniszter rendeletben szabályozhassa a villamos energia egyetemes szolgáltatáshoz kapcsolódó árakat, áralkalmazási feltételeket, az árszabályozás kereteit.

A 18. §-hoz

A villamos energia egyetemes szolgáltatás árszabályozásának kormányzati jogalkotói (nemzeti fejlesztési miniszter) hatáskörébe vonása folytán szükséges normaszöveg pontosítás.

-----STARTING---POINT---VEGE---

A 19. §-hoz

A 19. § a hatályba lépésre vonatkozó szabályokat tartalmaz.