2005. évi CLV. törvény indokolása

a munkaügyi ellenőrzésről szóló 1996. évi LXXV. törvény módosításáról

-----STARTING---POINT---ALTALANOS--- 

A munkaügyi ellenőrzésről szóló 1996. évi LXXV. törvény (a továbbiakban: Met.) módosítását az elmúlt évek jogalkalmazási gyakorlata során kialakult igények tették szükségszerűvé. A Met. 1997. január 1-jén történt hatálybalépése óta a törvény eredeti céljának eléréséhez szükséges eszközök alapvetően biztosítottak, azonban azoknak részletesebb szabályozásra, illetőleg a hatóság feladatainak „tisztább” megfogalmazása szükséges a munkavállalók munkaviszonnyal kapcsolatos jogainak és - másik oldalról - a munkáltatók jogkövető magatartásának érvényesüléséhez. A Met. módosítása a szociális partnerek megállapodása alapján kezdődött meg.

A törvény elsődleges célja a munkaügyi ellenőrzés szervezetrendszere jogkörének kiszélesítése annak érdekében, hogy a munkaügyi felügyelők a foglalkoztatók által a munkavállalók sérelmére elkövetett jogsértéseket szélesebb körben vizsgálhassák, és több intézkedési lehetőséget magában foglaló „eszköztárral” léphessenek fel a jogsértésekkel szemben. Másik célja a törvénynek, hogy a munkaügyi felügyelők által alkalmazható, illetve javasolható szankció szabályozása egyértelmű, egységesen szabályozott és megfelelően differenciált legyen. A törvény újrafogalmazza a munkaügyi bírság alkalmazásának szabályrendszerét. Ennek megfelelően bírság kiszabására már abban az esetben is sor kerülhet, ha a munkaügyi szabály megsértése csupán egy munkavállalót érint, azonban a jogsértés súlyos. A törvény az első és az ismételt jogsértés közötti különböző bírságtételek alkalmazásával arányosságot teremt a munkaügyi ellenőrzés által megállapított első és három éven belül a foglalkoztató által ismételten elkövetett jogsértések megítélése között. Ennek megfelelően differenciált - a fokozatosság elvét is tiszteletben tartó - bírságtételek jelennek meg attól függően, hogy a munkáltató egy vagy több jogsértést követ el, illetve abból a szempontból, hogy a jogsértések csak egy vagy több munkavállalót érintenek-e. Differenciál a szabályozás abból a szempontból is, hogy a foglalkoztató hány alkalmazottat foglalkoztat, egyéni vállalkozónak nem minősülő természetes munkáltató követi-e el a jogsértést, illetve aszerint is, hogy a munkaügyi ellenőrzés első alkalommal vagy ismételten állapította-e meg ugyanazt a munkaügyi jogsértést.

Egységesítésre kerül a szankciórendszer abból a szempontból is, hogy a külföldiek engedély nélkül történő foglalkoztatásának jogkövetkezményei - új tartalommal - beépülnek a Met-be. A foglalkoztatás elősegítéséről és a munkanélküliek ellátásáról szóló 1991. évi IV. törvényben megfogalmazott, a Munkaerőpiaci Alap foglalkoztatási alaprészébe befolyó befizetési kötelezettségre vonatkozó szabályok hatályon kívül helyezésre kerülnek. A külföldiek engedély nélkül történő foglalkoztatásának jogkövetkezményei jobban illeszkednek a munkaügyi ellenőrzés szabályaihoz, tekintettel arra, hogy a külföldiek foglalkoztatását az Országos Munkabiztonsági és Mukaügyi Főfelügyelőség (a továbbiakban: OMMF) területi felügyelőségeinek munkaügyi felügyelői végzik, eljárásuk során ők alkalmazzák a Munkaerőpiaci Alap foglalkoztatási alaprészébe történő befizetésre kötelezést, mint jogkövetkezményt.

Speciális célja a törvénynek, hogy a külföldiek munkaerő-kölcsönzés keretében történő foglalkoztatására vonatkozóan egyértelművé tegye a munkaügyi ellenőrzés tárgyi hatályát. Ennek megfelelően a Met. 3. §-a (1) bekezdésének i) pontja pontosításra kerül, valamint új ellenőrzési tárgyként kerül megfogalmazásra az Európai Unióhoz a Magyar Köztársasággal azonos időpontban csatlakozó állam állampolgára és hozzátartozója magyarországi foglalkoztatására vonatkozó - külön jogszabályban meghatározott - bejelentési kötelezettségre vonatkozó rendelkezések megtartásának ellenőrzése.

A munkaügyi felügyelők intézkedési lehetőségei bővülnek a foglalkoztatónak a tevékenysége folytatásától való eltiltásával (amennyiben a foglalkoztató a tevékenysége folytatásához jogszabály által előírt engedéllyel vagy nyilvántartásba vétellel nem rendelkezik), valamint a foglalkoztatónak a foglalkoztatásra vonatkozó szabályok megsértésével a munkavállaló számára kifizetni elmulasztott járandóság megfizetésére való kötelezésével. Ezen túlmenően a munkavállaló további foglalkoztatástól való eltiltása esetén a foglalkoztatót kötelezni kell a Munka Törvénykönyve szerint az állásidőre járó személyi alapbérnek a munkavállaló számára történő megfizetésére is.

Az eljárási határidőt érintő szabály épül be a Met-be, mely az általános harminc napos eljárási határidőtől eltér. Hatvan napos eljárási határidő vonatkozik azokra az ügytípusokra, amelyekben a munkaidőt, pihenőidőt, rendkívüli munkavégzést vizsgáló munkaügyi ellenőrzés eredménye alapján szükséges határozatot hozni. Ezen eljárások eredményes lefolytatásához - figyelemmel az adatok beszerzésének, összevetésének rendkívül időigényes voltára és a bizonyítás nehézségeire - tágabb határidőt indokolt a hatóság számára biztosítani. Az eljárási határidő szűk körben való emelése elősegíti, hogy a kis létszámmal működő szervezet körültekintően tudja a hatáskörébe tartozó feladatokat ellátni, ennek keretében teljes körű bizonyítási eljárást tudjon lefolytatni.

Az OMMF új feladataként deklarálja a törvény az Európai Unió tagállamainak munkaügyi feladatokat ellátó hatóságaival való együttműködést, melynek keretében az OMMF a hatáskörébe tartozó feladatokat érintően tájékoztatást nyújt az elvégzett munkaügyi ellenőrzések megállapításairól, valamint a munkaügyi jogszabályok tartalmáról. Az Európai Unió tagállamai munkaügyi hatóságainak együttműködési kötelezettségét az Európai Parlamentnek és az Európai Unió Tanácsának a munkavállalók szolgáltatások nyújtása keretében történő kiküldetéséről szóló 96/71/EK irányelve alapozza meg.

Másik új feladata az OMMF-nek a hatósági bizonyítvány kiállítása azokban az esetekben, amikor más jogszabályok állami támogatások iránti kérelem benyújtásához vagy közbeszerzési eljárásban ajánlat megtételéhez meghatározott tartalmú hatósági igazolás becsatolását követelik meg. Ezen új feladathoz kapcsolódóan kap felhatalmazást a foglalkoztatáspolitikai és munkaügyi miniszter arra, hogy a pénzügyminiszterrel egyetértésben meghatározza a munkaügyi eljárásokban kiállított hatósági bizonyítványok igazgatási szolgáltatási díjtételeit.

A törvény - hasonlóképpen az adóellenőrzés vonatkozásában már régóta érvényesülő gyakorlathoz - az éves vizsgálati teendőkről ellenőrzési irányelv kiadására ad lehetőséget. Az ellenőrzési irányelvet a törvényben rögzített szempontok alapján az ellenőrzést felügyelő miniszter adja ki.

A munkaügyi ellenőrzés hatékonyságának fokozását elősegítő társadalmi kontroll létrehozása érdekében célszerű egy országos jogkörrel felruházott testületet (Munkaügyi Ellenőrzést Támogató Tanács) alapítani. A testület fő feladatai közé sorolhatók a foglalkoztatással kapcsolatos jogszabályok alkotására vonatkozó ajánlások megtétele, a munkaügyi ellenőrzést érintő jogszabályok véleményezése, az OMMF éves munkájáról szóló tájékoztatás meghallgatása, a hatóságok együttműködésének támogatása, konzultációs jellegű feladatok ellátása.

-----STARTING---POINT---RESZLETES---

Az 1. §-hoz

A törvény, tekintettel a munkaviszonyból eredő munkáltatói kötelezettségek két típusára (munkavédelmi és munkaügyi) és a hatósági ellenőrzés két ágára, egyértelművé teszi, hogy a munkaügyi ellenőrzést az OMMF területi szerveinek munkaügyi felügyelői végzik.

A 2. §-hoz

A törvény - hasonlóképpen az adóellenőrzés vonatkozásában már régóta érvényesülő gyakorlathoz - az éves vizsgálati teendőkről ellenőrzési irányelv kiadására ad lehetőséget. Az ellenőrzési irányelvet a törvényben rögzített szempontok alapján az ellenőrzést felügyelő miniszter adja ki.

A 3. §-hoz

A törvény pontosítja a munkaügyi ellenőrzés tárgyi hatályára vonatkozó rendelkezéseket. Ezek között egyértelműen határozza meg azt, hogy a munkaügyi ellenőrzés a külföldiek magyarországi foglalkoztatásának engedélyezéséről szóló jogszabályok rendelkezéseinek megtartására terjed ki. Ezen túlmenően kiterjeszti a munkaügyi ellenőrzést a munkaviszony megszűnéséhez, megszüntetéséhez kapcsolódó elszámolás megtörténtére is, valamint az Európai Unióhoz a Magyar Köztársasággal azonos időpontban csatlakozó állam állampolgára és hozzátartozója magyarországi foglalkoztatására vonatkozó - külön jogszabályban meghatározott - bejelentési kötelezettségre vonatkozó rendelkezések betartásának ellenőrzésére is. A munkaügyi ellenőrzés hatályának a munkaerő-kölcsönzés szempontjából történő egyértelművé tételére kerül sor, figyelemmel arra, hogy a munkaerő-kölcsönzés olyan atipikus jogviszony, amikor a kölcsönbeadó és a kölcsönbevevő a munkaviszonyból származó munkáltatói jogokat megosztva gyakorolja. Annak érdekében, hogy a határokon átnyúló vállalkozások által foglalkoztatott munkavállalók jogainak érvényesülése megfelelően ellenőrizhető legyenek, szükséges a Met. szabályainak pontosítása.

A Magyar Köztársaság által az Európai Unióhoz történő csatlakozást követően alkalmazandó munkaerő-piaci viszonosság és védintézkedés szabályairól szóló 93/2004. (IV. 27.) Korm. rendelet (a továbbiakban: R.) 7. §-ának (1) bekezdése a Magyar Köztársasággal azonos időpontban csatlakozó állam - Málta és Ciprus kivételével - állampolgárának és hozzátartozójának foglalkoztatása esetén bejelentési kötelezettséget ír elő a foglalkoztató számára a foglalkoztatás megkezdéséről és megszűnéséről. A jogszabály hatálybalépése óta eltelt egy év gyakorlati tapasztalatai azt mutatják, hogy a jogi szabályozás alapján nem állapítható meg egyértelműen a bejelentési kötelezettség elmulasztásának jogi szankciója. A jogi szabályozás pontosításra szorul abban a tekintetben is, hogy külföldi állampolgár külföldi székhelyű kölcsönbeadó által végzett munkaerő-kölcsönzés útján megvalósuló magyarországi foglalkoztatása esetén a bejelentési kötelezettség teljesítésének elmulasztásért a felelősségre vonás kivel szemben alkalmazható.

A törvény kiterjeszti a munkaügyi ellenőrzés hatályát a R. 7. §-ának (1) bekezdésében meghatározott bejelentési kötelezettség teljesítésére, megteremti a kötelezettség elmulasztása szankcionálásnak lehetőségét. Egyértelműen meghatározza, hogy külföldi magyarországi foglalkoztatására vonatkozó jogszabályok rendelkezéseinek megsértésekor mely esetben szabható ki munkaügyi bírság, és mely esetben kell kötelezni a foglalkoztatót a foglalkoztatás elősegítéséről és a munkanélküliek ellátásáról szóló 1991. évi IV. törvényben (a továbbiakban: Flt.) meghatározott befizetési kötelezettség teljesítésére. A törvény egyértelműen rendelkezik arról is, hogy külföldi állampolgár külföldi székhelyű kölcsönbeadó által végzett munkaerő-kölcsönzés útján megvalósuló magyarországi foglalkoztatása esetén a bejelentési kötelezettség teljesítésének elmulasztásért a felelősségre vonás kivel szemben alkalmazható.

A 4. §-hoz

A törvény bővíti a munkaügyi felügyelő intézkedési lehetőségét. Ezen belül a kialakult joggyakorlatnak megfelelően úgy pontosítja a jogszabály szövegét, hogy a felügyelő kötelezi a foglalkoztatót a szabálytalanság meghatározott időn belül történő megszüntetésére. Ezen túlmenően rendelkezik a törvény arról is, hogy ha a további foglalkoztatás megtiltására azért került sor, mert a foglalkoztató megsértette a foglalkoztatásra irányuló jogviszony létesítéséhez szükséges jognyilatkozatok alakszerűségére és a jogviszony bejelentésére vonatkozó rendelkezéseket („fekete” és színlelt foglalkoztatás), a felügyelő az eltiltás időtartamára kötelezi a Munka Törvénykönyve 151. §-ának (4) bekezdése szerinti díjazásnak a munkavállaló részére történő megfizetésére. Az Mt. 151. §-ának (4) bekezdése szerinti díjazás alkalmazása azért indokolt a foglalkoztatástól való eltiltás időtartama alatt, mivel a fekete munkával összefüggő feltételezett jogsértések olyan, a munkáltató működési körébe tartozó oknak minősülnek, amely megalapozza a személyi alapbér-fizetési kötelezettséget. Ennek megfelelően kerül rendezésre annak a munkavállalónak a foglalkoztatástól eltiltás időtartama alatti státusza. A munkaügyi felügyelő az eltiltás időtartamára kötelezi a foglalkoztatót a Munka Törvénykönyve 151. §-ának (4) bekezdése szerinti díjazásnak a munkavállaló részére történő megfizetésére.

Bővül a felügyelők intézkedési jogköre azzal, hogy eltilthatják a foglalkoztatót tevékenysége folytatásától, ha a foglalkoztatásra vonatkozó jogszabályban előírt engedéllyel, nyilvántartásba vétellel nem rendelkezik. Ezen intézkedésnek különös jelentősége van a nyilvántartásba vétel nélkül munkaerő-kölcsönzési tevékenységet folytató gazdálkodó szervezetek szempontjából.

A munkaügyi felügyelők eddig is eljártak a külföldiek engedély nélkül történő foglalkoztatásával összefüggésben. Ennek megállapítása esetén kötelezték a foglalkoztatót az Flt. alapján a Munkaerőpiaci Alapba történő befizetésre.

Az 5. §-hoz

A munkaügyi bírság kiszabásának feltételrendszere és mértéke változik. A törvény megtartja a Met. jelenleg hatályos rendelkezéseinek azt az elsődleges célját, hogy súlyos jogszabálysértés esetén - függetlenül attól, hogy első vagy ismételt jogsértésről van szó - akkor is kiszabható legyen a munkaügyi bírság, ha a jogsértés csak egy munkavállalót érint, azonban a jogsértés jellege megkívánja a súlyosabb szankciót. A törvény egyértelműen elkülöníti egymástól az egy, illetve a több munkavállalót érintő jogsértés esetkörét a bírságolás szempontjából. Emellett a következő főbb szempontokat indokolt figyelembe venni a munkaügyi jogszabálysértések miatt alkalmazható jogkövetkezmények megállapítása során: a munkáltató egy vagy több jogszabálysértést követett el, mely jogsértés megállapítására kerül sor, a munkaügyi ellenőrzést megelőző három éven belül a munkáltatóval szemben azonos jogszabálysértés miatt szabtak-e ki munkaügyi bírságot. Differenciált bírságmértéket állapít meg a törvény attól függően, hogy a foglalkoztató hány alkalmazottat foglalkoztat, valamint egyéni vállalkozónak nem minősülő természetes munkáltató követi-e el a jogsértést.

Természetesen e szempontok mellett indokolt fenntartani a munkaügyi hatóság számára a jogkövetkezmény alkalmazása során mérlegelési lehetőséget biztosító általános szabályt is, mely szerint figyelembe kell venni különösen a jogszabály megsértésével okozott jogellenes állapot időtartamát, az okozott hátrány nagyságát, a megsértett jogszabályi előírások számát és hatását, valamint az érintett munkavállalók számát.

A 6. §-hoz

A külföldiek engedély nélkül történő foglalkoztatásának az Flt.-ben szabályozott jogkövetkezményei - a Munkaerőpiaci Alapba történő befizetésre kötelezés - beépülnek a Met.-be, figyelemmel arra, hogy ez a szankció a hatósági eljárás lefolytatásának jogkövetkezménye, és mint ilyen, eljárási jogi cselekmény. Ezért e szabályok a jogszabályi koherencia szempontjából jobban illeszkednek a munkaügyi ellenőrzés eljárási szabályai közé. Ennek megfelelően a Met. új 7/A. §-a szabályozza a Munkaerőpiaci Alap foglalkoztatási alaprészébe befizetendő összeg mértékét, differenciálva aszerint, hogy első alkalommal megállapított vagy korábbi munkaügyi ellenőrzés lefolytatását követő három éven belül megvalósított ismételt engedély nélkül történő foglalkoztatás megállapítására került sor. Ezen túlmenően különböztet a törvény a Munkaerőpiaci Alapba történő befizetés mértékében aszerint is, hogy egyéni vállalkozónak nem minősülő természetes személy foglalkoztatott külföldit munkavállalási engedély nélkül, vagy természetes személynek nem minősülő gazdálkodó szervezet, illetve egyéni vállalkozó követte-e el a jogsértést. A törvény „méltányosan” kezeli a külföldi engedély nélkül történő foglalkoztatását. Ha az engedély hiánya olyan tényállás mellett áll fenn, hogy a külföldi foglalkoztatott korábban érvényes munkavállalási engedéllyel rendelkezett, azonban a munkaügyi ellenőrzés időpontjában a munkavállalási engedély érvényessége lejárt, a Munkaerőpiaci Alap foglalkoztatási alaprészébe történő befizetés mértéke kedvezőbb, feltéve, hogy a foglalkoztató a külföldi számára új munkavállalási engedély iránti kérelmet az illetékes hatósághoz a munkaügyi ellenőrzés kezdő időpontját megelőzően benyújtott, azonban a hatóság az ügyben még nem hozott határozatot. (Természetesen, ha a határozathozatal azért maradt el, mert a hatóság az eljárási határidőket elmulasztotta, ezzel a polgári jogi szabályok szerint megnyílik a lehetőség az államigazgatási jogkörben okozott kár megtérítésére.)

A 7. §-hoz

A Ket. 33. §-ának (1) bekezdése szerinti eltérés lehetőségével élve rendelkezik a törvény a harminc napos ügyintézési határidőnél hosszabb eljárási határidőről. A munkaügyi ellenőrzés során - különös tekintettel egyes ügytípusok esetében a bizonyítási eljárás időigényes voltára - az ellenőrzés eredményességének feltétele, hogy a hatóság számára hosszabb idő álljon rendelkezésre a munkaügyi jogsértés tisztázására. A munkaügyi ellenőrzések jellemzőiből, így a panaszáttételek alapján folyó vizsgálatok időigényességéből, az ügyfél idézésének, az iratbekérések, illetve az esetlegesen keletkező ellentmondások feloldásának szükségessége miatti időmúlásból adódóan a vizsgálatok jelentős hányadában az általános eljárási határidőn belül nincs mód a felelősség alapjául szolgáló adatok feltárására. A hatvan napos eljárási határidő indokoltságát a foglalkoztatásra irányuló jogviszony létesítéséhez szükséges jognyilatkozatok alakszerűségét, a munkaerő-kölcsönzés feltételeit, valamint a munkaidőt, pihenőidőt és a rendkívüli munkavégzést érintő eljárásokban alátámasztja az a gyakorlati tapasztalat is, hogy a munkavégzési hely (telephely) és a foglalkoztató - dokumentumokat tároló - székhelye gyakran elválik egymástól. A hatóság rendelkezésére bocsátott munkaügyi iratok adatainak a vizsgálathoz felhasznált adatbázisokkal való egybevetésének időigénye ugyancsak a hosszabb elintézési határidő szükségességét igazolja.

A törvény - összhangban az adózás rendjéről szóló 2003. évi XCII. törvény 4. §-ának (2) bekezdése rendelkezésével - rendelkezik arról, hogy a munkaügyi eljárásokban kiszabott bírságok, bírságjellegű befizetések adók módjára behajtandó köztartozásnak minősülnek, így hatékonyabbá válik mind a munkaügyi bírság, mind a külföldiek engedély nélküli foglalkoztatása miatt befizetésre kötelezés végrehajtása.

A 8. §-hoz

Az Európai Parlament és Tanács a munkavállalók szolgáltatások nyújtása keretében történő kiküldetéséről szóló 96/71/EK irányelve előírja a tagállamok számára, hogy jelöljenek ki az irányelv végrehajtása céljából a nemzeti jogszabályoknak, illetve gyakorlatnak megfelelően egy vagy több kapcsolattartó hivatalt, illetve egy vagy több illetékes nemzeti szervet. Az ilyen együttműködés különösen e hatóságoknak a munkavállalók nemzetközi rendelkezésre bocsátására vonatkozó tájékoztatás iránti indokolt kérelmének megválaszolásában áll, beleértve a nyilvánvaló visszaélésekre vagy a jogellenes transznacionális tevékenységek esetleges eseteire vonatkozó tájékoztatást. A kijelölt hatóságoknak szorosan együtt kell működniük azoknak a nehézségeknek a vizsgálatában, amelyek az irányelv alkalmazása során felmerülnek. Kölcsönös közigazgatási segítségnyújtásra díjmentesen kerül sor. Minden tagállamnak meg kell tennie a szükséges intézkedéseket annak érdekében, hogy a munkaviszonyra vonatkozó szabályokkal és feltételekkel kapcsolatos információ általánosan elérhető legyen az Európai Unió valamennyi tagállamának hasonló feladatot ellátó hatóságai számára.

Az irányelv rendelkezései miatt indokolt a Met-ben is deklarálni a munkaügyi ellenőrzést végző hatóság együttműködési kötelezettségét, ezen belül a tájékoztatási kötelezettségét. Az Országos Munkabiztonsági és Munkaügyi Főfelügyelőség a munkaügyi ellenőrzéssel kapcsolatos feladatainak ellátásával összefüggésben együttműködik az Európai Unió tagállamainak munkaügyi feladatokat ellátó hatóságaival. A nemzetközi együttműködés keretében megkeresésre a hatáskörébe tartozó feladatokat érintően tájékoztatást nyújt az elvégzett munkaügyi ellenőrzések megállapításairól, valamint a munkaügyi jogszabályok tartalmáról.

Az állami támogatások igénybevételéhez, illetve közbeszerzési eljárásokban az ajánlattétel feltételeként megkövetelt hatósági bizonyítvány kiállításáról rendelkezik a törvény, amelyben a hatóság azt a tényt igazolja, hogy meghatározott időtartamon belül az állami támogatás igénylőjét, illetve a közbeszerzés ajánlattevőjét - mint munkáltatót - a munkaügyi ellenőrzést folytató hatóság meghatározott időn belül munkaügyi bírsággal sújtotta-e. A hatósági bizonyítvány kiállítása az államigazgatási eljárás általános szabályairól szóló 1957. évi IV. törvény alapján eddig is feladata volt az Országos Munkabiztonsági és Munkaügyi Főfelügyelőségnek és területi szerveinek, most e feladat - a közbeszerzésekhez és az állami támogatások igénybevételéhez szükséges tények hatósági igazoláshoz kapcsolódóan - konkrét formában kerül megfogalmazásra.

A munkaügyi ellenőrzéssel összefüggő társadalmi kontroll biztosítása céljából jön létre a Munkaügyi Ellenőrzést Támogató Tanács. Feladatai közé tartozik a foglalkoztatással kapcsolatos jogszabályok alkotására vonatkozó ajánlások megtétele, a munkaügyi ellenőrzéssel összefüggő jogszabályok véleményezése, az OMMF éves munkájáról szóló tájékoztatás meghallgatása, a hatóságok együttműködésének támogatása, konzultatív funkciók ellátása. A Tanács létrehozásának célja a munkaügyi ellenőrzés hatékonyságának és a jogellenes foglalkoztatás visszaszorításának elősegítése, a gazdasági folyamatokat szabályozó, irányító szervezetek, a munkáltatók és munkavállalók érdekképviseletei és az ellenőrző hatóságok között folyamatos párbeszéd fenntartása.

A 9. §-hoz

A magánlakás sérthetetlenségéhez fűződő jogot szükséges biztosítani a magánszemély munkáltató lakóhelye vonatkozásában is.

Felhatalmazó rendelkezés épül be a Met.-be a munkavállalók munkaviszonyból származó jogai érvényesítésének elősegítése érdekében, melyben felhatalmazást kap a foglalkoztatáspolitikai és munkaügyi miniszter, hogy megalkossa a - pénzügyminiszterrel egyetértésben - a munkaügyi eljárásokban kiállított hatósági bizonyítványok igazgatási szolgáltatási díjtételeit. Emellett - a külföldiek engedély nélküli foglalkoztatása jogkövetkezményeinek a Met.-be való átkerülése miatt - az ehhez kapcsolódó, eddig az Flt.-ben lévő felhatalmazást is a Met.-nek kell megadnia.

A 10. §-hoz

A törvény - korábbi hiányosságot pótolva - teljes körűen felsorolja mindazokat az európai uniós jogforrásokat, amelyek harmonizálása a Met. szabályaival (is) történt.

-----STARTING---POINT---VEGE---

A 11-12. §-hoz

A Met. módosítása a törvény szerint 2006. január 1-jén lép hatályba. A munkaügyi bírság új, differenciáltan megállapított mértékeire vonatkozó szabályok a pénzügyi kötelezettséget előíró rendelkezésekre vonatkozó általános előírás alapján a kihirdetést követő 46. naptól hatályosak, úgyszintén ezen időponttól alkalmazandók a munkavállalási engedély nélkül foglalkoztatott külföldi személyek után fizetendő bírság szabályai is (6. §). A speciális 60 napos közigazgatási eljárási határidőre vonatkozó szabály a kihirdetést követő 8. naptól alkalmazandó.

A hatálybalépés időpontját - a 4. § és 6. § esetében 2006. január 1-jét, az 5. § és 7. § (2) bekezdése esetén a törvény kihirdetését követő 46. napot - követően elkövetett jogsértések miatt indult eljárásokban lehet alkalmazni az e szabályokban foglalt rendelkezéseket.

A törvény tartalmazza a Munkaerőpiaci Alapba befizetendő bírságra vonatkozó rendelkezéseknek a Met.-be történő beépülésével indokolttá váló Flt. módosítást, valamint a Met. szövegéből kikerül a „munkabiztonsági” szövegrész.

Emellett a törvény a dereguláció érdekében hatályon kívül helyezi mindazokat a joghelyeket, amelyek az alaptörvények hatályon kívül helyezett rendelkezéseit korábban módosították.

A törvény továbbá módosítja a munkavédelemről szóló 1993. évi XCIII. törvény rendelkezéseit is. A munkavédelmi és a munkaügyi ellenőrzési törvény hatálya alá tartozó két hatósági terület következetes szétválasztása indokolja, hogy a felügyelők elnevezése egyértelműen utaljon kizárólagos munkabiztonsági vagy munkaügyi hatáskörükre.

A két hatósági jogkör egyenértékű hatékonyságát biztosítja az az 1993. évi XCIII. törvénybeli módosítás, amely a munkabiztonsági felügyelő eljárási jogosítványai közé emeli az eddig csak a munkaügyi felügyelőt illető és hatékonyan működő, a munkáltató és a munkát végző közötti jogviszony minősítésére vonatkozó felhatalmazást. Ezzel élve a felügyelő megállapíthatja a szervezett munkavégzés fennállását, azaz a munkavédelmi jogszabály hatályának kiterjesztését a munkavégzés alanyaira. Az ellenőrzés megkezdése minden esetben hatásköri vizsgálattal indul, a szervezett munkavégzés megállapítása egyben a munkáltatói státusz és a munkavállalók személyének azonosítását is jelenti. A jogalkalmazás ezen lépése közvetett módon - a közigazgatási eljárásra vonatkozó jogszabályokra is figyelemmel - az Mvt-nek az OMMF-re vonatkozó hatósági fejezetében szabályozott eljárási cselekmények szerves részét képezi. A feladat (minősítés) elvégzése a Met. alapján eddig is beletartozott a munkabiztonsági és munkaügyi felügyelő jogkörébe.