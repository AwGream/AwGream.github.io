2005. évi CLXXXIX. törvény indokolása

a Magyar Köztársaság és az Indiai Köztársaság között a beruházások ösztönzéséről és védelméről újdelhiben, 2003. november 3-án aláírt Megállapodás kihirdetéséről

Indokolás

A Magyar Köztársaság és az Indiai Köztársaság közötti, a beruházások ösztönzéséről és védelméről szóló Megállapodás aláírására 2003. november 3-án került sor Újdelhiben. A Megállapodás aláírására a 2242/2001. (IX. 12.) Korm. határozat adott felhatalmazást. Az indiai fél 2004. március 12-i keltezésű szóbeli jegyzékében értesítette a magyar felet a Megállapodás megerősítéséről. A Megállapodást magyar részről az Országgyűlés 49/2005. (VI. 4.) OGY határozatával erősítette meg és erről 2005. június 13-án értesítettük az indiai felet. A Megállapodás a benne foglalt rendelkezés értelmében kilencven nappal a megerősítésről szóló okiratok kicserélése után lép hatályba. A megerősítő okiratok kicserélése 2005. október 4-én történt meg.

A beruházásvédelmi Megállapodás a külföldi befektetések kölcsönös elősegítését, a külföldi befektetők bátorítását, bizalmának megnyerését szolgálja. A befektetők nagyobb biztonságban érzik magukat, ha saját államuk - nemzetközi szerződés alapján is - képviseli érdekeiket a fogadó állammal szemben.

A Megállapodás olyan nemzetközi normába foglalt garanciákat tartalmaz a külföldi beruházások létesítésére és működésére vonatkozóan, amelyek kizárják az egyoldalú változtatás lehetőségét.

A Megállapodás biztosítja:

- a tőke repatriálásának jogát;

- kártalanítás nyújtását olyan esetekben, amikor a beruházást a fogadó állam államosítja vagy kisajátítja.

Rendelkezik továbbá a beruházási viták rendezéséről is. Ha a beruházó és a fogadó állam között a beruházással kapcsolatosan vita keletkezik, azt semleges, nemzetközi választott bíróság (ICSID, UNCITRAL) elé lehet terjeszteni. A Megállapodás aláírásával a fogadó állam is aláveti magát a választottbírósági eljárásnak.

A Megállapodás tartalmát tekintve megfelel a nemzetközi gyakorlatnak és a Magyar Köztársaság által eddig megkötött más kétoldalú szerződésekben foglaltaknak.

A 2005. évi L. törvény 9. §-a értelmében, ha a Megállapodás kötelező hatályának elismeréséhez az Országgyűlés adott felhatalmazást, azt törvényben ki kell hirdetni.