2017. évi CLXXXI. törvény indokolása

a kulturális örökség védelméről szóló 2001. évi LXIV. törvény és egyes kapcsolódó törvények módosításáról

-----STARTING---POINT---ALTALANOS--- 

A kulturális örökség védelméről szóló 2001. évi LXIV. törvény (a továbbiakban: Kötv.) módosításának indoka elsősorban az egyszerűsítésre, bürokrácia-csökkentésre irányul, részben eddig hiányzó szabályozást állapítanak meg. A módosítás céljai között szerepel az állami költségvetési források hatékonyabb és ésszerűbb felhasználása is: a védett kulturális javak állami elővásárlási joggyakorlásának kiszélesítésével, az állami közgyűjtemények és a Nemzeti Kastély és Várprogram megvalósító intézménye részére is lehetővé válik a szerzeményezés ezen módja.

Az elmúlt évek során a kiviteli engedélyezési, valamint a védési eljárások során szerzett tapasztalatok alapján egyértelműen megállapítható, hogy a 2014-ben bevezetett rendszer korrekcióra szorul. A 2014 januárjában meghatározott, kiviteli engedélykötelesség küszöbét jelentő forgalmi értékek mára már nem felelnek meg sem az örökségvédelmi érdekeknek, sem a műkereskedelmi árakat nem tükrözik. Az időközben megélénkült műtárgyforgalom és kereslet az árak jelentős emelkedését idézte elő, így az örökségvédelmi szempontból is jelentősebb tárgyak már a magasabb forgalmi értékűek között keresendők. A magasabb forgalmi értékküszöbök meghatározásánál figyelembe vettük az elmúlt évek során védetté nyilvánított kulturális javak értékesítési árait, a kiviteli engedélyezésen felbukkant tárgyak árnyilatkozatait, az elmúlt évek piaci, aukciós áremelkedését, valamint a nemzetközi összehasonlítást. Ez utóbbi összehasonlítás alapján is megállapítható, hogy a korábbi Forint-értékek európai összehasonlításban is a legalacsonyabbak közé számítanak, amit ma már az élénk műkereskedelem és hazai gyűjtői kereslet sem indokol: az ország műtárgy megtartó- és felszívó képessége - a természetes piaci folyamatok alapján, adminisztratív beavatkozás nélkül is - jelentősen javult.

A módosítás a koherens és egyértelmű szabályozást biztosító módosítások megtételét, és jogszabályalkotásra irányuló felhatalmazó rendelkezések pontosítását szolgálja.

-----STARTING---POINT---RESZLETES---

Az 1-2. §-hoz

A régészeti feltárás végzése állami közfeladat. A Kormány tagjainak feladat és hatásköréről szóló 152/2014. (VI. 6.) Korm. rendelet 17. § (2) bekezdés b) pontja szerint a Miniszterelnökséget vezető miniszter gondoskodik a feladatkörébe tartozó kulturális örökségi értékek számbavételéről, nyilvántartásáról és az ehhez kapcsolódó tudományos feladatok ellátásáról, valamint a régészeti örökség számbavételéről, nyilvántartásáról, védendő területeinek meghatározásáról, védetté nyilvánításáról, védelméről, megőrzéséről. A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény alapján mindenekelőtt a régészeti gyűjtőkörrel rendelkező múzeumok alapfeladata a régészeti feltárások elvégzése, mely alapító okiratukban is szerepel.

A feltárások elvégzésére a Kötv.-ben meghatározott állami és önkormányzati intézmények jogosultak. Ezért a Miniszterelnökséget vezető miniszter döntése szerint a jövőben nemcsak a megelőző régészeti feltárások, hanem a Kötv. szerinti nagyberuházások régészeti feladatellátását is csak múzeumok végezhetik, melyek hiányzó kapacitásaik pótlására kizárólag állami és önkormányzati fenntartású, feltárásra jogosult intézményeket vonhatnak be a feladatellátásba, és a továbbiakban a szaktevékenységek végzésében szervezetek (gazdasági társaságok) nem működhetnek közre. A régészeti feltárás nélkülözhetetlen része a régészeti bontómunka, amely azonban részben földmunkás kapacitást igényel. A gazdasági társaságok, cégek ebbe a tevékenységbe lesznek bevonhatóak, mivel a múzeumok és a Budavári Ingatlanfejlesztő és Üzemeltető Nonprofit Korlátolt Felelősségű Társaságnak (a továbbiakban: Budavári NKft.) nem tudják megoldani a változó létszámigények miatt elsősorban idénymunkát vállaló munkavállalók közalkalmazotti alkalmazását vagy megbízását.

Ez a döntés lehetővé teszi a régészeti feladatellátás bonyolult, jelenleg többszintű rendszerének kétszintűre egyszerűsítését. Ugyanakkor a régészeti feladatellátás tervezése és végzése során elsődleges szempont a szükséges kapacitások zökkenőmentes biztosítása. Ennek érdekében szükséges egyfelől a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvényben rögzíteni az ágazati irányítás kettősségét, valamint azt, hogy a feltárásra jogosult muzeális intézmények kötelesek az örökség védelméről szóló törvényben meghatározott feladatai ellátásához szükséges személyi és infrastrukturális feltételeket biztosítani.

A Budavári NKft.-nek nem lesz feladata az infrastrukturális nagyberuházások megelőző feltárásának koordinálása, illetve elvégzése. Ez egy olyan jellegű profiltisztítást jelent, amelynek eredményeként a Budavári NKft. az előzetes régészeti dokumentáció (ERD) elkészítésére szakosodott központi lelőhely-diagnosztikai szervezetté válik. A feladatkör szűkülése csökkenti a szervezet túlterheltségét, így lehetővé válik az ERD-k gyorsabb és magasabb színvonalon történő elkészítése.

Mindezeken túl nem szükséges fenntartani az akkreditáció intézményrendszerét. A feltárásra jogosultak akkreditációja önmagában nem sarkallta arra a múzeumokat fenntartókat, hogy intézményeik kapacitásait jelentősen növeljék. A cégek akkreditációjára sincs szükség, tekintettel arra, hogy a továbbiakban régészeti szaktevékenységet (pl. régészeti feltárás vezetése) nem láthatnak el. Az akkreditációs rendszer a Kötv. 2015. január 1-jén hatályba lépett módosítása alapján állt fel, a 2015 tavaszán kiadott engedélyek 3 évre szólnak. A törvény az akkreditációs engedélyek lejártát követően lép hatályba, ezzel biztosítani lehet a szükséges felkészülési időt.

A régészeti feladatellátás a korábbi módosítások során elválasztásra került a régészeti földmunkától. A régészeti feladatellátás a beruházások régészetileg érintett területének lelőhely-felderítése és megelőző régészeti feltárása, a régészeti földmunka a régészeti feladatellátáshoz szükséges, nem a feltárás része. A régészeti feladatellátást, mint tudományos módszerrel végzett tevékenységet a jövőben múzeumok végezhetik. A régészeti földmunkát, mint jellemzően kivitelezői feladatot főszabály szerint a beruházó által kiválasztott cég végzi.

A 3. §-hoz

Az új rendelkezést gyakorlati tapasztalatok, lopott, majd előkerült kulturális javak esetei indokolják. A kulturális hatóság által 2004 óta vezetett lopott és eltűnt kulturális javak nyilvántartása alapján már több lopott tárgy megkerülése is előmozdítható volt. Több esetben is azonban a bűncselekmény elévülte, vagy egyéb körülmények miatt a felbukkant lopott tárgyak sorsának rendezése nem történhetett meg megnyugtató módon. Az új rendelkezés az ilyen ügyeket hivatott megoldani nemzetközi egyezmény, illetve a vonatkozó európai uniós közösségi szabályozásból átvett megoldásokkal. Ez alapján az előkerült, lopott kulturális tárgy az eredeti tulajdonosa részére visszaadandó azzal, hogy a visszaadó felet kártalanítás illeti meg, ha a szerzés során kellő gondossággal és körültekintéssel járt el. A kellő gondosság és körültekintés feltételeinél meghatározásában - pontos kereszthivatkozással - igazodik a közösségi jogszabály átültetéséről rendelkező 2001. évi LXXX. törvényben előírtakhoz. A kereskedelmi forgalomban történő szerzés esetén a vevő részéről jogos elvárásnak tekinthető, hogy a kereskedő az áru eredetének tisztázása érdekében az ésszerűen hozzáférhető adatellenőrzéseket elvégzi. Ezért ott a kellő gondosság és körültekintés feltételeit a kereskedőnek kell biztosítani, a vevő részéről ez teljesítettnek tekintendő.

A védetté nyilvánított kulturális javak körébe tartozó tárgyak eltűnésekor a kulturális javak hatósága jogosult a körözés elrendelésére, amennyiben rendelkezésre állnak az adatok. Az elrendelésre most már teljesebb körben lenne lehetőség, nem kizárólag a védetté nyilvánított kulturális javakra szűkítve. Ezáltal lehetővé válik, hogy a kulturális örökség eltűnt elemei közül tágabb kör, pl. a közgyűjteményi leltári darabok esetén is igénybe vehető legyen ez az eszköz.

A 4-8. §-hoz

A védett kulturális javak ideiglenes kiviteli engedélyezése a statisztikai adatok szerint túlnyomórészt a hazai múzeumok külföldi kölcsönzési forgalmát fedi le. Muzeális intézmények esetén a külföldi kölcsönadás a gyakorlatban kettős engedélyezés alá esik, hiszen a múzeumi jogszabályok alapján [1997. évi CXL. törvény 38/A. § (6) bek.] a külföldi kölcsönzés a kultúráért felelős miniszter (EMMI) hozzájárulása szükséges. A külföldre szállítás pedig jogszerűen csak a kulturális javak hatósága (Miniszterelnökség) által - magyar vagy EU közösségi jogszabály alapján - kiállított engedéllyel lehetséges. Tekintettel arra, hogy a külföldi kölcsönzési hozzájárulás és a kiviteli engedélyezés tartalmilag azonos feltételeket vizsgál, ezért a kettős engedélyezés fenntartása csak a legszükségesebb mértékben indokolt. Az EU közösségi szabályozásban a tagállamok részére biztosított általános nyílt kiviteli engedélyezés bevezetésével lehetővé válik, hogy azon állami muzeális intézmények, melyek szakmai, szervezeti és pénzügyi erőforrásai tartósan biztosítottak, az öt évre adható, többször is felhasználható „keretengedélyt” megkapják, mellyel a gyűjteményükbe tartozó bármely darabot jogszerűen vihetik ki EU-n belül és kívül is, ha az adott külföldi kölcsönzéshez az EMMI miniszter hozzájárult. Ez az éves szintem 200 ideiglenes kiviteli engedélyezési ügy java részénél jelentős egyszerűsítést eredményez mind az ügyféli (közgyűjteményi), mind a hatósági oldalon.

A módosítás technikai jellegű, a kialakult gyakorlatnak megfelelően rögzíti az engedély érvényességét. (A korábbi, határozatlan idejű érvényességet a hatóság sosem alkalmazta, hiszen egy-egy tárgy esetleges felértékelődése kiszámíthatatlan. Amit a mai szemlélet nem tart kiemelkedő jelentőségűnek és pótolhatatlannak, az idő múlásával, előre nem látható események bekövetkeztével megváltozhat.)

A rendelkezés egy új bekezdéssel bővül, hogy a lopott kulturális javak esetén a visszaszolgáltatás (restitúció) hatékonyabban történhessen meg. Ennek érdekében szükséges a lopott tárgyak eredeti tulajdonosának (sértettnek) a személyes adatait nyilvántartásba venni, hogy az előkerülés esetén értesíthetők, illetve visszaellenőrizhetők legyenek. A személyes adatok kezelése törvényi szintű felhatalmazást igényel.

A Kötv. 71. §-a sorolja fel a hatóság által vezetett nyilvántartásokat. A nyilvántartott műemléki érték fogalma a Kötv. 2015. január 1-jén hatályba lépett módosítása során került bevezetésre. A jogalkotó szándéka ezen műemléki értékek közhiteles nyilvántartásban történő rögzítése volt, a hatóság nyilvántartása jelenleg is a nyilvántartott műemléki értékeket tartalmazza.

A kulturális örökség elemeinek központi, közhiteles nyilvántartása (nyilvántartás) a műemléki értékek, műemlékek és régészeti lelőhelyek tekintetében ingatlan alapú. A kiegészítés lehetővé teszi, hogy a nyilvántartás térítésmentesen hozzáférjen a naprakész ingatlan-nyilvántartási térképekhez, mivel a földmérési és térképészeti tevékenységről szóló 2012. évi XLVI. törvény 8. § a) pontja ezt kötelezettségként előírja. Így biztosítható a nyilvántartáson alapuló hatósági feladatellátás jogbiztonsága.

A módosítás pontosítást tartalmaz, amely alapján a hatóság a Kötv. 7. § 22. pontjában meghatározott nyilvántartott műemléki értékek nyilvántartására köteles, amely a Kötv. 72. § (1) bekezdése alapján közhiteles hatósági nyilvántartásnak minősül.

A Kötv. 75/A. § (1a) bekezdése úgy módosul, hogy szakértőként a jogszabályban kijelölt szervezet vehető igénybe.

A 9. §-hoz

Az állami elővásárlási jog gyakorlása során szerzett tapasztalatok alapján, figyelembe véve az elmúlt időszak hivatali, szervezeti változásait is, szükséges a rendelkezés módosítása, hogy azzal az állam hatékonyan tudjon élni.

Ennek lényege:

- az állami elővásárlási jog gyakorlására történő felajánlást továbbra is a kulturális javak hatóságánál, azaz Miniszterelnökségen kell az érintetteknek megtenni,

- Miniszterelnökség kijelöli a jog gyakorlására: az irányítása alatt álló „örökségvédelmi háttérintézményt” (Budavári, Eszterháza, Helikon Kastélymúzeum, Gödöllői Királyi Kastély NKft.), vagy az állami közgyűjteményt,

- a kijelölt örökségvédelmi háttérintézmény, vagy állami közgyűjtemény a felajánlásra válaszként nyilatkozik az állami elővásárlási jog gyakorlásáról és - pénzügyileg és a műtárgy átvételével együtt - lebonyolítja az adásvételt (vagy lemondó nyilatkozatot tesz, vagy a jogvesztő határidőn belül nem nyilatkozik),

- a kijelölt örökségvédelmi háttérintézmény, vagy az állami közgyűjtemény értesíti a Miniszterelnökséget az állami elővásárlási jog gyakorlásáról, - Miniszterelnökség tájékoztatja az MNV Zrt.-t, hogy azzal a kijelölt örökségvédelmi háttérintézménnyel, vagy állami közgyűjteménnyel kössön vagyonkezelői szerződést, amelyik a vételt lebonyolította.

Ennek révén megoldható, hogy:

- az elővásárlási jogra való felajánlás ügyféli oldalról ne váljon bonyolultabbá (továbbra is csak egyetlen helyen kelljen bejelentést tenni),

- az örökségvédelmi szakmai-eljárási érdekek és szempontok ne sérüljenek (a hatóság a maga által vezetett közhiteles nyilvántartás alapján tudja ellenőrizni, hogy a jog fennáll-e, illetve értesül a tulajdonosváltozásról),

- a feladatellátás a gyakorlati végrehajtási szinthez közelebb kerüljön: a vásárlással járó pénzügyi, jogi és műtárgykezelési feladatok, kockázatok kezelése ott történjen, ahol a feltételei adottak, és a megszerzendő műtárgy is elhelyezésre kerül (és mindez ne a közvetítői szerepet betöltő, és a műtárgykezelés feltételeivel nem rendelkező Miniszterelnökség közvetlen felelősségi és feladatkörébe tartozzon),

- az állami elővásárlási jog érvényesítésével a Nemzeti Kastély és Várprogram megvalósítója is élni tudjon,

- az állami elővásárlási jog érvényesítésével az állami közgyűjtemények is élni tudjanak,

- a részben egymásnak ellentmondó hatályos jogszabályi rendelkezések összhangba kerüljenek.

A koncepció szerinti szabályozási környezet kialakítása alacsonyabb szintű jogszabályi rendelkezések módosítását, illetve megalkotását is igényli.

A 10-14. §-hoz

Kodifikációs pontosításokat és záró rendelkezéseket tartalmaz.

A 15. §-hoz

A Kötv. 53/A. § (1) bekezdése alapján a hatóság a kulturális javak teljes körére körözést rendelhet el. Indokolt annak biztosítása, hogy a körözési rendszerben feltűntetett kulturális javak körébe tartozó dolgok közérdekből nyilvános adatok körébe tartozzanak. Ennek az adatok nyilvánosságra hozatalában, megismerhetőségében, hozzáférhetőségében van jelentősége, ezért szükséges ehhez igazítani a körözési nyilvántartási rendszerről és a személyek, dolgok felkutatásáról és azonosításáról szóló 2013. évi LXXXVIII. törvényt is.

-----STARTING---POINT---VEGE---

A 16. §-hoz

Hatályba léptető rendelkezéseket tartalmaz.