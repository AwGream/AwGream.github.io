2010. évi CLII. törvény indokolása

egyes törvényeknek a naptári napban való határidő-számítással összefüggésben történő módosításáról

-----STARTING---POINT---ALTALANOS--- 

A közigazgatás modern követelményekhez igazodó korszerűsítése, szükségszerű átalakítása, és ennek keretében a valódi szolgáltató állam megteremtése napjaink jogalkotási tevékenységének egyik legfontosabb feladata. Ennek kapcsán kiemelt cél lett a közigazgatás működésének ésszerűsítése, amire azért van szükség, mert a jól és egyszerűen működő közigazgatás a társadalom számára nélkülözhetetlen, és többek között ez a gazdaság talpra állításának egyik feltétele is. Ennek megvalósítását szolgálja többek között a törvény is, amelynek célja, hogy a közigazgatási hatósági eljárásokban a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2009. október 1-től hatályos módosítása nyomán bevezetett munkanapokban való határidő-számítás helyett - az ágazati törvények vonatkozásában - újra a határidők naptári napban való számításának elve érvényesülhessen.

A törvény közvetlen előzménye és egyben szabályozási alapja a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény, amely - amellett, hogy rendelkezik a területi kormányhivatalok felállításáról - jelentősen, többek között a munkanapokban való határidő-számítást illetően módosítja a Ket.-et is. Ennek eredményeként a Ket. rendelkezései 2011. január 1-jei hatállyal - főszabályként - ismét naptári napban számított határidőket tartalmaznak. A Ket. változása szükségessé teszi a teljes jogrendszer, így az ágazati törvényekben is a hatósági eljárási határidőre vonatkozó szabályozás megfelelő módosítását abból a célból, hogy az abban megállapított, közigazgatási hatósági eljárásokhoz kapcsolódó határidőkre vonatkozó szabályok is megfeleljenek a Ket. új rendelkezéseinek.

A módosítás eredményként az egyes eljárási határidők három munkanapról öt napra, öt munkanapról nyolc napra, nyolc munkanapról tíz napra, tíz munkanapról tizenöt napra, tizenöt munkanapról húsz napra, huszonkét munkanapról harminc napra, harmincöt munkanapról pedig ötven napra módosulnak. A törvényben a fentiektől eltérő mértékű (például kettő vagy harminc munkanapos) eljárási határidők is értelemszerűen módosításra kerülnek, illetve a jogalkalmazás megkönnyítése érdekében - tekintettel arra, hogy ez a megoldás mind a hatóságoknak, mind az ügyfeleknek kényelmesebb - a hatvan napos határidők helyett például két hónap, a kilencven napos határidők helyett pedig három hónap kerül megállapításra. A naptári napokban meghatározott eljárási határidők rendszerét egységesebbé és áttekinthetőbbé teszi az a szabályozási megoldás, hogy a törvény a tíz napos és annál hosszabb határidők esetén a határidőket - lehetőség szerint - öttel osztható módon állapítja meg. A Ket. 2009. október 1-jén hatályba lépő módosításainak való megfelelést célzó, az egyes szaktárcák által végzett jogrendszeri felülvizsgálat eredményeképpen több hatósági eljárás a naptári napokról eleve a hónapokban történő határidő-számításra tért át. Mivel ez a számítási mód egyértelmű mind az ügyfelek, mind a hatóságok számára, és a naptári napban való számítástól sem idegen, a jelenleg hónapokban megállapított határidőket a törvény érintetlenül hagyja.

A határidő-számítással kapcsolatos módosításokkal összefüggésben a törvény az ágazati törvényekben a kérelemre induló hatósági eljárások kapcsán - a Ket. 33. §-ának 2011. január 1-jétől hatályos (5) bekezdésének megfelelően - azt is egyértelművé teszi, hogy az ügyintézési határidő nem a kérelem megérkezésének a napján, hanem az azt követő napon kezdődik.

A közigazgatási hatósági eljárási határidők naptári napban való megállapítása elsősorban az ügyfelek jogainak és érdekeinek védelmét hivatott segíteni. A határidők naptári napban való megállapítása alapvetően azért kedvező, mert így az ügyfeleknek nem kell attól tartaniuk, hogy az ügyintézési határidő munkanapokban való számítása miatt ügyük intézése elhúzódik. A hatályos szabályozás ugyanis az eljárási határidők munkanapokban való meghatározásával alapvetően a hatóságoknak kedvez. Igaz ugyan, hogy a hatályos megoldás által a hatósági ügyterhek és munkafolyamatok valamelyest egyenletesebbé és valamivel könnyebben tervezhetővé váltak, ugyanakkor például a három- vagy négynapos munkaszüneti napok esetén az ügyintézés teljes időtartama kitolódhat, és ez az ügyfelek számára az eljárással kapcsolatos bizonytalansági tényezőként jelenhet meg. A közigazgatási hatóságok és az ügyfelek kapcsolatában azonban - nem csak a határidő-számítás kapcsán, hanem egyébként is - elsődlegesen az ügyfelek számára kedvező megoldásokat célszerű kialakítani, mivel az ügyfél egyedül áll szemben a szakmai ismereteivel és szervezettségével nagyfokú előnyben lévő közigazgatással, így helyzete is kiszolgáltatottabb.

A határidők naptári napokban való megállapítása eredményeként, ha egy jogszabály például három vagy öt napos eljárási határidőt állapít meg, és ebbe a határidőbe egy hétvége is beleesik, az ügyintézésre ténylegesen rendelkezésre álló idő ugyan kevesebb lesz, mintha a határidőbe hétvége nem esne bele, a hatóság azonban szervezési-hatékonysági intézkedésekkel megteheti, hogy ilyen esetben az ügyintézést a rövidebb, ténylegesen rendelkezésre álló időnek megfelelően szervezi meg, és esetleg humánerőforrásait megfelelően átcsoportosítja. Ha a hatóság megfelelő munkaszervezéssel sem képes tartani az ügyintézési határidőt, akkor szükség esetén még mindig lehetőség van arra, hogy a hatóság vezetője a Ket. 33. § (7) bekezdése alapján az ügyintézési határidőt meghosszabbítsa. A módosítások mindezek alapján tehát az ügyfelek terheinek a csökkentéséhez is hozzájárulnak.

A módosítást másodsorban a hatóságok informatikai kapacitásának fejlesztése kapcsán jelentkező problémák is szükségessé tették. A hatóságok iktatási és informatikai rendszere - a korábbi várakozásokkal ellentétben - még mindig nincs felkészülve a munkanapokban való határidő-számításra való átállásra. Mindezekre figyelemmel az egyes hatóságok költségvetése számára kisebb megterhelést az jelent, ha a szabályozás visszatér a korábbi megoldáshoz, hiszen a naptári napban való határidő-számítás nem eredményez további költségvetési forrásra vonatkozó igényt, sőt adott esetben éppen hogy költségcsökkenéshez vezet azáltal, hogy a korábban betervezett fejlesztésekre szánt források szabadulhatnak fel.

A módosítás harmadik indoka rendszertani jellegű, a munkanapokban való számítás ugyanis idegen a többi eljárásjogban ismert határidő-számításoktól, a közigazgatási eljárások kapcsán pedig a határidő-számítás jobban igazodik majd a közigazgatási perekkel kapcsolatos, a Ket.-ben, illetve a Polgári Perrendtartásról szóló 1952. évi III. törvény XX. Fejezetében található naptári napokban megállapított határidőkhöz is.

A Ket. meghatározott kivételekkel valamennyi hatósági eljárásban érvényesül, ugyanakkor például az egyes eljárási határidők mértékét illetően is nagy szabadságot biztosít az ágazati szabályozásnak, hogy eltérjen rendelkezéseitől. Mivel az ágazati joganyag ezzel az eltérési lehetőséggel széles körben élt is, így a Ket. határidő-számításra vonatkozó szabályainak változása szinte az összes hatósági eljárást érinti. Mivel a hatósági eljárásokban az ügyintézési határidő mellett a Ket. alapján számos belső határidő is található, az ágazati szabályok változatlan hatályban tartása azt eredményezné, hogy a hatóságnak és az ügyfélnek egyes eljárási cselekményeinél a Ket. alapján naptári napban, a speciális ágazati szabályozás alapján más eljárási cselekményeknél munkanapban kell számítania az irányadó határidőt. Ez a szabályozási háttér nyilvánvalóan ellentétes lenne a kiszámítható jogalkalmazás követelményével, jelentős megterhelést jelentene az eljárás valamennyi résztvevőjének.

Nem minden esetben tér azonban vissza a szabályozás a naptári napokban való határidő-számításra a privilegizált eljárások (például az adóigazgatási eljárás) esetében sem, mivel ebben a körben több esetben a Ket.-től szinte teljes mértékben eltérő rezsim jött létre, ennek megbontására pedig nem feltétlenül van kiemelkedő szükség. Az eljárási határidők mértékét és számításának módját emellett gyakran a közösségi joganyag is determinálja, amely szintén a Ket. szabályaitól való eltérést eredményezhet, így néhány törvényben a közösségi jog előírása miatt marad meg a munkanapban számított határidő. Mindezeken túl nem indokolt azoknak a munkanapban megállapított határidőknek a módosítása sem, amelyek a hatósági eljáráshoz vagy a Ket. 2009. október 1-jei módosításához közvetetten sem kötődnek (ilyenek például a megbízási jogviszonyhoz vagy a panaszügyintézéshez kapcsolódó határidők).

A szűk értelemben vett eljárási határidők mellett a naptári napban történő határidő-megállapítás a törvény alapján kiterjed egyes adminisztratív kötelezettségekre is, tehát naptári napokban megállapított határidőkben való számítást ír elő a módosítás a legtöbb esetben például akkor is, ha az ügyfeleknek valamilyen adatváltozást kell bejelenteniük, vagy nyilatkozatot kell megtenniük. Azoknak az adminisztratív kötelezettségeknek a teljesítésére, elintézésére vonatkozó határidők esetén indokolt a naptári napban történő számítás, amelyek tekintetében a Ket. 2009. október 1-jén hatályba lépő módosításainak való megfelelést célzó, a szaktárcák által végzett jogszabályi felülvizsgálatok idején naptári napban megállapított határidő, a felülvizsgálatot követően pedig munkanapban számított határidő szerepel. Ezekre a cselekményekre ugyan nem terjed ki a Ket. hatálya, így a határidő-számítás Ket. szerinti változása nem érinti ezeket közvetlenül, azonban a hatóságok és az ügyfelek számára a vegyes - napban és munkanapban történő - számítás terhet jelenthet, és ezt a törvény kiküszöböli.

-----STARTING---POINT---RESZLETES---

Az 1. §-hoz

A közigazgatási hatósági eljárásokkal kapcsolatos határidők naptári napban vagy hónapban való számítására vonatkozó változtatások az egyes ágazatai törvények módosítása keretében történnek meg.

A törvény érinti az integrált ügyfélszolgálati irodákat is. A 2011. január 1-jétől hatályos Ket.-módosítás számos feladat- és hatáskört telepít meg az integrált ügyfélszolgálati irodákhoz is. A 2011. január 1-jével létrejövő megyei, fővárosi kormányhivatalok keretei között kialakítandó integrált ügyfélszolgálati irodák kiemelt szerepet kapnak a jövőben a hatósági eljárások és szolgáltatások lefolytatásában való közreműködésük révén. Létrehozásuk alapvető célja ugyanis, hogy az ügyfelek terheinek csökkentése érdekében egyablakos ügyintézés keretében is intézhetők legyenek a hatósági ügyek. Ennek megfelelően a jövőben a kormányhivatalok ügyfélszolgálati irodáján többféle, eredetileg más-más hatóságok döntését igénylő kérelmet (például engedélyezési kérelmeket) egyszerre, egy helyen is benyújthatnak, a több hatósági nyilvántartásban is szereplő adatokban bekövetkezett változásokat egyszerre, egy helyen jelenthetik be, továbbá az eljárásokkal kapcsolatos díjakat és illetékeket is egy helyen - több kérelem vonatkozásában akár egy összegben - fizethetik meg. Az ügyfélszolgálati irodák segítségével lehetőség lesz továbbá más hatóságok elektronikus tájékoztatásához, illetve elektronikus kapcsolattartási rendszeréhez történő hozzáférésre, a hatósági nyilvántartásban szereplő adatokról való másolatkészítésre, adatszolgáltatásra, valamint széleskörű tájékoztató és - akár elektronikus - ügysegédi feladatok ellátására is. Ezek, a hatóságokkal való könnyebb érintkezést biztosító, fokozatosan kiépülő ügyfélszolgálati irodák a fentiek alapján a hagyományos ügyfélszolgálati teendőket messze meghaladó feladat elé állítják az ott dolgozó kormánytisztviselőket, mivel számos hatóság ügymenetével, az azokhoz kapcsolódó összes, az ügyfél számára jelentőséggel bíró információval kell majd az ügyfelek rendelkezésére állniuk. E komplex tudásanyag magas kvalifikációjú ügyintézőket kíván, akiknek még további, kifejezetten az integrált ügyfélszolgálati feladatok ellátását biztosító képzést is teljesíteniük kell. Mindemellett az ügyfélszolgálati irodákon dolgozók többletterheit az is érdemben növelni fogja a hagyományos ügyfélszolgálati feladatokhoz képest, hogy kétműszakos munkarendben látják majd el tevékenységüket, tekintve, hogy összességében az ügyfélszolgálatok napi tizenkét órás nyitvatartási rendben fognak működni azért, hogy ne csak munkaidőben, hanem munkaidőn túl is lehessen majd ügyeket intézni. Mindezekre tekintettel a rendkívüli munkateher és az elvárt kiemelt szakmai tudás indokolttá teszi ennek elismerését kifejező illetménypótlék létrehozását.

A 2-3. §-hoz

A 2. § (1)-(92) bekezdéseiben továbbá a 3. § (1)-(3) bekezdéseiben az ágazati törvények eddigi munkanapban meghatározott határidőit az általános indokolásban leírt rendezőelvek szerint naptári napokban határozza meg a rendelkezés.

A 4. §-hoz

Hatályát veszti a külföldi bizonyítványok és oklevelek elismeréséről szóló 2001. évi C. törvény azon rendelkezése, amely a különleges szakképesítéssel rendelkezők előzetes ellenőrzésének határidejét - egyszer meghosszabbítható - egy hónapban határozta meg.

-----STARTING---POINT---VEGE---

Az 5-6. §-hoz

A törvény 2011. január 1-jén lép hatályba és az ezt követően indult vagy megismételt eljárásokban kell alkalmazni.