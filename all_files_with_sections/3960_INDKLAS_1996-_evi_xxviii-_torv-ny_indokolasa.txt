1996. évi XXVIII. törvény indokolása

a közalkalmazottak jogállásáról szóló 1992. évi XXXIII. törvény módosításáról

-----STARTING---POINT---ALTALANOS--- 

A közalkalmazottak jogállásáról szóló 1992. évi XXXIII. törvény hatályba lépése óta eltelt időszak számos jogalkalmazási, jogértelmezési problémát vetett fel. A jelenlegi „közepes terjedelmű” módosítás a törvény azon rendelkezéseit pontosítja, amelyek az érintett időszakban a legtöbb bizonytalanságot okozták. Ezek sorába tartozik a közalkalmazottak vezető, illetve magasabb vezető beosztással történő megbízásának szabályozása, ezzel is összefüggésben a közalkalmazotti jogviszony megszüntetésére vonatkozó rendelkezések átgondolása, valamint a fegyelmi eljárás egyszerűsítése.

A jelenlegi módosítás másik nagy területe a közalkalmazottak előmeneteli és illetményrendszerének a megváltoztatása. 1996-ban - átmenetileg - új közalkalmazotti bértáblázat kerül bevezetésre és ennek megfelelően módosulnak a közalkalmazottak besorolási feltételei, valamint az illetményrendszer egyéb elemei is.

-----STARTING---POINT---RESZLETES---

Az 1. §-hoz

A Munka Törvénykönyve 3. § (2) bekezdésének a közalkalmazottakra is irányadó rendelkezése értelmében munkáltató a munkavállalóra vonatkozó tényt, adatot, véleményt harmadik személlyel csak törvényben meghatározott esetben vagy a munkavállaló hozzájárulásával közölhet.

A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-ának (3) bekezdése lehetővé teszi, hogy törvény közérdekből elrendelje meghatározott személyes adatok nyilvánosságra hozatalát. Ilyen törvényi szabályozásra általában a közhatalom gyakorlásában, a közélet alakításában résztvevő, illetve a közpénzekből finanszírozott szerveknél (állásokban) foglalkoztatott dolgozók esetében kerülhet sor.

A Kjt. hatálya alá azok a társadalom normális együttműködéséhez nélkülözhetetlen, társadalmi közös szükségletek kielégítését szolgáló (pl. nevelési, oktatási, szociális és egészségügyi, közművelődési, művészeti közgyűjteményi és tudományos stb.) intézmények tartoznak, amelyek állami vagy önkormányzati költségvetésből működnek.

A Kjt. hatálya alá tartozó intézmények szolgáltatásait igénybe vevők alapvető érdeke az intézményben foglalkoztatottak nevének és beosztásának megismerése. A Javaslat ezért kimondja, hogy a közalkalmazott neve és beosztása közérdekű adat, amit bárki megismerhet. (A javasolt módosítás gyakorlatilag nem tartalmaz új rendelkezést, a közintézményekben ugyanis az ott dolgozók nevének és beosztásának kiírása bevett gyakorlat.) A módosítás az információszabadság alkotmányos alapjogára vonatkozó törvényi szabályozás pontosítását jelenti.

A 2. §-hoz

1. A munka világát érintő szabályozást illetően különös jelentősége van a szociális partnerekkel történő érdekegyeztetésnek. Nem kivétel ez alól a közalkalmazottakra vonatkozó jogalkotás mechanizmusa sem.

A Javaslat az érdekegyeztetésre vonatkozó szabályozás körében, egyrészt fenntartja a hatályos Kjt.-nek a Költségvetési Intézmények Érdekegyeztető Tanácsára (KIÉT) vonatkozó rendelkezéseit. (Eszerint az országos jelentőségű kérdésekben a Kormány az országos önkormányzati érdekszövetségek bevonásával a KIÉT-ben az érintett országos szakszervezetekkel egyeztet.) Másrészt - az érdekegyeztetés intézményesítése érdekében - ágazati, területi és települési szinten is az érdekegyeztető tanácsok létrehozásáról rendelkezik. A létrehozást, a működtetést, a személyi, tárgyi és anyagi feltételek biztosítását a Kormány, a miniszter, illetve az önkormányzat kötelességévé teszi. (A javasolt szabályozás az ágazati (alágazati) szint tekintetében, számos területen a tényleges állapotot rögzíti.)

2. A Javaslat 26. §-ával bevezetésre kerülő illetményelőmeneteli tábla a fizetési osztályokhoz és fokozatokhoz rendelt, garantált havi illetményminimumokat nem az A1 fizetési fokozathoz (mint illetményalaphoz) kapcsolódó szorzószámokkal, hanem minden fizetési fokozatban önállóan megállapított forintösszegben határozza meg. A Javaslat 2. §-ának (2) bekezdése ennek megfelelően nem az A1 fokozat illetményére, hanem a közalkalmazotti illetményelőmeneteli rendszerre vonatkozó kormányjavaslat - szakszervezetekkel történő - véleményeztetési kötelezettségét írja elő.

A 3-5. §-hoz

1. A Kjt. 12. §-a értelmében kollektív szerződést a munkáltató és a szakszervezet köthet. A hatályos szabályozás szerint tehát kollektív szerződéskötésre kizárólag helyi szinten (az adott intézmény és szakszervezet között) kerülhet sor.

A közalkalmazotti jogviszony stabilitásának hatékonyabb biztosítása érdekében - a Munka Törvénykönyve szabályaival azonos módon - a Javaslat megteremti a tágabb hatályú (több munkáltató, vagy a munkáltatói érdekképviseleti szervezet és a szakszervezet közötti) kollektív szerződés megkötésének lehetőségét is (4. §).

2. A Kjt. hatálya alá tartozó munkáltatók állami vagy önkormányzati költségvetésből működnek. Ebből következően a munkáltató fenntartójának (felügyeleti szervének) szerepe alapvetően befolyásolja a munkáltatók és a közalkalmazottak közötti kapcsolatrendszert.

A Kjt. módosított 12. §-a ugyan lehetővé teszi tágabb hatályú kollektív szerződés megkötését, a kiterjesztés intézménye azonban e körben nem alkalmazható. A kollektív szerződés egyes rendelkezéseinek kialakítása ugyanis az érintett fenntartókkal történt egyeztetés után lehetséges. A kiterjesztés olyan fenntartók terhére állapítana meg - a részükre biztosított költségvetésből esetlegesen nem is fedezhető - kötelezettségeket, amelyeknek a rendelkezések kialakításába - értelemszerűen - nem volt beleszólási lehetősége. A Javaslat 5. §-a ezért a kiterjesztésre vonatkozó munka törvénykönyvi rendelkezések alkalmazását kizárja.

3. A kollektív szerződésre - a kiterjesztés kivételével - az Mt.-ben megállapított rendelkezések vonatkoznak. Ebből következően a Kjt. 11. §-ában az Mt. 20. § kizárása már nem indokolt.

A 6. §-hoz

A 16. § (1) bekezdése értelmében a közalkalmazotti tanácsot egyetértési jog illeti meg a kollektív szerződésben meghatározott jóléti célú pénzeszközök felhasználása, illetve az ilyen jellegű intézmények és ingatlanok hasznosítása tekintetében. A Munka Törvénykönyve ugyanezen kérdésekben az üzemi tanácsnak együttdöntési jogot biztosít.

Az egyetértési és az együttdöntési jog abban különbözik egymástól, hogy egyetértési jog esetén a munkáltató általában önállóan készíti elő az intézkedési tervezetét és a közalkalmazotti tanács a tervezettel kapcsolatban gyakorolhatja az egyetértési jogot. Az együttdöntési jog az egyetértési jognál jóval aktívabb munkavállalói részvételt igényel. Az együttdöntési jog esetében ugyanis az üzemi tanács a folyamat minden fázisában az intézkedés tervezetének kialakításától a végső döntésig együttműködik.

Annak érdekében, hogy a közalkalmazotti tanács - hasonlóan az üzemi tanácshoz - a döntéshozatal teljes folyamatában részt vegyen, a Javaslat a közalkalmazotti tanács együttdöntési jogát fogalmazza meg.

A 7. §-hoz

A gyakorlati tapasztalatok szerint a közalkalmazott magasabb vezető, illetve vezető beosztással történő megbízásának szabályozása problémákat vet fel. A 23. §-ban megfogalmazott szabályozás több ponton nem tekinthető befejezettnek.

- A Kjt. nem egységesen szabályozza a határozatlan és határozott időre szóló magasabb vezető, illetve vezető beosztás visszavonásának módját. Míg a határozott időtartamú megbízás visszavonását - legyen az bármilyen rövid idejű - indokolni kell, a határozatlan időre szóló megbízás visszavonása semmilyen tartalmi érvényességi kellékhez nem kötött (ebből következően indokolás nélkül, bármikor visszavonható.) A Kjt. ugyan rögzíti a határozott időre szóló megbízás visszavonása indokolásának tartalmi követelményeit - hasonlóan a közalkalmazotti jogviszony felmentéssel történő megszüntetésének indokolásához -, azonban hallgat a megbízás jogellenes visszavonásának jogkövetkezményeiről.

A jogorvoslathoz való jog biztosítása érdekében a Javaslat kimondja, hogy a megbízás visszavonását - függetlenül attól, hogy a megbízás határozott vagy határozatlan időtartamra szól - indokolni szükséges. Az indokolásból a visszavonás okának világosan ki kell tűnnie és vita esetén az indok valóságát és okszerűségét a munkáltatónak kell bizonyítania.

- A tapasztalatok szerint több esetben előfordult, hogy a magasabb vezető, illetve vezető beosztással megbízott közalkalmazott kívánja megszüntetni ezt a pozíciót, azaz nem óhajt tovább magasabb vezető, illetve vezető beosztásban tevékenykedni.

Ezért a Javaslat rögzíti, hogy a megbízást és annak elfogadását írásba kell foglalni. Ebből következően a magasabb vezető, illetve a vezető beosztás ellátására vonatkozó megbízás hatályosulásához szükséges az érintett közalkalmazott elfogadó nyilatkozata, amelyből adódóan lehetőség van a megbízásról történő lemondásra is.

- A Kjt. 23. § (7) bekezdése értelmében a határozott idő letelte, illetve a megbízás visszavonása után a közalkalmazottat eredeti, ha ez nem lehetséges, végzettségének, illetve képesítésének megfelelő munkakörben kell tovább foglalkoztatni. A törvény tehát nem differenciál a közalkalmazotti jogviszonyt keletkeztető kinevezésben meghatározott eredeti és az ettől eltérő „megfelelő” munkakör között. A differenciálás elmaradása azzal jár, hogy az eredeti munkakörtől eltérő munkakörben való továbbfoglalkoztatás esetén nem kerül sor a kinevezés módosítására. E megkülönböztetésnek egyébiránt a közalkalmazotti jogviszony megszüntetése tekintetében van jelentősége, abban az esetben, ha a közalkalmazott nem fogadja el az eredeti munkakörén kívül eső, de végzettségének, illetve képesítésének megfelelő munkakört.

A Javaslat az eredeti munkakör hiányában nem a közalkalmazott képesítésének és végzettségének megfelelő munkakörben való továbbfoglalkoztatás kötelezettségét, hanem az ilyen munkakör kötelező felajánlását írja elő. Ez a közalkalmazott egyetértése esetén a kinevezés módosítását; ha pedig a közalkalmazott a felajánlott munkakört nem fogadja el, - a Javaslat 5. §-ára tekintettel - a jogviszony felmentéssel történő megszűnését eredményezi.

A Javaslat egyértelműen rendelkezik a megbízás jogellenes visszavonásának jogkövetkezményeiről, különbséget téve a határozott és a határozatlan időre szóló megbízás között.

A 8. §-hoz

A 25/A. § (7) bekezdése szerint a fenntartóváltásra vonatkozó szabályokat kell megfelelően alkalmazni a munkáltató vagy a munkáltató egy részének gazdasági társasággá történő átalakítása esetén is. E szabályozás nem megfelelő.

Az államháztartási törvény értelmében ugyanis, ha a költségvetési szerv tevékenysége más szervezeti formában jobban ellátható, az alapító a költségvetési szervet megszünteti. A rendelkezés szerinti esetben tehát nem átalakításra, hanem a költségvetési szerv megszüntetésére és egy másik szerv (munkáltató) létesítésére kerül sor.

A megszüntetett szerv feladata nemcsak gazdasági társaság keretei között, hanem közhasznú társaság, közalapítvány, stb. formájában is végezhető. A 25/A. §-ban foglalt rendelkezés célja szempontjából a szervezeti forma és az alapító „személye” nem mérvadó.

A Javaslat 8. §-a ezért akként rendelkezik, hogy a fenntartóváltás szabályait kell megfelelően alkalmazni, ha az alapító a munkáltatót, illetve a munkáltató egy részét megszünteti és ezzel egyidejűleg az alapító vagy más jogi személy a feladat ellátása érdekében a Munka Törvénykönyve hatálya alá tartozó szervezetet létesít.

A 9. §-hoz

A határozott idejű közalkalmazotti jogviszony megszüntetésére vonatkozó szabályok szerint a munkáltató, meghatározott felmentési jogcímek alapján, a jogviszonyt a határozott idő letelte előtt is megszüntetheti. A közalkalmazott azonban a határozott időből még hátralévő időre jutó átlagkeresetére jogosult. A 33. § (4) bekezdésének kapcsolódó rendelkezése szerint a felmentési idő ez esetben nem terjedhet túl azon időponton, amikor a közalkalmazotti jogviszony a kinevezés értelmében felmentés nélkül is megszűnt volna. A végkielégítésre vonatkozó rendelkezések körében, erre az esetre kizáró szabály nem szerepel.

A gyakorlatban ez azzal járt, hogy a határozott idejű közalkalmazotti jogviszony idő előtti megszüntetése felmentésnek minősült, ami a hátralévő időre jutó átlagkereset kifizetésével, valamint - a felmentési idő felére - a munkavégzés alóli felmentéssel párosult. Ezen túlmenően több esetben a végkielégítés kifizetésére is sor került.

Tekintettel arra, hogy a határozott idejű jogviszony megszüntetésének speciális jogkövetkezménye a hátralévő időre jutó átlagkereset egyösszegű megfizetése, emellett a végkielégítés kifizetése és a felmentési idő előírása nem indokolt. A Javaslat ezért egyrészt a felmentésre utaló szövegrészt megváltoztatja, és a Kjt. 33. § (4) bekezdésének hatályon kívül helyezéséről intézkedik. Másrészt - összefüggésben az Mt. megoldásával - akként rendelkezik, hogy a határozott időre létesített közalkalmazotti jogviszonynak a határozott idő lejárta előtti megszüntetése esetében a munkáltató egy évi, ha a határozott időből még hátralévő idő egy évnél rövidebb, a hátralévő időre járó átlagkeresetét köteles megfizetni.

A 10. §-hoz

A Javaslat értelmében a felmentési okok bővülnek a vezetői megbízás visszavonásának megváltozott szabályaira tekintettel is. Ha a vezetői megbízás visszavonása után a közalkalmazott eredeti munkakörében való továbbfoglalkoztatására, ennek hiányában a végzettségének, illetve képesítésének megfelelő munkakör felajánlására nincs lehetőség, vagy a közalkalmazott a részére felajánlott munkakört nem fogadja el, a jogviszony felmentéssel történő megszüntetésének van helye. Ez alól a vezetői megbízás fegyelmi hatályú visszavonása jelent kivételt. Ez esetben a közalkalmazott a felajánlott - végzettségének és képesítésének megfelelő - munkakör elfogadása tekintetében választási jogosultsággal nem rendelkezik.

A 11. §-hoz

A Kjt. 34. §-a a közalkalmazotti jogviszonynak a munkáltató általi jogellenes megszüntetéséről rendelkezik. A szabályozás értelmében, ha a bíróság megállapítja, hogy a munkáltató a közalkalmazotti jogviszonyt jogellenesen szüntette meg, a közalkalmazottat eredeti munkakörében tovább kell foglalkoztatni, valamint meg kell téríteni elmaradt illetményét és egyéb járandóságait, továbbá felmerült kárát. A 34. § (2) bekezdése arra az esetre tartalmaz rendelkezést, ha a közalkalmazott nem kívánja jogviszonyának fenntartását. Ezt a tényállást a törvény úgy tekinti, mintha a közalkalmazott jogviszonya a bírósági ítélet jogerőre emelkedésének napjával közös megegyezés szerint szűnt volna meg.

A hivatkozott rendelkezés nem felel meg a jogviszony jogellenes megszüntetése esetén indokolt munkavállalói jogvédelemnek, amely egyébként jól nyomon követhető az Mt. 100. § (4) bekezdésében. A Javaslat ennek megfelelően az Mt. szabályozásával azonos megoldás bevezetését tartja szükségesnek. (Az Mt. rendelkezései megismétlésének kizárólag az az indoka, hogy a Kjt. az Mt.-hez képest további felmentési tilalmakat, illetve korlátozásokat állapít meg, és ezek nevesítését a (3) bekezdésben szükséges szerepeltetni.)

A 12. §-hoz

Egyes közalkalmazotti rétegek tekintetében a gyakorlatban felmerülő probléma, hogy adott területen az ismétlődően határozott időre szóló közalkalmazotti jogviszony létesítése a szokásos. (Például színművészek alkalmazása esetén). A határozott idő lejártakor - a hatályos szabályok szerint - a közalkalmazott végkielégítésre nem jogosult.

Ez a szabály méltánytalan helyzetet eredményez akkor, ha a közalkalmazottal egymást követően több esetben, határozott időre szóló közalkalmazotti jogviszony létesítésére kerül sor. Ezért a Javaslat lehetővé teszi, hogy kollektív szerződés vagy a felek megállapodása a Kjt. 25. § (1) bekezdés a) pontja szerinti esetben is végkielégítésre való jogosultságot írjon elő.

A 13. §-hoz

Az Mt. 86/A. §-a értelmében ha a munkaviszony a munkáltató jogutód nélküli megszűnése miatt szűnik meg, a munkavállaló részére a munkáltató rendes felmondása esetén a munkavégzés alóli kötelező felmentés idejére járó átlagkeresetnek megfelelő összeget ki kell fizetni.

A Kjt. mögöttes jogszabálya az Mt., ami azt jelenti, hogy minden olyan esetben, amikor a Kjt. eltérő rendelkezést nem fogalmaz meg, illetve az Mt. adott rendelkezésének alkalmazását kifejezetten nem zárja ki, az Mt. rendelkezéseit a közalkalmazottak esetében is alkalmazni kell. A 86/A. § tehát - kizáró rendelkezés hiányában - a közalkalmazotti jogviszony esetében is irányadó.

Az Mt. hivatkozott rendelkezése azt a hátrányos helyzetet kísérelte meg feloldani, amely azokat a munkavállalókat sújtotta, akik a felszámolás (végelszámolás) egész időtartama alatt tevékenykedtek, majd munkaviszonyuk a munkáltató jogutód nélküli megszűnése következtében szűnt meg. Ebben az esetben ugyanis ők csak végkielégítésben részesedtek, míg a korábban történt munkaviszony megszüntetésekhez felmentési idő is járult.

Tekintettel arra, hogy a költségvetési szerv nem felszámolással (végelszámolással), hanem az alapító döntésével, illetve jogszabályi rendelkezésnél fogva lényegében „egyik napról a másikra” szűnik meg; e rendelkezés fenntartása a Kjt. hatálya alá tartozó szervek esetében nem indokolt. A Javaslat 13. §-a ezért - a jelenleg is kizárt rendelkezések mellett - a 86/A. § kizárásáról intézkedik.

A 14. §-hoz

A Kjt. 39. § (2) bekezdésének második mondata szerint a közalkalmazott a munkahelyén kívül is köteles a közalkalmazotti jogviszonyhoz, munkaköréhez és beosztásához méltó magatartást tanúsítani. Az Alkotmánybíróság 56/1994. (XI. 10.) AB határozatában elutasította a Kjt. 39. § (2) bekezdésének második mondatának alkotmányellenességére irányuló indítványt. Ugyanakkor hangsúlyozta, hogy a magánszférához való jog, az önmegvalósítás joga, a személyiség szabad kibontakozása és az autonómia védelme megköveteli az Alkotmány 8. § (1) bekezdésében írt szempontok érvényesülését, azaz, hogy az állam az ember sérthetetlen és elidegeníthetetlen alapvető jogait tartsa tiszteletben és védelmezze. Az Alkotmánybíróság álláspontja szerint a közalkalmazotti jogviszonyhoz méltatlan munkahelyen kívüli magatartás csak abban az esetben járhat az alkalmazotti viszonyt sújtó jogkövetkezményekkel, ha a magatartás az alkalmazó érdekszféráját hátrányosan befolyásolja és ha az közvetlenül és valóságosan hat a közalkalmazotti jogviszonyra, a közalkalmazott státuszára, beosztásának társadalmilag is fontos lényegi elemeire.

Tekintettel arra, hogy a közalkalmazotti jogviszonyra kiható, súlyos személyi problémák esetén a jogviszony alkalmatlanság címén megszüntethető, a Javaslat a hivatkozott rendelkezést elhagyja. A bekezdést első mondatát pedig akként módosítja, hogy a közalkalmazott a közérdek figyelembe vételével (de nem kizárólagos figyelembe vételével) látja el tevékenységét.

A 15. §-hoz

1. A 46. § (1) bekezdése szerint a fegyelmi eljárás megindítója a munkáltatói jogkör gyakorlója.

Több esetben - különösen a magasabb vezető, vezetői beosztású közalkalmazottak esetében - a munkáltatói jogkört, illetőleg a kinevezés, a felmentés, a megbízás és a megbízás visszavonásának jogát eltérő személy, illetve szerv gyakorolja. Tekintettel arra, hogy fegyelmi büntetésként a megbízás visszavonása, valamint a fegyelmi elbocsátás, tehát a vezetői megbízás visszavonásával, illetve a felmentéssel legalább azonos hatású büntetés is kiszabható, az ilyen büntetés más személy (szerv) általi kiszabása - bizonyos szempontból - a kinevező (megbízó) jogkörének elvonásával jár.

A Javaslat ezért akként rendelkezik, hogy a fegyelmi eljárást a kinevezési jogkör gyakorlója, magasabb vezető, vezető beosztású közalkalmazott tekintetében a megbízásra jogosult rendeli el.

2. Csekély súlyú fegyelmi vétség elkövetése esetén a fegyelmi eljárás lefolytatása nem kötelező. Lehetnek azonban olyan esetek, amikor valamifajta fegyelmi büntetés kiszabása mégis indokoltnak mutatkozik. Csekély súlyú fegyelmi vétség esetén azonban, különösen, ha a tényállás tisztázott, a Kjt. szerinti teljes fegyelmi eljárás lefolytatása szükségtelen többletterhet jelent. Célszerű ezért a Kjt. olyan rendelkezéssel történő kiegészítése, miszerint mellőzhető a fegyelmi eljárás lefolytatása, ha a kötelezettségszegés csekély súlyú és a tényállás tisztázott. A közalkalmazottat azonban ez esetben is meg kell hallgatni és fegyelmi büntetésként legfeljebb megrovás büntetés szabható ki.

A 16-20. §-hoz

1. A fegyelmi felelősség intézményével kapcsolatban szükségesnek mutatkozik néhány további garanciális szabály beiktatása, illetve a törvény szövegében való egyértelmű szerepeltetése. A Javaslat ezért akként rendelkezik, hogy

- a fegyelmi eljárás megindításáról - egyidejűleg - a közalkalmazottat írásban értesíteni kell,

- a fegyelmi tanács a vizsgálóbiztos előterjesztésétől számított tizenöt napon belül tárgyalást tart,

- a fegyelmi tanács az első tárgyalástól számított harminc napon belül, zárt ülésen, szótöbbséggel határoz; döntését indokolt írásbeli határozatba foglalja.

2. A Kjt. hatályos szövege kizárólag a fegyelmi tanács tagjai tekintetében állapít meg összeférhetetlenségi szabályokat; a vizsgálóbiztos összeférhetetlenségét nem rendezi. Nincs továbbá rendelkezés arról sem, hogy a fegyelmi eljárás megindítója a vizsgálóbiztos kijelölésére mennyi időn belül köteles.

A tervezet az eljárás tisztasága és minél gyorsabb lefolytatása érdekében a vizsgálóbiztos összeférhetetlenségére a fegyelmi tanács tagjával azonos összeférhetetlenségi szabályokat állapít meg, továbbá elrendeli, hogy a fegyelmi eljárás megindítója - a megindítástól számított - három napon belül köteles a vizsgálóbiztost kijelölni.

3. A Javaslat egyértelműen kimondja, hogy a tárgyalás nyilvános. A fegyelmi tanács azonban az államtitok vagy szolgálati titok megőrzése érdekében, valamint a fegyelmi alá vont méltányolható magánérdekére tekintettel zárt tárgyalást rendelhet el.

A 21. §-hoz

A Kjt. hatályos szövege nem tartalmaz rendelkezést a fegyelmi eljárás megszüntetése tekintetében. Néhány esetben azonban [a fegyelmi eljárás alatt a közalkalmazotti jogviszony megszűnik; az eljárás során tisztázódik, hogy az eljárás megindítására nyitvaálló szubjektív és objektív határidő eltelte miatt a fegyelmi elrendelésére már nem kerülhetett volna sor] a megszüntetésre ténylegesen sor kerül. A fentiek miatt a Kjt.-ben a fegyelmi eljárás megszüntetésének intézményét indokolt szerepeltetni. A Javaslat ezért a fegyelmi eljárás megszüntetését új jogintézményként bevezeti.

A 22-23. §-hoz

1. A Javaslat abban az esetben, ha a vizsgálóbiztos, vagy a fegyelmi tanács tagja az adott intézményből nem biztosítható, a fenntartó, illetve a felügyeleti szerv tagjának, illetve alkalmazottjának eljárását írja elő. Eszerint az önkormányzat által fenntartott intézmény esetében a képviselőtestület tagjának, állami költségvetési szerv esetében a felügyeleti szerv - a fegyelmi alá vontnál magasabb beosztású, illetve besorolású, ennek hiányában legalább a fegyelmi alá vonttal azonos szintű iskolai végzettségű - köztisztviselőjének kijelölésére kerül sor.

Ez alól kivételt jelentenek a fegyveres erők, valamint a rendvédelmi szervek. E szervek közalkalmazottainak fegyelmi ügyében - vizsgálóbiztosként, illetve a fegyelmi tanács tagjaként - a közalkalmazottal legalább azonos szintű iskolai végzettségű, hivatásos szolgálati viszonyban álló személy is kijelölhető. Ilyen személy hiányában az általános rendelkezések az irányadók.

2. Tekintettel arra, hogy az önkormányzati törvény értelmében a képviselőtestület tagjai között mindenfajta - pl. az iskolai végzettség alapján történő - megkülönböztetés kizárt, a Javaslat a képviselőtestület tagja esetében beosztásra, besorolásra, iskolai végzettségre vonatkozó követelményt nem ír elő.

A 24-26. §-hoz

A Javaslat a Kjt. előmeneteli táblájában

- a képzettség szerinti hét fizetési osztályt nyolcra módosítja azzal, hogy egy új kiemelt („G”) kategória kerül bevezetésre. A „G” fizetési osztályba kell besorolni azokat a közalkalmazottakat, akik két egyetemi végzettséggel, továbbá akik az egyetemi végzettség mellett más szakon szerzett főiskolai oklevéllel, vagy tudományos fokozattal, vagy posztgraduális képesítéssel rendelkeznek;

- a fizetési osztályokhoz és fokozatokhoz rendelt, garantált havi illetményminimumok meghatározására nem az A1 fizetési fokozatra (mint illetményalapra) vetülő koefficiensekkel, hanem minden fizetési fokozatban önállóan megállapított forintösszegben kerül sor. Az A1 fizetési fokozatban garantált illetményminimum megegyezik az 1996-ra érvényes országos minimálbér havi 14 500 Ft-os összegével.

E módosítások eredményeképpen

- megszűnik a munkaadó lehetősége arra, hogy méltányossági szempontok alapján „F” osztályba sorolják a közalkalmazottat,

- a „G” fizetési osztály bevezetésével a legmagasabb képzettségű közalkalmazottak illetménynövekedését nagyobbra, az F osztályban maradókét (főleg a méltányossági alapon besoroltakét) mérsékeltebbre lehet méretezni,

- az összes fizetési fokozatban forintösszegben meghatározott illetménytételek alkalmazásával lehetővé válik, hogy a különböző közalkalmazotti csoportok egymáshoz viszonyított illetményminimumai a szociális partnerekkel történt megállapodás szerint alakuljanak. (A jelenlegi rendszerben az „A1” fizetési fokozat illetménytételének az emelkedése automatikusan szétterül az összes fizetési fokozatra, anélkül, hogy a jelenlegi merev arányokon változtatna. A Javaslat szerinti illetménytáblázat több lehetőséget ad a közalkalmazottak kisebb-nagyobb csoportjaira nézve a fizetési fokozatok szerinti illetményarányok rugalmasabb átalakítására.)

A Javaslat mellékletében lévő I. jelű illetménytáblázat a jelenlegihez képest átlagosan tíz százalékkal, majd szeptember 1-jétől a második - II. jelű - illetménytáblázat további öt százalékkal növeli a garantált illetményminimumokat.

A 27. §-hoz

1. A 68. § (2) bekezdése értelmében a tizenharmadik havi illetmény szempontjából beszámítható idő számításánál nem vehető figyelembe a közalkalmazotti jogviszonynak az az időtartama, amely alatt a közalkalmazotti jogviszony szünetelt. A (3) bekezdés viszont azokat az eseteket sorolja fel, amelyek bekövetkeztekor az együttes időtartamok, ha a hat hónapot nem haladják meg, mégis figyelembe veendők.

Számos esetben előfordul, hogy a jelzett időtartam éppen a közalkalmazottat megillető szabadság kiadása miatt lépi túl a hat hónapot, amelynek következtében a közalkalmazott nem jogosult a tizenharmadik havi illetményre. A jogalkotó szándéka azonban nem erre irányult. A Javaslat ezért külön nevesíti, hogy a tizenharmadik havi illetményre való jogosultság megállapításánál a szabadság idejét figyelembe kell venni.

2. A Javaslat a távolléti díj intézményére tekintettel módosítja a 68. § (3) bekezdésének e) pontját is, e szerint a tizenharmadik havi illetményre való jogosultság megállapításánál - az ott meghatározott feltételek szerint - figyelembe kell venni minden olyan munkában nem töltött időt is, amely alatt a közalkalmazott átlagkereset, illetve távolléti díj fizetésben részesült.

A 28-29. §-hoz

1. A Kjt. 72. §-a alapján az egészségre ártalmas munka címén illetménypótlékra jogosult a közalkalmazott, ha a munkaideje nagyobb részében egészségi ártalomnak kitett munkahelyen végez munkát.

E rendelkezés szempontjából változást eredményezett a munkavédelemről szóló 1992. évi XCIII. törvény 1994. január 1-jei hatálybalépése. Az Mvt. szabályaiból következően a Kjt. 72. §-ának alkalmazása 1994. január 1. napjától fogalmilag kizárt, ugyanis olyan körülmények mellett, ami a hatályos Kjt. alapján illetménypótlék folyósítására adna jogot, a közalkalmazott nem foglalkoztatható.

Nyilvánvaló azonban, hogy léteznek olyan munkahelyek, illetve munkakörök, ahol vagy amelyekben a közalkalmazott egészségkárosító kockázatoknak van kitéve. Ebből következően indokolt a közalkalmazott illetménypótlékának fenntartása abban az esetben, ha ilyen munkahelyen vagy munkakörben foglalkoztatják, vagy a védelem céljából előírt védőeszköz folyamatos használata jelentős megterhelést jelent.

2. A Javaslat a gépjárművezetési pótlékra vonatkozó rendelkezéseket hatályon kívül helyezi.

A 30. §-hoz

A 85. § (1) bekezdés értelmében a Kjt.-ben szereplő felhatalmazások jogosultja az ágazati miniszter. Az önkormányzatok által fenntartott intézményeket is érintő szabályozás esetén miniszteren a Kormányt kell érteni.

A Javaslat a fenti rendelkezéseket azzal egészíti ki, hogy a nem miniszter által irányított területeken (kutatóintézetek, illetve kutatói munkakörök, Magyar Távirati Iroda, Magyar Rádió, Magyar Televízió) a szükséges végrehajtási szabály megalkotására a Kormány jogosult.

-----STARTING---POINT---VEGE---

A 31. §-hoz

1. A Javaslat 31. §-ának (1) bekezdése a törvény hatálybalépéséről rendelkezik.

2. A Javaslat 31. §-ának (2) és (6) bekezdése értelmében a melléklet I. pontja szerinti havi garantált illetményeket 1996. február 1-jétől, a II. pontja szerinti garantált illetményeket pedig 1996. szeptember 1-jétől kell alkalmazni.

3. Tekintettel az illetménytáblázatban javasolt változtatásokra (a fizetési fokozatonként forintösszegben meghatározott illetménytételekre) a Javaslatnak meg kell állapítania a százalékos mértékű rendszeres pótlékok (vezetői, nyelvtudási, stb. pótlékok) egységes, önálló vetítési alapját. A pótlékalapot február 1-jétől 9350, illetve szeptember 1-jétől 9800 Ft-ban határozza meg a Javaslat. E mértékek biztosítják a februári 10 és a szeptemberi 5%-os emelésnek megfelelő pótlékokat.

Tekintettel arra, hogy más jogszabályok az A1 fizetési fokozat szerinti illetményt egyéb juttatások (pl. tiszteletdíj) alapjaként határozták meg, a Javaslat kimondja, hogy e juttatások alapjaként is a fenti összegeket kell figyelembe venni.

4. A Javaslat 31. §-ának (7) bekezdése szerint, ha a közalkalmazott besorolását a Kjt. 62-63. §-ának megváltozott rendelkezései érintik, a közalkalmazottat tizenöt napon belül újra be kell sorolni. A kapcsolódó garanciális rendelkezés értelmében e besorolás következtében a közalkalmazott illetménye nem csökkenhet.

5. A Javaslat 31. §-a (8) bekezdésének harmadik francia bekezdése hatályon kívül helyező rendelkezéseket tartalmaz. Ebből - a Kjt. 33. § (4) bekezdésének, valamint 73. §-ának hatályon kívül helyezésén túlmenően - érdemi rendelkezés a Kjt. 18. §-ának hatályon kívül helyezése. A Javaslat hatályba lépését követően tehát közalkalmazotti szabályzatban kollektív szerződésre tartozó kérdés nem rendezhető.

Tekintettel arra, hogy a 18. § (1) bekezdése alapján megalapításra kerülhettek olyan közalkalmazotti szabályzatok, amelyek rendelkeznek a kollektív szerződés tárgykörébe tartozó kérdésekről, a Javaslat átmeneti szabályt is rögzít. Ennek értelmében a Kjt. 18. § (2) bekezdését a 18. § (1) bekezdése alapján korábban megalkotott közalkalmazotti szabályzat tekintetében továbbra is alkalmazni kell.