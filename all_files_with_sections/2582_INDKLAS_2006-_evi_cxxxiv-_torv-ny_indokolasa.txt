2006. évi CXXXIV. törvény indokolása

a Szülőföld Alapról szóló 2005. évi II. törvény módosításáról

-----STARTING---POINT---ALTALANOS--- 

I. A határon túli magyarság támogatási rendszerének átalakítása

A nemzetpolitika elveinek és intézményrendszerének megújításában kiemelten fontos kérdés a létező támogatási formák hatékonyabbá és átláthatóbbá tétele. A támogatási rendszernek két alapvető komponense van:

1. az identitásmegőrzést szolgáló, döntően normatív jellegű támogatások (kedvezménytörvény). Ezt egészíti ki új elemként a Nemzeti jelentőségű intézmények és programok köre;

2. a pályázati úton finanszírozott konkrét programok.

A pályázati alapú támogatási rendszer vonatkozásában eddig is számos kritika merült fel, ami a rendszer bonyolultságára, nehezen áttekinthető voltára és túlzott bürokratizmusára, illetve a támogatások szétaprózottságára és nem kellő hatékonyságára vonatkozott. Miniszterelnök úrnak a határon túli magyar közösségek vezetőivel lefolytatott konzultációi során egyetértés volt abban, hogy a támogatási rendszer reformra szorul.

A jelenlegi rendszer átalakításának elvei:

- a támogatási rendszer legyen átlátható, hatékony, jelentősen csökkentse a bürokráciát és zárja ki az egyes projektek közvetlen politikai befolyásolásának lehetőségét;

- az eljárás egyszerűsítése, a támogatási hatékonyság növelése érdekében a határon túli magyarság identitásmegőrzésével kapcsolatos feladatok integrálódjanak a Szülőföld Alapba;

- a végrehajtó mechanizmus biztosítsa a támogatások kiszámítható folyósítását.

A támogatási rendszer reformjához szükség van a Szülőföld Alapról szóló 2005. évi II. törvény módosítására. A törvénymódosítást követően a határon túli magyarság támogatásának rendszere jóval átláthatóbb és egyszerűbb lesz, mind az identitásmegőrzést célzó normatív támogatásait (a szomszédos államokban élő magyarokról szóló törvény), mind a pályázati úton adható támogatásokat (Szülőföld Alapról szóló törvény) törvény szabályozza.

A módosítás figyelemmel van az Állami Számvevőszék 2005. évi költségvetés végrehajtását érintő jelentésére is, amely megállapította, hogy a határon túli magyarságot támogató pénzügyi forrás, a „Szülőföld Alap” létrehozásának kezdeményezéséről szóló 1127/2004. (XI. 24.) Korm. határozat 2.2. pontja előírta a határon túli magyarok támogatására szolgáló előirányzatok Alapba történő átcsoportosításával kapcsolatos intézkedések megtételét. A Számvevőszék a jelentésében annak a véleményének adott hangot, hogy a hasonló célokat szolgáló források egységes kezelésének a Kormány hivatkozott számú határozatában is kifejtett gondolata reális elvárás, amelynek révén a pénzeszközök odaítélése, felhasználása átláthatóbbá, ellenőrizhetőbbé és célzottabbá válhatna.

II. A Szülőföld Alapról szóló 2005. évi II. törvény módosításának elvei

A törvény az Alap szervezetrendszerének átalakítását célozza, és ehhez kapcsolódnak a kisebb jelentőségű, döntően technikai módosítások is.

A Szülőföld Alap átalakításának célja a következő mechanizmus létrehozása:

- Politikai szint:

Intézményi forma: Regionális Egyeztető Fórum a korábbi Tanács helyett.

Feladat: a magyarországi és szomszédos országok felelős vezetői évről évre egyeztetik a célokat, prioritásokat, és javaslatot fogalmaznak meg ezekre.

Tagjai: a miniszterelnök és az általa kijelölt, a nemzetpolitikáért felelős vezetők, továbbá a legitim külhoni magyar szervezetek meghívott vezetői.

- Szakmai szint:

Intézményi forma: Kollégiumok.

Feladat: külön-külön grémiumokat kell felállítani szakterületenként, ahol a döntéshozatal a felelős magyarországi tisztségviselők kezében marad.

- Végrehajtói szint:

Intézményi forma: az Alap kezelő szervezete.

Feladat: A célokhoz kell rendelni a konkrét összegeket, amelyek folyósításáról a közvetlen politikai befolyástól mentes végrehajtó mechanizmus gondoskodik.

Az Alap forrásai a határon túli magyarsággal foglalkozó közalapítványok integrációjával bővülnek, a szakmai és a politikai szint elválasztásával pedig megerősödhet a döntések szakmai alátámasztottsága. Az Alap átalakítása nem érinti a szaktárcáknak a határon túli célokra fordított előirányzatait.

A módosítással egyértelművé válik, hogy a határon átnyúló együttműködéshez és a régiófejlesztéshez kapcsolódó, illetve a gazdaságfejlesztési célok ellátása más rendszerben, az e célra rendelkezésre álló források hatékony felhasználásával történik.

-----STARTING---POINT---RESZLETES---

Az 1. §-hoz

Az eddig eltel időszak működési tapasztalatai azt indokolják, hogy a felajánlások elfogadása az Alappal rendelkező miniszter hatáskörébe kerüljön.

A 2. §-hoz

A módosítás az Alap Tanácsát átalakítja, és helyette létrehozza a Regionális Egyeztető Fórumot. Az Egyeztető Fórumban - a határon túli szervezetek kérése alapján - minden legitim szervezet képviselője helyet kap. Az Egyeztető Fórum keretében a magyarországi és szomszédos országok felelős vezetői évről évre egyeztetik a célokat, prioritásokat, és javaslatot fogalmaznak meg ezekre.

A 3-4. §-hoz

A törvény - az alapfeladatok megőrzése mellett - újrafogalmazza a Kollégiumokra vonatkozó szabályokat. A jelenleginél szigorúbb összeférhetetlenségi szabályok megalkotása indokolt annak érdekében, hogy a különböző szintek függetlensége és a döntéshozatal pártatlansága biztosítható legyen. Ennek érdekében részletesen rögzítésre kerülnek az összeférhetetlenségi szabályok, a Kollégiumok elnökének és tagjainak kinevezésére, valamint a testületek feladat- és hatáskörére vonatkozó alapvető rendelkezések. A Kollégiumok képezik azt a szakmai szintet, ahol a pályázatokról a döntés megszületik, éppen ezért a testületeket mind az Egyezető Fórum, mind az Alap kezelő szervezete részéről történő közvetlen befolyásolástól (utasítástól) mentessé szükséges tenni.

Az 5. §-hoz

Az Alap végrehajtó szervezetére vonatkozóan az eddiginél részletesebb, az összeférhetetlenséget és a döntési szintek elválasztását egyértelműen rögzítő szabályokat szükséges alkotni, ezt szolgálja a módosítás.

A 6-8. §-hoz

A rendelkezések a felhatalmazási szabályoknak az átalakuló intézményrendszerhez történő hozzáigazítását célozzák, beleértve a gazdaságfejlesztési és vállalkozásösztönzési feladatok ellátására működtetendő intézményben történő tulajdonszerzés engedélyezését is. A határon túli magyarságot érintő gazdaságfejlesztési és vállalkozásösztönzési programok lebonyolítására és a támogatásközvetítési feladatok ellátásának összehangolására a törvénymódosítás a Corvinus Nemzetközi Befektetési Zrt.-t jelöli ki annak érdekében, hogy a jelenleginél nagyobb források legyenek mozgósíthatóak a gazdasági célokra, másrészt a jelzett feladatok ellátásának szakmai háttere erősödjön.

A 9. §-hoz

E szakasz az Alap szabályos működésének biztosítása érdekében meghatározza a Tanács és a Kollégiumok tagjai megbízatása megszűnésének és az új testületek tagjai kinevezésének időpontját.

-----STARTING---POINT---VEGE---

A 10. §-hoz

Ez a szakasz a hatályba léptető és a szükséges deregulációs rendelkezésen kívül tartalmazza az Alap szervezeti rendjének megváltozásából következő technikai módosításokat, valamint az olyan, időközben történt változásokra vonatkozó szabályozást, mint Szerbia alkotmányos nevének megváltozása.