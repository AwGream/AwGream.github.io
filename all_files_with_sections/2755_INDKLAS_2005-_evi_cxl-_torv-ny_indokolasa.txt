2005. évi CXL. törvény indokolása

a szülői felelősséggel és a gyermekek védelmét szolgáló intézkedésekkel kapcsolatos együttműködésről, valamint az ilyen ügyekre irányadó joghatóságról, alkalmazandó jogról, elismerésről és végrehajtásról szóló, Hágában, 1996. október 19-én kelt Egyezmény kihirdetéséről

Indokolás

A Hágai Nemzetközi Magánjogi Értekezlet keretében számos, a gyermekek védelmét szolgáló egyezmény került megalkotásra, de ezen egyezmények között kiemelkedő helyet foglal el a gyermekek védelmét szolgáló intézkedésekkel kapcsolatos együttműködésről, valamint az ilyen ügyekre irányadó joghatóságról, alkalmazandó jogról, elismerésről és végrehajtásról szóló, 1996. október 19-én kelt Egyezmény (a továbbiakban: Egyezmény), amely komplex módon szabályozza a szülői felelősséggel és a gyermekvédelmi intézkedésekkel kapcsolatos ügyekben a joghatósági, az alkalmazandó jogra vonatkozó kérdéseket és a határozatok elismerésének és végrehajtásának feltételeit, és biztosítja a határokon átnyúló ügyekben az Egyezményben részes Államok gyermekvédelmi hatóságai közötti együttműködést.

Az Egyezmény a „gyermek feletti” szülői felügyeleti jogok helyett, a gyermekkel szembeni kötelezettségekre helyezi a hangsúlyt, kifejezésre juttatva azt is, hogy a szülő-gyermek közötti kapcsolat nem valamiféle alá-fölérendeltségi viszonyt jelent. Az Egyezményben meghatározott „szülői felelősség” a gyermek személyével és vagyonával kapcsolatos jogok és kötelezettségek összességét jelenti. Ezen fogalom magában foglalja a szülői felügyeletet (különös tekintettel a gyermek gondozására, nevelésére, tartózkodási helyének meghatározására), a gyermekkel való kapcsolattartást (ideértve a gyermek meghatározott időre való elvitelét szokásos tartózkodási helyéről), de kiterjed a gyámságra, a gyermek nevelőszülőknél vagy gyermekotthonban való elhelyezésére és a gyermek személyének és vagyonának védelmével kapcsolatos minden intézkedésre is [1. cikk (2) bek.].

Az Egyezmény a gyermek 18. életéve betöltéséig alkalmazható (2. cikk). Nem alkalmazható azonban a gyermek származása megállapítására, az örökbefogadásra, a gyermek névviselésére, tartására, az oktatással és egészségüggyel kapcsolatos intézkedésekre, a gyermekek által elkövetett bűncselekmények miatt alkalmazott intézkedésekre, valamint a menedékjogi és bevándorlási ügyekben hozott határozatokra stb. A felsorolásban szereplő kérdéseknek az Egyezmény hatálya alóli kizárására egyrészt azért került sor, mert egyes kérdéseket (tartás, örökbefogadás) más, széles körben alkalmazott nemzetközi szerződések szabályoznak, más területeken (pl. menedékjog, büntetőjogi intézkedések) viszont olyan kérdéseket érintenek, amelyek szabályozása nem feladata a családjogi tárgyú nemzetközi egyezménynek. Az ügyek további csoportja (névviselés, nagykorúvá válás, származás megállapítása) tárgyában való eljárás pedig elsősorban nem gyermekvédelmi jellegű feladatot jelent. Az Egyezmény hatálya alól kizárt ügyek felsorolása teljes körű - a felsorolásban nem szereplő, a gyermek védelmét szolgáló valamennyi intézkedés az Egyezmény hatálya alá tartozik.

A gyermekvédelmi intézkedés fogalmát az Egyezmény nem definiálja, de a 3. cikk példálózva felsorolja, milyen gyermekvédelmi intézkedésekre kerülhet sor az Egyezmény alkalmazása során.

Az Egyezmény szerint a gyermekek személyének és vagyonának védelmével kapcsolatos intézkedések meghozatalára alapvetően a gyermek szokásos tartózkodási helye szerinti Államnak van joghatósága és ez a rendelkezés vonatkozik a gyermek jogellenes külföldre vitele vagy visszatartása esetére is (7. cikk); egyebekben azonban a gyermekek jogellenes külföldre vitelének polgári jogi vonatkozásairól szóló, 1980. október 25-én kelt egyezményt nem érinti. Az Egyezmény biztosítja ezáltal azt, hogy a gyermekkel ténylegesen legszorosabb kapcsolatban lévő Állam illetékes bírósága vagy hatósága döntsön a gyermekek védelmével kapcsolatos ügyekben. A bíróságok vagy más hatóságok saját belső jogukat alkalmazzák, tekintettel arra, hogy a gyermek szokásos tartózkodási helye szerinti Állam joga alkalmazandó a törvényen alapuló szülői felelősség keletkezésére, megszűnésére és a szülői felelősségből eredő jogok gyakorlására, kötelezettségek teljesítésére (15. cikk).

Az Egyezmény lehetővé teszi a szülői felelősség tárgyában hozott határozatok és egyéb gyermekvédelmi intézkedések kölcsönös elismerését és végrehajtását, ha nem áll fenn a 23. cikkben felsorolt valamely megtagadási ok. Ezek a megtagadási okok lényegében megegyeznek azokkal az okokkal, amelyeket a határozatok elismerésére és végrehajtására kiterjedő nemzetközi egyezmények rendszerint az elismerés nemzetközileg elfogadott előfeltételeiként jelölnek meg. Az eljárásra azon részes Állam joga alkalmazandó, amelynek területén a határozat elismerését és végrehajtását kérik (24. cikk).

Az Egyezmény szerint a gyermekvédelmi eljárás során bármely részes Állam hatósága megkeresést intézhet a másik tagállam hatóságához a 8., 9. és 33. cikknek megfelelően. Segítséget kérhet a másik tagállam hatóságától a gyermek védelmére irányuló intézkedések megtétele, a hozott határozatok érvényre juttatása, valamint a kapcsolattartási jogok gyakorlásának biztosítása érdekében.

Az Egyezmény céljainak megvalósításához az érintett Államok illetékes hatóságai közötti hatékony együttműködés biztosítása érdekében mindegyik Egyezményben részes Államnak ki kell jelölnie azt a hatóságát, amelyik ellátja az Egyezmény központi hatósági feladatait (29. cikk).

Az Egyezményben részes Államok központi hatóságai együttműködnek egymással és elősegítik a hatóságaik közötti együttműködést is (30. cikk).

Az Egyezmény szerint a központi hatóságok feladatai (29-39. cikkek) különösen:

- tájékoztatást adnak a gyermekvédelemmel kapcsolatos belső jogi szabályozásról, az adott Államban igénybe vehető szolgáltatásokról;

- megkönnyítik az eljáró hatóságok közötti együttműködést;

- mediáció útján vagy egyéb módon elősegítik a jogviták békés elintézését;

- segítenek a gyermekek felkutatásában, életkörülményeik felderítésében;

- közreműködnek a nevelőszülőknél vagy gyermekotthonban való külföldi elhelyezésre irányuló eljárásban, ideértve a gyermekek muzulmán jog szerinti, magánszemélyek általi gondozásba vételére (ún. kafala) irányuló eljárásokat is (a megkereső hatóság ugyanis csak akkor rendelheti el a gyermek nevelőszülőknél vagy gyermekotthonban való külföldi elhelyezését, ha ehhez a megkeresett Állam illetékes hatósága hozzájárult);

- közreműködnek a gyermekkel való kapcsolattartásra vonatkozó eljárásokban (pl. adatokat gyűjtenek a kapcsolattartást kérelmező személyről és megállapítják a kapcsolattartási jog gyakorlására való alkalmasságát, sőt a kapcsolattartás gyakorlásának feltételeit is és ezen információkat továbbítják a gyermek szokásos tartózkodási helye szerinti Állam központi hatóságához);

- a veszélyhelyzetről és ennek elhárítása érdekében meghozott határozatokról vagy meghozni szándékozott gyermekvédelmi intézkedésekről tájékoztatják azon másik Szerződő Állam hatóságát, ahová a veszélyeztetett gyermek távozott.

A Szerződő Felek nyilatkozhatnak atekintetben, hogy csak a központi hatóságaik útján nyújtanak lehetőséget a helyi hatóságokkal való kapcsolatfelvételre [34. cikk (2) bek.]. Gyakorlati szempontból indokolt, hogy Magyarország - a részes Államok nagy többségéhez hasonlóan - tegyen ilyen nyilatkozatot; a központi hatóság közreműködése biztosítja a megkeresések gyors és szakszerű teljesítését. Az Egyezmény előírja, hogy a hatóságok közötti adatszolgáltatásra nem kerülhet sor, ha a gyermek személyét vagy vagyonát az veszélynek tenné ki vagy komoly fenyegetést jelentene valamely családtagjának életére vagy szabadságára nézve.

Tekintettel arra, hogy az Egyezmény túlnyomórészt olyan hatósági feladatköröket keletkeztet, amelyeket Magyarországon a gyámhivatalok látnak el, az Egyezmény központi hatósági feladatait Magyarországon az ifjúsági, családügyi, szociális és esélyegyenlőségi miniszter látja el. Minden tagállamnak tájékoztatnia kell a kijelölt központi hatóságáról a Hágai Nemzetközi Magánjogi Értekezlet Állandó Irodáját (45. cikk).

Az Egyezmény szerint a központi hatóságnak megküldött iratokat minden esetben el kell látni a megkeresett Állam nyelvére történt fordítással, ha azonban ez nehézségbe ütközne, akkor angol vagy francia nyelvű fordítással. Bármely Állam kizárhatja az említett nyelvek egyikének az érintkezésben való alkalmazását az Egyezmény megerősítésekor tett nyilatkozattal [54. cikk (2) bek.].

Az Egyezmény 55. cikke lehetővé teszi, hogy a Szerződő Államok fenntartsák hatóságaik joghatóságát a gyermek területükön található vagyonának a védelmére irányuló intézkedések meghozatalára, illetve fenntarthatják a jogot arra, hogy ne ismerjenek el szülői felelősséget vagy intézkedést, amennyiben az összeegyeztethetetlen a hatóságaik által az adott vagyon vonatkozásában hozott intézkedésekkel. Fenntartás hiányában a gyermek szokásos tartózkodási helye szerinti Állam hatóságainak lenne joghatósága a gyermek másik Szerződő Állam területén található vagyonával kapcsolatban is. A magyar jog szerint, de az Államok túlnyomó többségének joga szerint is a nemzeti bíróságok vagy más hatóságok joghatósága kizárólagos. E rendelkezés fenntartását praktikus okok is indokolják; a gyermek érdekét szolgála az, ha a vagyon fekvési helye szerinti Államban rendelkezésre álló információk alapján az eljárás gyorsabban folytatható le. Etekintetben tehát indokolt magyar részről fenntartás tétele.

Hasonlóan más olyan egyezményekhez, amelyek központi hatósági együttműködéssel segítik a kérelmezők külföldi igényérvényesítését, a központi hatóságok az Egyezmény alapján sem számíthatnak fel költségeket a közreműködésükért, kivéve az ésszerű költségeik megtérítésére vonatkozó igényeket.

Az Egyezmény 40. cikke értelmében azon személy részére, aki szülői felelősséggel bír, illetve akit megbíztak a gyermek személyének vagy vagyonának védelmével, a Szerződő Államok kijelölt hatóságai - kérelmére - igazolást adhatnak ki erről, illetve arról, hogy ez a tény milyen terjedelmű jogokat jelent számára. Ilyen igazolás kiállítására irányuló kérelmekkel - legalábbis az új Polgári Törvénykönyv hatálybalépéséig - a magyar hatóságoknak számolniuk kell, miután a magyar jog szerint a bíróságok nem magáról a szülői felelősségről, hanem a gyermek elhelyezéséről döntenek, ezért az ítéletből általában nem derül ki a szülők jogainak (kötelezettségeinek) terjedelme. A szülői felügyeletet megszüntető határozatokkal kapcsolatban megjegyzendő, hogy számos Állam joga szerint a szülői felügyeleti jog megszüntetése nem érinti a szülő kapcsolattartási jogát.

Magyarország Egyezményhez való csatlakozásának - az EU-tagságra tekintettel is - különös jelentősége van.

Az Egyezmény rendelkezései az Amszterdami Szerződéssel módosított Római Szerződés 65. cikke folytán közösségi hatáskörbe tartoznak. Az Európai Unió Tanácsa 2003. november 27-én fogadta el a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról, illetve az 1347/2000/EK rendelet hatályon kívül helyezéséről szóló 2201/2003/EK rendeletet, amely 2005. március 1-jétől kerül alkalmazásra.

A közösségi rendelet hasonló jogterületet szabályoz, mint az Egyezmény; számos rendelkezést átvesz az Egyezményből, illetve továbbfejleszti azokat. Az Egyezmény és a fenti közösségi rendelet közötti szoros kapcsolatra tekintettel az EU Tanács 2003/93/EK határozata alapján valamennyi EU-tagállam „a Közösség érdekében” aláírta az Egyezményt. A megerősítő okiratokat az EU-tagállamok együttesen helyezik letétbe. Az Egyezmény a megerősítő okiratok letételét követő harmadik hónap utáni hónap első napján lép majd egyszerre valamennyi csatlakozó EU-tagállam tekintetében hatályba [61. cikk 2. bekezdése (a) pontja].

Az Egyezmény hatálybalépését követően az EU-tagállamok között továbbra is az EK-rendelet kerül majd alkalmazásra, ha a gyermek szokásos tartózkodási helye egy EU-tagállamban van, illetve ha egy EU-tagállamban hozott bírósági vagy hatósági határozatot egy másik EU-tagállamban kell elismerni és végrehajtani. Csak az EK-rendelet által nem szabályozott kérdésekben kerül a hágai Egyezmény az EU-tagállamok között alkalmazásra (szülői felelősségre irányadó jog). Magyarországot, mint az Európai Unió tagállamát kötik a Tanács Egyezménnyel kapcsolatos határozatai - az Egyezményhez való csatlakozás ezen oknál fogva is szükséges. (A Magyar Köztársaság megerősítő okiratának letételére a többi tagállammal együtt kerülhet majd sor.)

Miután az Egyezmény rendelkezései törvényhozási tárgykörbe tartoznak, kötelező hatályának elismeréséről az Országgyűlésnek kell döntenie és az Egyezményt törvénnyel kell kihirdetni.