2003. évi LXXXVI. törvény indokolása

a szakképzési hozzájárulásról és a képzés fejlesztésének támogatásáról

-----STARTING---POINT---ALTALANOS--- 

Az 1970-es évek elejétől funkcionáló hozzájárulási rendszer a szakképzés finanszírozásának egyik lényeges forrása. A rendszer a hozzájárulási kötelezettség teljesítési lehetőségei és felhasználási céljai tekintetében az elmúlt három évtized alatt többször is módosult. Az eredetileg a szakmunkásképzésben a szakképzett munkaerő foglakoztatásában érdekelt gazdasági szereplők arányosabb teherviselését biztosító, és a gazdaság keretében folyó gyakorlati képzés támogatásának forrásait megteremtő rendszer változásai a kedvezményezettek körének jelentős bővülését eredményezték, és megszűnt az önállósága is, része lett a foglalkoztatási problémák kezelésére létrehozott Munkaerő-piaci Alapnak. A felhasználási cél kiterjedt a kötelezettek saját munkavállalói képzésének költségei elszámolására, illetőleg a felsőoktatás keretében szervezett gyakorlati képzés támogatására.

A szakképzési hozzájárulásról és a képzési rendszer fejlesztésének támogatásáról szóló jelenleg hatályos 2001. évi LI. törvény kiterjesztette a szakképzési hozzájárulás célját a közoktatásról szóló 1993. évi LXXIX. törvény (a továbbiakban: Kt.) hatálya alá tartozó pályaorientáció, szakmai előkészítő ismeretek és szakmai alapozó oktatás, szakmai orientáció, szakmacsoportos alapozó oktatás támogatására is. A törvény 2002. végén két alkalommal is módosult, módosításaival tovább bővült a hozzájárulás célrendszere az iskolarendszeren kívüli felnőttképzés, valamint a gimnáziumban folyó informatikai, számítástechnikai oktatás támogatásának lehetőségével.

Megváltozott a gazdaság szerkezete, a gazdasági szféra szakképzésben betöltött szerepe, változik a munkavállalókkal szembeni követelményrendszer, illetve maga a szakképzési, képzési rendszer, módosult a jogi környezet is. Mindez indokolja a képzés finanszírozási rendszerének egyik elemét képező hozzájárulási rendszer új törvénnyel történő módosításának szükségességét, az átalakult szakképzési, képzési rendszerhez történő igazítását és ez által hatékonyabbá tételét, átláthatóságát, a döntések decentralizálására vonatkozó igény kielégítését.

A jogszabályi környezet változásai (az új számviteli törvény és az egyszerűsített vállalkozási adóról szóló törvény, valamint a felnőttképzési törvény megalkotása, a szakképzésről és a felsőoktatásról szóló törvények módosulása), valamint az elmúlt időszak tapasztalatai, a Kormányzati Ellenőrzési Hivatal és az Állami Számvevőszék által lefolytatott vizsgálatok megállapításai és javaslatai is szükségessé teszik a szakképzési hozzájárulás rendszerének új törvény megalkotásával történő átalakítását.

Az új törvénynek biztosítania kell, hogy

- a szakképzési hozzájárulás forrásai alapvetően a szakképzési törvényben meghatározott tevékenységekre és azok fejlesztésére legyenek felhasználhatók,

- hangsúlyosabb és egyértelműbb legyen az oktatási miniszter felelőssége a szakképzési hozzájárulás hatékony és jogszerű felhasználásáért,

- megteremthető legyen a beszámolási és ellenőrzési rendszer zártsága és teljes körűsége, a pénzeszközök felhasználásának átláthatósága, ellenőrizhetősége,

- érvényesüljön a döntéshozatal szabályozottsága és a pénzeszközök decentralizált felhasználása, a régiók sajátosságait hangsúlyosabban figyelembe vevő rendje,

- megteremtődjék az Európai Unió szakképzést támogató forrásai bevonásához szükséges társfinanszírozás jogi lehetősége.

-----STARTING---POINT---RESZLETES---

Az 1. §-hoz

A foglalkoztatottak szakmai képzettsége tekintetében stratégiai jelentősége van a gazdasághoz és a munkaerőpiachoz szorosan kötődő szakmai képzésnek. Ezért a törvény a szakképzési hozzájárulás céljának a meghatározásakor a szakképzésről szóló 1993. évi LXXVI. törvényből (a továbbiakban: Szt.) indul ki: érvényt kíván szerezni annak a követelménynek, hogy a szakképzési hozzájárulási kötelezettség a gyakorlati képzési tevékenység feltételei megteremtését, korszerűsítését biztosítsa, a belőle származó források pedig a törvény hatálya alá tartozó tevékenységek tartalmi és technikai fejlesztésére legyenek felhasználhatók.

A törvény a szakképzési hozzájárulás céljának meghatározásakor tételesen felsorolja az Szt.-ben rögzített azon tevékenységeket, amelyek a szakképzési hozzájárulásból finanszírozhatók és támogathatók. Ezek sorában hangsúlyosan jeleníti meg az Országos Képzési Jegyzékben (OKJ) szereplő állam által elismert szakképesítés megszerzését, a munkakör betöltéséhez, foglalkozás, tevékenység gyakorlásához szükséges képesítés megszerzését, valamint a szakmai tevékenység magasabb szintű gyakorlásához szükséges ismeretek elsajátítását biztosító gyakorlati képzést.

A törvény kifejezésre juttatja azt a koncepcionális elemet is, hogy az Szt. hatálya alá tartozó tevékenységek esetében ne legyen indokolatlan megkülönböztetés az iskolai rendszerű és az iskolarendszeren kívüli szakképzés között. Ennek különösen akkor van jelentősége, amikor a hozzájárulásra kötelezett a saját munkavállalói számára szervezett szakképzés költségei elszámolásával kívánja bruttó kötelezettségét - a törvény által meghatározott keretek között - csökkenteni.

A törvény a Kt. által szabályozott szakiskolai pályaorientáció, szakmai előkészítő ismeretek és szakmai alapozó oktatás, valamint a szakközépiskolai szakmai orientáció, gyakorlati szakmacsoportos alapozó oktatás keretében folyó gyakorlati képzés támogatását is a szakképzési hozzájárulás céljaként sorolja abban az esetben, ha ezek a tevékenységek az iskolai rendszerű szakképzési tanulmányokba történő beszámítás tekintetében az Szt. hatálya alá is tartoznak. Ugyancsak indokolt a gimnáziumban folyó informatikai, számítástechnikai oktatás támogatását is lehetővé tenni.

A törvény szerint a szakképzési hozzájárulás célja az iskolarendszeren kívüli felnőttképzés támogatása a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) alapján.

A 2. §-hoz

A törvény a szakképzési hozzájárulásra kötelezettek körét annak a követelménynek a figyelembevételével határozza meg, hogy a kvalifikált munkaerő foglalkoztatásában érdekelt munkáltatók többsége - néhány indokolt kivétellel - legyen hozzájárulásra kötelezett. Ez egyúttal érvényesíti a szakképzett munkavállalót foglalkoztató munkáltatók arányos teherviselésének elvét a szakmai felkészítésben: egyfelől kötelesek lesznek hozzájárulni a szakképzés költségeihez, másfelől a törvény hatálya alá tartozó tevékenységek megszervezése esetén költségeiket elszámolhatják, és támogatásban részesülhetnek.

A belföldön vállalkozási tevékenységet folytató, külföldi székhelyű jogi személy, jogi személyiséggel nem rendelkező társas cég, személyi egyesülés, egyéb szervezet is szakképzési hozzájárulásra kötelezett, ha belföldön telephellyel, fiókteleppel rendelkezik.

A törvény lehetőséget teremt arra, hogy aki adófizetési kötelezettségének átalányadózással tesz eleget, az a szakképzési hozzájárulási kötelezettségét az átalányadó megfizetésével teljesítheti.

A 3. §-hoz

A törvény a szakképzési hozzájárulásra kötelezettek széles körére tekintettel a szakképzési hozzájárulás alapjának meghatározását a számvitelről szóló 2000. évi C. törvény (a továbbiakban: számvitelről szóló törvény) bérköltség fogalmához köti. Ezzel összhangot teremt a két törvény között, egyúttal lehetővé teszi a közterhek alapjainak összehangolására vonatkozó kormányzati szándék érvényesülését.

A törvény külön bekezdésben rendelkezik a szakképzési hozzájárulás mértékéről. A szakképzési hozzájárulásnak, a hozzájárulásra kötelezett bruttó kötelezettségének a mértéke nem változik a módosítással, az továbbra is a bérköltség 1,5 százaléka.

A törvény szerint a számvitelről szóló törvény hatálya alá tartozó hozzájárulásra kötelezett a szakképzési hozzájárulást az üzleti évre, az egyéb hozzájárulásra kötelezett pedig a naptári évre (tárgyévre) állapítja meg.

A 4. §-hoz

A törvény a szakképzési hozzájárulási kötelezettség teljesítése szempontjából alapvető különbséget tesz aszerint, hogy a hozzájárulásra kötelezett miként teljesíti a kötelezettségét. A szakképzési hozzájárulás teljesíthető az Szt., illetőleg a felsőoktatásról szóló 1993. évi LXXX. törvény (a továbbiakban: Ftv.) hatálya alá tartozó tanuló, hallgató gyakorlati képzésének megszervezésével, illetőleg a Munkaerő-piaci Alap Magyar Államkincstárnál vezetett számlájára vagy kizárólag az állami adóhatóságnál vezetett szakképzési hozzájárulás számlára történő befizetéssel.

A törvény szerint a gyakorlati képzést szervező hozzájárulásra kötelezett a bruttó kötelezettségét csökkentheti

- a gyakorlati képzéssel kapcsolatos és a törvény 1. számú mellékletében meghatározott költségek (kiadások) összegével, tanulószerződés esetén a melléklet 4. pontja szerinti átalánydíjas elszámolás választását teremti meg a törvény,

- a csoportos gyakorlati képzést közvetlenül szolgáló tárgyi eszköz beszerzésére, bérleti díjára, karbantartására stb. a tárgyévben fordított összeggel,

- a szakmai alapképzést is szolgáló, az Szt. 54/B. § 22. pontjában szereplő értelmező rendelkezés szerinti gyakorlati képző helyre tárgyévben fordított, ellenőrizhető és arányos költségei (kiadásai) összegével,

- a szakképzési évfolyamon tanulószerződés alapján résztvevő szakképző iskolai tanuló gyakorlati képzése során az anyagköltségre fordított összeggel.

A szakmai alapképzés céljait is szolgáló megfogalmazás azt jelenti a törvényben, hogy a törvény által elismert bruttó kötelezettséget csökkentő tétel tekintetében nem kizárólag a szakmai alapképzésre való alkalmasság a feltétel. Új elemként jelenik meg a törvényben az anyagköltség elszámolásának lehetősége, az anyagköltség azonban kizárólag abban az esetben fogadható el kötelezettségcsökkentő tételként, ha azt tanulószerződés alapján szakképzési évfolyamra beiskolázott szakképző iskolai tanuló gyakorlati képzése során használták fel.

A hozzájárulásra kötelezett saját munkavállalói számára felnőttképzési szerződés, illetőleg a Munka Törvénykönyve szerinti tanulmányi szerződés alapján megszervezett képzés költségeivel is csökkentheti a bruttó kötelezettségét, amely azonban bruttó kötelezettség legfeljebb 33 százaléka mértékéig vehető figyelembe kötelezettség-csökkentő tételként. A hozzájárulás alapjának 0,5 százaléka megközelítően a bruttó kötelezettség 33 százalékának felel meg, a törvény belső összhangjának biztosítása érdekében a törvény a fejlesztési támogatás mértékének megjelöléshez igazítja a saját munkavállalók képzésére fordítható mértéket. A saját munkavállalók képzésének megszervezésekor elszámolható költségek mértékét és körét a törvény felhatalmazása alapján miniszteri rendelet tartalmazza.

A hozzájárulási kötelezettséget gyakorlati képzés, illetőleg saját munkavállalók képzésének megszervezésével teljesítő hozzájárulásra kötelezett a fennmaradó kötelezettsége még nem teljesített részének, azonban a bruttó kötelezettségének legfeljebb 20 százalékát köteles befizetni a Munkaerő-piaci Alap Magyar Államkincstárnál vezetett számlájára. A törvény javasolt szabályozása biztosítja a saját munkavállaló képzési költségét elszámoló hozzájárulásra kötelezettet, amennyiben a gyakorlati képzés költségei és a saját munkavállaló képzési költségei elérik a szakképzési hozzájárulás fizetési kötelezettséget, akkor további befizetési kötelezettség nem terheli.

Amennyiben a hozzájárulásra kötelezett saját munkavállalói felkészítése nem OKJ-ben szereplő szakképesítésre történik, akkor a képzés költségei elszámolhatóságáról a megyei (fővárosi) munkaügyi tanács dönt.

A bruttó kötelezettség mindezek után még fennmaradó részét a hozzájárulásra kötelezett csökkentheti szakképző iskolának a szakmai alapképzés, illetőleg felsőoktatási intézmény számára a gyakorlati képzés tárgyi feltételei javítását szolgáló felhalmozási támogatás (fejlesztési támogatás) nyújtásával. A fejlesztési támogatás összege csak a bruttó kötelezettség 75 százalékának megfelelő mértékig vehető figyelembe kötelezettségcsökkentő tételként. A felsőoktatási intézmény számára a fejlesztési támogatás a bruttó kötelezettség maximum 37,5 százaléka lehet. A törvény a fejlesztési támogatás felhasználására, a bevallási, ellenőrzési rendszer teljessé tételére vonatkozó szabályozási elemeivel biztosítja a fejlesztési támogatásként átadott források felhasználásának hatékonyságát.

A hozzájárulásra kötelezett által nyújtott fejlesztési támogatásból megvalósított és kizárólag szakmai alapképzést, gyakorlati képzést szolgáló tárgyi eszköz működtetési költségei finanszírozását is lehetővé teszi a törvény, azonban a felhasználható mértéket tizenöt százalékban maximálja.

A törvény a hozzájárulásra kötelezettnél közvetlenül megszervezett gyakorlati képzéshez hasonlóan - a költségek elszámolhatósága szempontjából - gyakorlati képzésnek ismeri el a több hozzájárulásra kötelezett által közösen működtetett „üzemközi tanműhelyben”, valamint megállapodás alapján másik hozzájárulásra kötelezettnél megszerveztetett kiegészítő gyakorlati képzést.

A szakképzési hozzájárulást szakképző iskolával kötött együttműködési megállapodás vagy tanulószerződés alapján tanulók gyakorlati képzésének megszervezésével teljesítő hozzájárulásra kötelezett a törvény szerint jogosult arra, hogy a tanulók gyakorlati képzésével kapcsolatos és a törvény mellékletében felsorolt költségeit (kiadásait) visszaigényelje, amennyiben azok összege önmagukban meghaladják a bruttó kötelezettséget. A kapott visszatérítést egyéb bevételként kell elszámolni.

Az 5-6. §-hoz

A törvény szerint a gyakorlati képzést nem szervező hozzájárulásra kötelezettnek a szakképzési hozzájárulás tekintetében az állami adóhatósággal szemben keletkezik bevallási, befizetési és elszámolási kötelezettsége.

A hozzájárulásra kötelezett - az adózásra vonatkozó szabályok szerint - maga állapítja meg és vallja be a szakképzési hozzájárulás alapját, az éves bruttó kötelezettségét, a figyelembe vehető kötelezettség-csökkentő tételek összegét, valamint a nettó kötelezettségét. Ez utóbbit köteles befizetni a tárgyévet követő év második hónapja 15. napjáig.

A törvény egyrészt megfelelő garanciát kíván teremteni a gyakorlati képzésben aktívan részt vevő hozzájárulásra kötelezett többletköltségei jogos visszatérítési igényeinek kielégítéséhez, másrészt pedig biztosítani kívánja alapvető források képzésének lehetőségét is ahhoz, hogy a szakképzési hozzájárulás célrendszerében felsorolt indokolt központi és regionális támogatási igények kielégíthetőek legyenek. Ezzel kapcsolatos koncepcionális eleme a törvénynek, hogy a kötelezettséget nem gyakorlati képzés szervezésével teljesítő hozzájárulásra kötelezett a bruttó kötelezettsége legfeljebb 20 százalékát köteles befizetni az állami adóhatóságnál vezetett szakképzési hozzájárulási számlára.

Ennek megfelelően a törvény új elemként korlátozza a kötelezettség-csökkentés mértékét a gyakorlati képzést nem szervező hozzájárulásra kötelezett esetében. Elrendeli, hogy a bruttó kötelezettség legfeljebb 80 százalékos mértékig csökkenthető fejlesztési támogatás nyújtásával, illetőleg saját munkavállalók számára szervezett képzés költségeivel (kiadásaival).

A törvény szabályozási hiányt pótol, az adózás rendjéről szóló 1990. évi XCI. törvényre való hivatkozással biztosítja a szakképzési hozzájárulásra vonatkozó információk, és az ellenőrizhetőség teljeskörűségét.

A 7. §-hoz

A szakképzési hozzájárulás teljesítésének módját a törvény szerint a hozzájárulásra kötelezett maga választja meg a törvényben meghatározott keretek között. A gyakorlati képzés megszervezésével vagy az állami adóhatóságnak történő befizetéssel teljesített hozzájárulást a kötelezett a bérjárulékok között számolja el.

A törvény a hozzájárulás elszámolásának, a fejlesztési támogatás nyújtásának eljárási kérdéseiről rendelkezik, tartalmazza továbbá a gyakorlati képzés megszervezésének, megszüntetésének és szüneteltetésének szabályait.

A törvény lehetővé teszi, hogy a fejlesztési támogatásként tárgyi eszköz is átadható a szakképzés iskolai szakmai alapképzés, valamint az Ftv. hatálya alá tartozó gyakorlati képzés tárgyi feltételeinek javítására. A tárgyi eszköz átadása fejlesztési megállapodás alapján történhet, és a törvény által előírt mértékig jogszabályon alapuló eszközátadásnak minősül.

A szakképző iskolák és a felsőoktatási intézmények érdekeit védő koncepcionális rendelkezése a törvénynek, hogy a fejlesztési támogatásként átadott tárgyi eszköznek legfeljebb az átadáskori könyv szerinti értékét lehet bruttó kötelezettségcsökkentő tételként a bérjárulékok között elszámolni. A törvény megszünteti annak lehetőségét, hogy bizonyos tárgyi eszközök esetén a számvitelről szóló törvény alapján számolt amortizáció következtében a gyakorlati képzésre még alkalmas tárgyi eszközökhöz tényleges értékük alatt lehessen hozzájutni.

A 8-10. §-hoz

A Munkaerő-piaci Alap képzési alaprészének (a továbbiakban: alaprész) célja a korszerű ismeretekkel rendelkező szakemberek képzésében, tudásuk továbbfejlesztésében a gazdaság szereplői érdekeltségének megteremtése, támogatási források biztosítása, hozzájárulás biztosítása az Európai Unió által nyújtandó szakképzési programok pénzügyi forrásaihoz is.

Az alaprész bevételeit és forrásait a foglalkoztatás elősegítéséről és a munkanélküliek ellátásáról szóló törvény szabályozza.

A alaprészen belül a törvény szerint az Alapkezelő szervezet működtetésére és fejlesztésére működtetési keretet kell elkülöníteni.

A törvény rendelkezik arról, hogy az iskolarendszeren kívüli felnőttképzés céljaira a Munkaerő-piaci Alap foglalkoztatási alaprészének javára egyharmad rész átcsoportosítása az oktatási miniszter és a foglalkoztatáspolitikai és munkaügyi miniszter megállapodásában meghatározott feltételek alapján történik. A törvény felhatalmazást ad arra, hogy ettől az aránytól a két miniszter együttes döntésével el lehet térni.

A törvény szerint az alaprész törvény által előírt kötelezettségek teljesítése után fennmaradó úgynevezett „szabad” pénzeszközeinek legalább 66 százalékát decentralizált keretként a régiók számára kell biztosítani.

A 11-13. §-hoz

A törvény szerint az oktatási miniszter felelős a szakképzési hozzájárulás nyilvántartásáért, hatékony felhasználásáért, beszedéséért, ellenőrzéséért, a pénzügyi garanciák érvényesítéséért.

A törvény részletesen meghatározza az oktatási miniszter, az Országos Szakképzési Tanács (OSZT) és a Regionális Fejlesztési és Képzési Bizottság (Bizottság) feladatait, valamint e döntés-előkészítő testületek tagjait, továbbá a működésükre vonatkozó szabályokat.

Az alaprészének a régiók javára meghatározott legalább 66 százalékos decentralizált kerete elosztásáról, a pályázat útján nyert támogatásokról a Bizottság javaslata alapján az oktatási miniszter dönt.

A törvény szerint a decentralizált kerettel kapcsolatos pályázatok kiírása és értékelése a Bizottság hatásköre. A megyék (főváros) régiók szerinti beosztását a törvény szerint a területfejlesztésről és a területrendezésről szóló 1996. évi XXI. törvény tartalmazza.

A 14. §-hoz

Az alaprész pénzeszközeiből nyilvános pályázat alapján beruházási célú támogatás lehetőségét a törvény az Szt. hatálya alá tartozó állam által elismert szakképesítést nyújtó képzés keretében folytatott gyakorlati képzés, valamint a gimnáziumban folyó informatikai, számítástechnikai oktatás tárgyi feltételei fejlesztéséhez teszi lehetővé.

Támogatás nyújtható még a szakképesítésért felelős miniszter által működtetett intézet a módosításban felsorolt tevékenységeihez, valamint az iskolai rendszerű szakképzés gyakorlati képzésével kapcsolatos feladatok ellátásához a gazdasági kamaráknak.

Az alaprész pénzeszközeiből támogatást kell biztosítani a közoktatási törvény alapján létrehozott Fogyatékos Gyermekek, Tanulók Felzárkóztatásáért Országos Közalapítvány szakképzési tevékenységéhez, a határon túli magyarok szakképzéséhez és felsőoktatásához, továbbá az Európai Unió szakképzési programjaihoz való csatlakozáshoz, a PHARE, a SAPARD, az AVOP és az Európai Strukturális Alapok által is finanszírozott szakképzési és szakképzés-fejlesztési programokhoz.

A törvény több támogatás esetében maximálja a képzési alaprész pénzeszközeiből nyújtható támogatás mértékét.

A 15-16. §-hoz

A támogatások részletes feltételeiről az alaprész kezelőjével kell szerződést kötni. A törvény egyúttal felhatalmazza az alaprész kezelőjét, a Kormányzati Ellenőrzési Hivatalt és az Állami Számvevőszéket, hogy ellenőrizzék az alaprész felhasználását.

A törvény rendelkezést tartalmaz arra vonatkozóan, hogy a működtetési költségeinek finanszírozása, a hozzájárulás beszedésével kapcsolatos szolgáltatás díja az alaprészt terheli. A támogatott programokhoz kapcsolódó igazolt költségek a törvény szerint a jövőben a támogatás terhére elszámolhatók lesznek.

A törvény rendelkezik arról is, hogy a kifizetések csak a ténylegesen befolyt bevételek erejéig teljesíthetők, tárgyéven túl fizetési kötelezettség pedig az oktatási miniszter által meghatározott összegig vállalható.

A 17-18. §-hoz

Az alaprészből, illetőleg a jogelőd alapokból kapott támogatások célszerű felhasználásának, a létrehozott létesítmények védelmének, további szakképzési célú hasznosításának garanciáit tartalmazza. Ennek megfelelően például a pályázat útján kapott beruházási célú támogatást a tőketartalékba kell helyezni, és lekötött tartalékként kimutatni, a létrehozott ingatlanra jelzálogjogot kell bejegyezni.

A törvény az eladásra kerülő ingatlanra vonatkozó vételi ajánlatról való döntés a Regionális Fejlesztési és Képzési Bizottság javaslata alapján az oktatási miniszter hatásköre.

A 19. §-hoz

A módosítás a törvény alkalmazásához értelmező rendelkezéseket tartalmaz (gyakorlati képzés, régió, szakmai alapképzés, tárgyi eszköz).

-----STARTING---POINT---VEGE---

A 20-22. §-hoz

Az új törvény 2004. január 1-jén lép hatályba, ezzel egyidejűleg hatályát veszíti a szakképzési hozzájárulásról és a képzési rendszer fejlesztésének támogatásáról szóló 2001. évi LI. törvény, illetőleg az azt módosító törvények, valamint módosul a foglalkoztatás elősegítéséről és a munkanélküliek támogatásáról szóló 1991. évi IV. törvény néhány rendelkezése.

A 23-24. §-hoz

A törvény az Szt. Országos Képzési Jegyzék tartalmi elemére vonatkozó egyik rendelkezésének (iskolai és szakmai előképzettség) hatálytalanításával a párhuzamos szabályozást szünteti meg, ugyanis a törvény 10. §-ának (1) bekezdés b) pontja ennek előírását a szakmai és vizsgakövetelményhez rendeli.

Az Szt. 9. §-ának (4)-(5) bekezdéseiben foglalt rendelkezések megegyeznek a törvény 12. §-ának rendelkezéseivel, ezért - ugyancsak a párhuzamos szabályozás megszüntetése érdekében - indokolt hatályon kívül helyezésük.

Az Szt. 28. §-a hatályon kívül helyezett szövegrésze félreértésre ad okot, úgy is értelmezhető, hogy az iskolai tanműhelyi alapképzés után nem köthető a tanulóval gyakorlati képzés megszervezésére tanulószerződés.

A 25-27. §-hoz

A törvény pontosítja a közoktatásról szóló 1993. évi LXXIX. törvény egyes rendelkezéseit, tekintettel az alkalmazás során felmerült gyakorlati problémákra és pontatlanságokra. A módosítás célja a korábban elfogadott jogszabály technikai jellegű módosítása az alkalmazás megkönnyítése, szabályainak pontos értelmezhetősége érdekében.

A törvény kiegészíti továbbá a szabálysértésekről szóló 1999. évi LXIX. törvényt az Országos Közoktatási Értékelési és Vizsgaközpont, mint szabálysértési hatóság megjelölésével.

A 28. §-hoz

A törvény felhatalmazza az oktatási minisztert a rendszer működését biztosító végrehajtási rendeletek kiadására.