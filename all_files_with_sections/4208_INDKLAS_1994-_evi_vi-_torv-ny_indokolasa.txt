1994. évi VI. törvény indokolása

a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A szociális igazgatásról és szociális ellátásokról szóló 1993. évi III. törvény (a továbbiakban: Szt.) gyakorlati végrehajtása során szerzett tapasztalatok, valamint az 1994. évre várható tendenciák szükségessé teszik a törvény módosítását.

A Javaslat nem változtatja meg a törvény szerkezetét, jelentősebb tartalmi változtatásokra is csupán a munkanélküliek jövedelempótló támogatásánál és a személyes gondoskodás körébe tartozó ellátások térítési díjának szabályozásánál irányoz elő. Az egyéb módosítások többségében technikai jellegűek, a napi jogalkalmazást segítik elő, illetve bizonyos - egyes ellátások jogosultságai feltételeinek módosításával - jogos állampolgári igények teljesítésére nyújtanak lehetőséget.

Az 1994. évi költségvetési törvényjavaslat előirányzataihoz igazodóan a Javaslat jövedelempótló támogatás feltételeinek szigorítását fogalmazza meg. Mint ismeretes a munkaügyi ellátórendszerből mind többen kerülnek ki és munkahely hiányában ezen személyek részére csak a szociális ellátórendszer nyújt támogatást. A jövedelempótló támogatásban részesülők számának növekedésére is figyelemmel az önkormányzatok részéről jogos igényként merül fel, hogy a törvény meghatározott feltételek mellett tegye lehetővé az önkormányzatok számára is az érintettek foglalkoztatásba történő bevonását. A Javaslat e jogos igényt összeköti a csökkenő költségvetési támogatás nyomán várható helyzettel, így a foglalkoztatáspolitikai és gazdaságpolitikai célok összeegyeztethetők lesznek a szociális gondoskodás felelősségével.

Az Szt. hatálybalépése óta szerzett tapasztalatok szükségessé tették a személyes gondoskodást nyújtó ellátások térítési díjára vonatkozó szabályok jelentősebb átalakítását is. A Javaslatban megfogalmazott módosítás az intézményt fenntartó önkormányzatok tulajdonosi jogosítványát erősíti azzal, hogy a beutalás valamint a térítési díj megállapítása elválik egymástól, és a jövőben a térítési díjak meghatározása kizárólag az intézményt fenntartó önkormányzat kompetenciájába kerül.

-----STARTING---POINT---RESZLETES---

Az 1. §-hoz

A Javaslat módosítja az Szt. tárgyi hatályát. E módosítás azért szükséges, mivel az anyagi jogi szabályok között a rendszeres szociális segély folyósítása esetén kimondja a Javaslat, hogy a segélyezett ingatlanvagyonának terhére a kifizetett segély hagyatéki teherként bejelenthető.

A 2. §-hoz

Különösen fontos, hogy az Szt. által bevezetett, a rászorultságtól függő szociális ellátásokra való jogosultság megállapítása szempontjából irányadó jövedelem fogalma pontosan legyen meghatározva. Ezért a Javaslat az Szt. által használt jövedelemfogalmat egrészt kiegészíti további olyan elemekkel, amelyek a törvény alkalmazásában korábban nem minősültek jövedelemnek, másrészt kivesz a jövedelem fogalomból olyan ellátásokat (temetési segély, az alkalmanként adott átmeneti segély), amelyeknek jövedelemként való kezelése a jogalkalmazói munkát jelentősen nehezíti, illetve bizonyos esetekben aránytalanul hátrányos helyzetbe hozza az egyes szociális támogatásokat igénylőket.

A vagyon fogalmi meghatározása a Javaslat szerint úgy módosulna, hogy a korábbi kogens szabály diszpozitívvá válik, mivel a törvény bizonyos ellátásoknál eltérően is szabályozza a vagyon körében figyelembe veendő értéket.

A Javaslat 2. §-ának további lényeges eleme, hogy az értelmező rendelkezéseket kiegészíti a rendszeres pénzellátás és a keresőtevékenység fogalmaival.

Elsősorban a pénzbeli ellátások jogosultsági feltételeknél lényeges, hogy számba vehető legyen a jogosult részére az új igényének bejelentéseko is folyósított más anyagi ellátás. A rendszeres pénzbeli ellátások taxatív meghatározásával (pl. a gyermeknevelési támogatásnál és a munkanélküliek jövedelempótló támogatásánál) a Javaslat a jogalkalmazás egységességét teremti meg azáltal, hogy a kizáró feltételeket felsorolja, és nem a jogalkalmazóra bízza annak eldöntését, hogy mely szociális, vagy a társadalombiztosítás keretében nyújtott ellátások tekinthetők valamely az - Szt-ben szabályozott - támogatás kizáró feltételeként.

A kereső tevékenység meghatározása ugyancsak a jogbiztonságot növeli, mivel a törvény azt korábban nem határozta meg, így a fogalom értelmezése eltérő volt.

A családi jövedelem megállapításánál a joggyakorlatban jelentkező gondot oszlat el a javaslat azzal, hogy meghatározza, hogy egyes jövedelmeket, kinek a jövedelmeként kell figyelembe venni. A családi pótlékot, az árvaellátást, a házastársi pótlékot, a házastárs után járó jövedelempótlékot és a tartásdíj címén kapott összeget a jövőben annak a személynek a saját jövedelmeként kell figyelembe venni, akire tekintettel azt megállapították, illetve fizetik.

A 3. §-hoz

A Javaslat 3. §-a a pénzbeli ellátásokra való jogosultság körében fogalmaz meg új általános szabályt. A módosítás nyomán egy olyan állampolgárbarát rendelkezés kerülne bevezetésre, amely szerint a rendszeres pénzbeli ellátásokra való jogosultságot nem érinti, ha a jogosult családjában az egy főre jutó jövedelem évközben minimális mértékben változik. E szabály bevezetésével nem fordulhat elő olyan helyzet, hogy a családd egy évközi rendkívüli bevétele - ha az a törvényben meghatározott mértéket nem haladja meg - egyidejűleg maga után vonja a korábban megállapított pénzbeli ellátás folyósításának megszüntetését.

A 4. §-hoz

A Javaslat a gyermeknevelési támogatásra jogosultak körét szűkíti azáltal, hogy kiveszi az ellátásra jogosító gyermekek köréből azokat, akik kereső tevékenységet folytatnak. A gyermeknevelési támogatás megállapításához lényeges - pontosító jellegű - szabályt fogalmaz meg a javaslat azáltal, hogy meghatározza a háztartásban nevelt gyermek fogalmát.

Az Szt. kizárja a támogatásra jogosultak közül azokat, akiknek családjában a támogatás időtartama alatt születik gyermek, vagy fogadnak örökbe gyermeket még akkor is, ha a család egyébként megfelel a jogosultsági feltételeknek. Ezt a problémát oldja föl a javaslat új szabálya. Eszerint az így családba kerülő gyermek nem befolyásolja a gyermeknevelési támogatás folyósítását.

Új szabályt tartalmaz a javaslat olyan esetre, amikor a támogatásban részesülő az általa nevelt gyermek halála miatt nem felel meg a feltételeknek, ilyenkor a halálesetet követő hónaptól számított 3 hónap után kell megszüntetni a támogatást.

Az 5. §-hoz

A Javaslat kiegészíti a gyermeknevelési támogatás méltányosságból történő megállapíthatóságának eseteit. A sokgyermekes családok szempontjából kedvező szabály az, hogy a jövőben a népjóléti miniszter akkor is megállapíthatja a támogatásra való jogosultságot, ha a legkisebb gyermek a 3. életévét még nem töltötte be. A munkanélküliség miatt egyre több anya nem jogosult GYES-re, GYED-re, így az ő esetükben megoldást jelenthet, ha már a legkisebb gyermek 3. életévének betöltése előtt gyermeknevelési támogatást kaphatnak.

A 6. §-hoz

A Javaslat a rendszeres szociális segély folyósítása esetén - a támogatást megállapító és folyósító önkormányzat érdekeltségére is figyelemmel, helyi rendeletében meghatározott esetekben - lehetővé teszi, hogy a folyósított támogatás összegét a jogosult halálakor hagyatéki teherként az önkormányzat bejelentse.

A 7. §-hoz

A Javaslat a munkanélküliek jövedelempótló támogatásának feltételrendszerét újra szabályozza. A normaszövegbe beépítésre került több olyan lényeges elem, amely korábban csak a foglalkoztatás elősegítéséről és a munkanélküliek ellátásáról szóló 1991. évi IV. törvénynek a munkanélküli ellátórendszerre vonatkozó szabályaival összefüggésben volt értelmezhető.

A Javaslat egyértelműsíti azokat az eseteket és körülményeket, amelyek bekövetkezése esetén - ha a jogosult az egyéb feltételeknek is megfelel - a jövedelempótló támogatás megállapítása nem tagadható meg. Így a normaszöveg-javaslat kimondja, hogy a jövedelempótló támogatásra való jogosultság megnyílik akkor, ha a munkanélküli a járadék folyósítása után nem tud elhelyezkedni, vagy elhelyezkedik ugyan, munkaviszonya azonban ismételten megszűnik és újabb járadék folyósítására nem szerez jogosultságot, illetve a jogosultság akkor is megállapítható, ha a munkanélküli a járadék folyósítása alatt újabb munkaviszonyt létesít, vagy átképzésben vesz részt, az újabb munkaviszony megszűnése után azonban járadékra még nem lesz jogosult. Az átképzés esetén e szabály úgy módosul, hogy ha az átképzést követően a munkanélküli nem tud elhelyezkedni, illetve már járadékra sem lesz jogosult, a jövedelempótló támogatást részére meg kell állapítani.

A Javaslat 7. § (2) bekezdése jelentős rendelkezéssel egészíti ki az Szt-t, összhangban az (1) bekezdésben foglaltakkal is. Annak érdekében, hogy a korábbi jogosultság (járadék) vagy a munkaviszony megszűnését követően a család jövedelmi viszonyainak vizsgálatára vonatkozó általános szabály alapján a munkanélküli részére jövedelempótló támogatás azonnal megállapítható legyen, a javaslat kimondja, hogy a család jövedelmi viszonyainak vizsgálatakor úgy a korábban folyósított támogatások, mint a kereső tevékenység nem vehető figyelembe, ellenkező esetben ugyanis a jogosult az önkormányzat által meghatározott ideig - maximum azonban 3 hónapig - az ellátásban nem részesülhetne, hiszen a korábbi jövedelme alapját képezné a jogosultság megállapítása során is irányadó családi jövedelemnek.

A 8. §-hoz

A javaslat 8. §-a összhangban a javaslat 2. § (2) bekezdésében szabályozott rendelkezéssel, újrafogalmazza a jövedelempótló támogatás kizáró feltételeit. A korábbi megoldás helyett - a rendszeres pénzellátás fogalmának bevezetésével - fölöslegessé vált annak tételes felsorolása, hogy milyen ellátások mellett nem folyósítható párhuzamosan a jövedelempótló támogatás.

A 9. §-hoz

Az Szt. szerint a munkanélküliek jövedelempótló támogatásának lényeges feltétele, hogy a munkanélküli elhelyezkedése érdekében az illetékes munkaügyi központtal az együttműködést vállalja, ennek hiányában ugyanis e pénzbeli ellátás nem állapítható meg, illetve továbbá nem folyósítható. A javaslat a kizáró feltételeket tovább szélesíti azzal, hogy megfogalmazza: a támogatás akkor sem állapítható meg illetve folyósítható, ha az önkormányzat közhasznú vagy egyéb munkahelyet ajánl fel, és ezt a munkanélküli nem fogadja el. E megoldás lényege és célja az, hogy az önkormányzatok aktívabban kapcsolódjanak be a munkanélküliek foglalkoztatásába és maguk is keressék a lehetőségét e társadalmi réteg munkába való állításának.

A munkanélkülinek az itt ismertetett magatartása a támogatás megszüntetését vonja maga után. A jelenleg hatályos törvényi szabály értelmében, az együttműködést nem vállaló munkanélküli jövedelempótló támogatásban csak addig nem részesülhet, amig az együtt nem működés ténye fenn áll. A javaslat ezzel szemben úgy rendelkezik, hogy mind az együtt nem működés esetén, mind pedig a felkínált közhasznú legalább hat hónapos időtartamú kizárást von maga után. Az önkormányzati önállóságra való tekintettel a javaslat meghatározott esetekben a munkanélküli a jövedelempótló támogatásának felfüggesztésére nem 6 hónapig, hanem 1 évig kerüljön sor. Ezt azonban helyi rendeletben kell szabályozni, meghatározva az e döntéshez szükséges szempontokat is.

A 10. §-hoz

A munkanélküliek jövedelempótló támogatása összegének meghatározásánál az általánostól eltérő szabályt tartalmaz a javaslat. A várandóssági pótlék a jövőben nem minősül a munkanélküli saját jövedelmének, mivel a családi pótlékhoz hasonlóan ezt a jövedelmet is annak a jövedelmének kell tekinteni, akire tekintettel azt megállapították. A méhmagzatnak önálló jövedelme nem lehet, ezért ezt az általános rendelkezések között (Javaslat 2. § (3) bekezdése) nem lehetett szabályozni, ráadásul ez egy olyan speciális rendelkezés, amelyiknek csak a jövedelempótló támogatás esetén van jelentősége.

A 11. §-hoz

A javaslat a munkanélküli személyek foglalkoztatásának elősegítése érdekében szabályozza a közösségi munkavégzést.

A közösségi munkavégzés az önkormányzatok által szervezhető olyan foglalkoztatási forma, amelybe a munkanélküliek jövedelempótló támogatásában részesülők meghatározott csoportja vonható be a törvényben meghatározott feltételek esetén. A javaslat a közösségi munkavégzés legrövidebb és leghosszabb időtartama mellett felhatalmazást ad helyi önkormányzati szabályozásra is és rendelkezik arról, hogy mi a követendő eljárás akkor, ha a munkanélküli a munkavégzésben önhibájából nem vesz részt.

A közösségi munkavégzéssel összefüggő fontos szabály, hogy az nem minősül munkaviszonynak, sem munkavégzésre irányuló más jogviszonynak, hanem olyan sajátos foglalkoztatási forma, amely az aktív korú lakosság meghatározott köréhez kapcsolódik, és amelyben nem jut jelentős szerep a felek kétoldalú megállapodásának, mivel a közösségi munkavégzés felajánlására az önkormányzat jogosult, és annak el nem fogadása esetén sajátos jogkövetkezmények lépnek be. Ilyen jogkövetkezmény az, hogy ha a munkanélküli a munkavégzési lehetőséget nem fogadja el, vagy ha az alól kivonja magát, 3 hónapon keresztül jövedelempótló támogatásban nem részesülhet. E sajátos rendelkezésből is következik, hogy a közösségi munkavégzés nem a munkavégzéssel összefüggő egyéb jogszabályok alapján került szabályozásra, hanem abban keverednek foglalkoztatáspolitikai és szociálpolitikai elemek. Tekintettel azonban arra, hogy a közösségi munkavézés is egyfajta, a munka világába tartozó tevékenység, ezért a javaslat kimondja, hogy az annak keretében való károkért való felelősségre a Munka törvénykönyvének a szabályait kell alkalmazni. Ebből az is következik, hogy más kérdésekben - amelyet a javaslat sem szabályoz - a Munka Törvénykönyvének rendelkezései kötelezően nem alkalmazandók.

A 12. §-hoz

A javaslat az értelmező rendelkezések között szabályozott rendszeres pénzbeli ellátás fogalmával összhangban pontosítja az ápolási díjra vonatkozó szabályokat is. Erre irányul az Szt. 42. § (1) bekezdésében megfogalmazott módosítás. Az Szt. 42. §-ának új (3) bekezdéssel való kiegészítése a Javaslat 4. § (2) bekezdésében foglalt azon szabállyal van összhangban, hogy az egyes rendszeres pénzbeli ellátásokra jogosultak meghatározott feltételek mellett kereső tevékenységet folytathatnak. Tekintettel arra, hogy ebből a szempontból az ápolási díj a gyermeknevelési támogatással nagyfokú hasonlóságot mutat, ezért mindkét ellátás melletti kereső tevékenység szabályozását azonos módon kell megoldani.

A 13. §-hoz

A Javaslat az Szt. 43. §-ának rendelkezéseit új szabállyal rendeli kiegészíteni. Összhangban az 1981. évi I. törvény rendelkezéseivel meghatározza az épolási díjat megalapozó szakvélemény felülvizsgálatára vonatkozó szabályokat, és pontosan megjelöli a felülvizsgálatot végző szervet is. Fontos új rendelkezés továbbá, hogy a szakvélemény felülvizsgálatát az ápolási díj megállapítására hatáskörrel rendelkező önkormányzat is kérheti, aminek különösen abban az esetben van jelentősége, amikor a díjra való jogosultság megállapítása során az önkormányzatnak nincs mérlegelési lehetősége, mivel annak feltételeit az Szt. kogens szabályokban határozza meg.

A 14. §-hoz

A méltányosságból megállapított közgyógyellátási igazolvány után fizetendő térítés összege a Javaslat szerint változik. A térítési díj mértéke a jövőben az átutalás időpontjában érvényes öregségi nyugdíj legkisebb összegének 75%-a lesz.

A 15. §-hoz

A javaslat az Szt. 58. §-át akként módosítja, hogy kimondja: mind az Szt., mind pedig azon külön jogszabályok, amelyek a személyes gondoskodást nyújtó intézményekre nézve határoznak meg előírásokat, alkalmazandók azoknál a személyes gondoskodást nyújtó nem állami szerv által fenntartott szociális intézményeknél is, amelyek tevékenységükhöz normatív állami támogatást vesznek igénybe. E módosítás lényege, hogy a tulajdonosi formától függetlenül a személyes gondoskodást azonos szakmai feltételek mellett biztosítsák a személyes gondoskodást nyújtó szervezetek.

A 16. §-hoz

A javaslat az Szt. 94. §-a (1) bekezdése a) pontjának rendelkezéseit pontosítja, amikor kimondja, hogy a személyes gondoskodás igénybevételét a lakóhely szerinti illetékes települési önkormányzatok határozata alapozza meg. E szabály - különös eljárásjogi rendelkezés hiányában - egybeesik az általános illetékességi szabállyal, tekintettel azonban arra, hogy a jogalkalmazók munkája során bizonytalanság volt tapasztalható a tekintetben, hogy az intézményi gondozásban részesülőknek más személyes gondoskodási formába történő áthelyezése (beutalása) esetén melyik önkormányzat az illetékes (az eredeti beutaló avagy a lakóhely szerinti) a Javaslat ezért egyértelműen kimondja a mindenkori lakóhely szerinti önkormányzat illetékességét.

A 17. §-hoz

A javaslat kiemelt hangsúlyt fordít az intézmények - áttételesen pedig az intézményeket fenntartó - érdekeire is, abban az esetben, ha a beutalt az intézményvezető által meghatározott időpontig a férőhelyét a bentlakásos intézményben nem foglalja el. Figyelemmel arra, hogy ilyen esetekben kihasználatlan kapacitás keletkezik, a javaslat ezen időszak rövidítése érdekében kimondja, hogy az intézményvezető köteles megkeresni a beutalt lakóhelye szerint illetékes jegyzőt a beutaltról történő információszerzés érdekében. Megfogalmazódik a jegyző tájékoztatási kötelezettsége is, amelynek eredményéhez komoly jogkövetkezmények kapcsolódnak. Amennyiben ugyanis a beutalt neki felróható okból nem költözött be az intézménybe, úgy az intézményvezető köteles a beutalás megszüntetését kezdeményezni. Abban az esetben viszont, ha a beköltözés elmaradása a beutaltnak nem felróható, az üres férőhely hasznosításáról az intézményvezető gondoskodhat, kötelezettsége azonban a beutalt elhelyezéséről akkor gondoskodni, ha a beköltözést akadályozó okok megszüntek. A javaslat tehát továbbra is figyelemmel van a beutaló önkormányzat döntési szabadságára, csupán azt fogalmazza meg az intézményvezetővel szemben, hogy kezdeményezze a jogviszony megszüntetését a jogviszonyt keletkeztető szervnél.

A 18. §-hoz

A javaslat az intézményi jogviszony megszüntetésének eseteit újraszabályozza, egyben a megszüntetés két fő típusát más-más önkormányzat hatáskörébe utalja. Továbbra is fennmarad az a rendelkezés, hogy ha az elhelyezés feltételei már nem állnak fenn, vagy a jogosultat másik intézményben kell elhelyezni, (pl. egészségi állapot megváltozása miatt) a döntés az általános hatáskörrel rendelkező beutaló önkormányzat (lakóhely szerinti önkormányzat) hatásköre, míg a házirend súlyos megsértése esetén a jogviszony megszüntetését a fenntartó hatásköreként fogalmazza meg a javaslat. Ez utóbbi kérdés jelentősége az, hogy a házirendet is a fenntartó hagyja jóvá, így az annak megsértése esetén alkalmazható szankció - végső soron a jogviszony megszüntetése is - csak a fenntartó hatásköre lehet. Ha a fenntartó a beutalt intézményi jogviszonyát megszünteti, ismételten feléled a gondozott lakóhelye szerint illetékes települési önkormnyzat ellátási kötelezettsége, amely adott esetben alapellátás biztosításának szükségességét, vagy szakosított ellátáshoz való hozzájutás megteremtésének lehetőségét jelenti.

A 19. §-hoz

Az Szt. 101. §-a az intézményi jogviszony ipso iure megszünéséhez kapcsolódó sajátos jogorvoslati rendszert fogalmaz meg. Ezt pontosítva a javaslat - a gondozottak érdekeire figyelemmel -, az intézmény jogutód nélküli megszünése esetén kimondja, hogy a törvény erejénél fogva a jogviszony csak akkor szünhet meg, ha a gondozott további ellátása nem szükséges.

Az intézményvezető intézkedésével kapcsolatos intézményi jogviszony megszünési módhoz kapcsolódó garanciális szabály, hogy az intézményvezető a törvényben meghatározott esetekben is csak akkor tehet olyan intézkedést, amely az intézményi jogviszony megszűnését eredményezi, ha ez ellen a gondozott nem tiltakozik, és nem kéri a fenntartó döntését az intézményi jogviszony megszüntetése kérdésében. A beutalt szempontjából garanciális szabály, hogy ez utóbbi esetben is változatlan feltételek szerint kell a gondozást biztosítani, mindaddig, amíg a hatósági eljárás keretében a kérdésről a fenntrtó nem határoz. Természetesen a fenntartó döntése ellen az önkormányzati hatósági ügyekre vonatkozó jogorvoslati lehetőség adott, így a beutalt megfelelő jogvédelme biztosított.

A 20. §-hoz

A javaslat a bentlakásos intézményekből történő táhelyezés szabályait pontosítja. Kimondja, hogy az áthelyezést akkor is kezdeményezni kell, ha a gondozottat nem egészségi állapotának megfelel intézménybe utalják be.

Annak érdekében, hogy a bentlakásos intézmények gondozottjait állapotuknak megfelelő személyes gondoskodási formában gondozzák és az esetleges téves beutalások, valamint az állapotváltozás miatt indokolt áthelyezésekre mielőbb sor kerülhessen, a Javaslat azt is kimondja, hogy ha a gondozott vagy törvényes képviselője az áthelyezéshez nem járul hozzá végső esetben az intézményi elhelyezést is meg lehet szüntetni. Természetesen ilyen esetben is a gondozott lakóhelye szerinti önkormányzat ellátási kötelezettsége fennmarad.

A 21. §-hoz

A javaslat a személyes gondoskodásért fizetendő térítési díjakra vonatkozó előírások jelentős részét újra szabályozta. Az újraszabályozás egyik indoka az, hogy a törvény a jövőben rendelkezik a gyermekintézményekben fizetendő térítési díjakról is, és e változtatás az Szt. több szakaszának szükségszerű módosításával jár együtt. A 114. § új (2) bekezdése kimondja, hogy a térítési díj megfizetésére kik kötelezettek.

Ezzel egyidejűleg újraszabályozásra került az ingyenes ellátásban részesíthető személyek köre is. Továbbra is fő elv marad, hogy a jövedelemmel nem rendelkező gondozottat kell ingyenes ellátásban részesíteni. Természetszerűleg azon intézmények esetén, ahol a térítési díj megfizetésére a jogosult tartására képes személy is kötelezhető - ezek a bentlakásos intézmények - az ingyenes ellátás akkor biztosítható, ha sem a jogosult, sem a tartására köteles hozzátartozó nem rendelkezik olyan jövedelemmel, amelyből a térítési díj megfizethető lenne.

A 22. §-hoz

A javaslat egyik legfontosabb rendelkezése, hogy újraszabályozza a személyi térítési díj megállapítására vonatkozó szabályokat. Az Szt. a személyi térítési díj összegének meghatározását fő szabályként a beutaló önkormányzat hatásköreként határozza meg - ez elól az az eset kivétel, amikor az intézményi elhelyezés az intézményvezető intézkedésére történik - ezzel szemben a javaslat e közigazgatási hatáskört megszünteti és az intézményvezető feladataként határozza meg, hogy a személyi térítési díjat az intézményi térítési díjat szabályozó önkormányzati rendeletben foglaltak alapján kiszámolja és azt közölje a gondozottal. A jövőben tehát a személyi térítési díj meghatározása nem minősül hatósági ügynek, kivéve azt az esetet, ha a megállapított térítési díjat a jogosult vitatja, vagy annak csökkentését, illetve elengedését kéri. Ilyen estben ugyanis a Javaslat hatósági eljárás lefolytatását írja elő, amely eljárás eredményeként a képviselőtestület hoz hatósági határozatot arról, hogy a jogosult által fizetendő személyi térítési díj összege ténylegesen mennyi lesz. Természetes azonban, hogy a személyi térítési díj csökkentésére, illetve elengedésére az önkormányzat csupán akkor lesz jogosult, ha az Szt. 92. § (2) bek. f) pontjában foglalt felhatalmazás alapján ennek lehetőségét rendeletben szabályozza.

Garanciális szabálya a Javaslatnak, hogy eltérő önkormányzati rendelkezés hiányában az intézményvezető minden év május 31-éig a fizetendő személyi térítési díj összegét felülvizsgálja. Természetesen e felülvizsgálatnak összhangban kell lenni az intézményi térítési díj felülvizsgálatával is, amelyre ugyancsak évente kerül sor az Szt. 115. § (1) bekezdésében foglaltak alapján. Az intézményi elhelyezettek a felülvizsgálatot követően kötelezettek az új térítési díj megfizetésére, nem fordulhat elő tehát olyan eset, hogy az új személyi térítési díjat részükre visszamenőlegesen állapítsák meg. E szabály arra ösztönzi mind a fenntartót, mind pedig az intézmény vezetőjét, hogy a törvényben valamint az önkormányzati rendeletben meghatározott határidőkig a térítési díj felülvizsgálatára vonatkozó kötelezettségeiknek eleget tegyenek. További garanciális szabály az is, hogy a térítési díjat egy évben csak egyszer lehet megállapítani, azaz nincs rá lehetőség, hogy azt évközben többször megemeljék. Ez alól kivételt képez az a törvényi szabály amikor jövedelemcsökkenés miatt a jogosult kötelezettségének nem tud eleget tenni - így a térítési díjat csökkenteni, esetleg törölni kell -, illetve az az eset, amikor a jogosult jövedelme jelentős mértékben növekszik. Ez utóbbi esetben igazságtalan lenne például az, hogy ingyenes ellátásban részesüljön olyan jogosult is, aki pl. évközben nagyobb összegű örökséghez jutott.

A 23. §-hoz

A javaslat újként szabályozza a gyermekek napközbeni ellátásáért fizetendő térítési díjra vonatkozó rendelkezéseket, tekintettel arra, hogy erről az Szt. nem rendelkezik. A Javaslat szerint a gyermekintézményekben fizetendő térítési díjnak az alapja az élelmezés nyersanyagköltségének egy ellátotra jutó, az általános forgalmi adóval növelt összege, amelynek megfizetésére - a javaslatban szabályozott kivételekkel - minden esetben kötelezett a törvényes képviselő. Bizonyos személyi kör vonatkozásában a javaslat a térítési díj összegének 50, illetve 70%-os csökkentését rendeli el, de természetesen mód van arra is, hogy az önkormányzat a rászorultak részére további kedvezményeket állapítson meg, akár normatív alapon, amár méltányosságból.

A 24. §-hoz

A gyermekek napközbeni ellátásáért fizetendő térítési díjnak a törvényben történő szabályozása több paragrafus egyidejű módosítását igényli, így az Szt. 116. §-át is összhangba kell hozni a korábbiakban már ismertetett térítési díjra vonatkozó szabályokkal. Az Szt. általánosságban mondja ki, hogy az étkeztetéséért fizetendő térítési díj nem haladhatja meg a jogosult rendszeres havi jövedelmének 25%-át. Ez az általános szabály nem alkalmazható azonban a gyermekétkeztetések esetén, tekintettel arra, hogy a Javaslat konkrétan meghatározza azoknak a normatív kedvezményeknek a körét, amelyek a jogosultakat megilletik. Megjegyzendő, hogy e mellett az önkormányzatok természetesen további kedvezményeket is megállapíthatnak.

A 25. §-hoz

A javaslat 25. §-a értelmében, ha a jogosult a térítési díjat havi jövedelméből nem képes megfizetni, azt készpénzének vagy ingatlanvagyonának terhére lehet megállapítani, illetve térítési díj fizetésére kötelezett lehet a jogosult tartására köteles és képes hozzátartozó is. E rendelkezésekre azonban - az Szt. jelenlegi szabályaitól eltérően - csak a tartós elhelyezést nyújtó intézmények esetén van mód, ami azt jelenti, hogy szűkült a készpénz, illetve ingatlanvagyon terhelhetőségének, valamint a tartásra köteles személy kötelezésének lehetésége. Ez nem jelent azonban bevételkiesést az intézményt fenntartóknak, tekintettel arra, hogy a Javaslat 2. § (1) bekezdésében a jövedelmek köre úgy lehett meghatározva, hogy az intézményekben fizetendő térítési díj szempontjából a bevételek lehető legszélesebb köre figyelembe vehető legyen.

A 26. §-hoz

A javaslat újként szabályozza a zsebpénz intézményét. Az Szt. jelenleg hatályos szövege a gondozottak szebpénzzel való ellátásáról nem rendelkezik, erre nézve szabályt csak kormányrendeleti szintű jogi norma tartalmaz. Figyelemmel arra, hogy a zsebpénzzel való ellátás jogosultsága valamennyi - jövedelemmel nem rendelkező - jogosultat megillet, annak fedezetét pedig az intézmény költségvetése biztosítja, ezért elengedhetetlen, hogy a jövőben ezt a kérdést törvény szabályozza. A zsebpénzre vonatkozó szabályokkal összefüggő az a rendelkezés, hogy a gondozott által fizetendő térítési díjat úgy kell megállapítani, hogy legalább a zsebpénz összegével azonos készpénz visszamradjon a gondozottnál. Ez a szabály egyébként összhangban van a bentlakásos intézményeknél megismert ama szabállyal, hogy a személyi térítési díj összege ilyen intézményeknél nem haladhatja meg a jogosult jövedelmének 80%-át. Amennyiben tehát a jogosult rendszeres havi jövedelmének 20%-a kevesebb mint a zsebpénz összege, - ez egyébként a Javaslat szerint az öregségi nyugdíj mindenkori legkisebb összegének 20%-a - a térítési díj megállapítása során a zsebpénzre vonatkozó szabályokat is figyelembe kell venni.

A 27. §-hoz

A javaslat pontosítja a személyi térítési díj befizetésére kötelezettek körét akkor, amikor kimondja, hogy a kiskorú és a gondnokság alatt álló személyek esetén a törvényes képviselő, az emelt összegű családi pótlékra jogosult gondozott esetén a családi pótlék felvételére jogosult, míg az előzőekben nem említett jogosulti kör esetén magát a jogosultat vagy a tartására köteles hozzátartozót terheli a térítési díj befizetésének kötelezettsége. E pontosító szabályok összhangban vannak egyébként a Javaslat 2. §-a (3) bekezdése szerinti azon értelmező rendelkezéssel is, hogy a családi pótlék annak a személynek a jövedelme, akire tekintettel azt adják.

A 28-29. §-hoz

A javaslat az Szt. 124. és 132. §-át összhangba hozza azon új rendelkezésekkel, amelyek elsőként kerültek törvényi szinten szabályozásra. Ki kell mondani a jövőre nézve, hogy az önkormányzatok akkor is jogosultak állami támogatásra, ha jövedelempótló támogatásra jogosult személyt kozhasznú munkavégzés keretében foglalkoztatják. Fontos ugyanis, hogy a törvény ne csupán jogi lehetőséget teremtsen a közhasznú munkavégzésre, hanem megfelelő szabályokkal - illetve érdekeltség közbeiktatásával - ösztönözzön arra, hogy az önkormányzatok mind több munkanélkülit vonjanak be a helyi foglalkoztatási lehetőségekbe.

Az intézményi jogviszony, valamint a térítési díjakra vonatkozó szabályok megváltozása miatt indokolt átalakítani a Népjóléti Minisztérium által fenntartott, személyes gondoskodást nyújtó intézmények igénybevételének módját is. A javaslat 29. §-a erre ad felhatalmazást.

-----STARTING---POINT---VEGE---

A 30-31. §-hoz

A javaslat 30. §-a a hatálybalépésre vonatkozó szabályokat, valamint az ezzel összefüggő átmeneti rendelkezéseket tartalmazza. Garanciális jelentőségű az a rendelkezés, amely szerint a munkanélküliekre vonatkozó, és a javaslat szerint szigorú feltételek alkalmazására a törvény hatálybalépését követő hónap első napjától kerülhet sor, időt biztosítva ezzel a munkanélkülieknek arra, hogy a javaslatban foglaltaknak megfeleljenek.

Ugyancsak átmeneti rendelkezés mondja ki, hogy ha a térítési díj megállapítására jogosult a törvényben meghatározott határidőn belül kötelezettségének nem tesz eleget, a személyes gondoskodásban részesülők az új térítési díjat csak annak felülvizsgálatát követően, az arról szóló értesítés kézhezvétele után kötelesek megfizetni. Nem alkalmazható azonban ez a szabály akkor, ha a térítési díj összege csökken, mivel a térítési díj megállapítására jogosult mulasztása miatt az intézményben elhelyezett gondozottakat hátrány nem érheti.

A javaslat 31. §-a a módosítás folytán feleslegessé váló törvényi rendelkezések hatályon kivül helyezéséről rendelkezik.

A 32. §-hoz

A javaslat 11. §-a új rendelkezésként vezeti be a közösségi munkavégzés jogintézményét. A közösségi munkavégzésbe bevont személyek a javaslat szerint díjban részesülnek, amelynek a forrása 50%-ban az önkormányzat költségvetése, 50%-ban pedig a Foglalkoztatási Alap. Tekintettel arra, hogy a Foglalkoztatási Alap felhasználására vonatkozó szabályokat a foglalkoztatás elősegítéséről és a munkanélküliek ellátásáról szóló 1991. évi IV. törvény tartalmazza, ezért az Szt. módosításával egyidejűleg az 1991. évi IV. törvényt is szükséges módosítani.