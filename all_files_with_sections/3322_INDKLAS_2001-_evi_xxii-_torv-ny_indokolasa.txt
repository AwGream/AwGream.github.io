2001. évi XXII. törvény indokolása

az állategészségügyről szóló 1995. évi XCI. törvény módosításáról

-----STARTING---POINT---ALTALANOS--- 

A hazánkban bekövetkezett társadalmi és gazdasági változások az állategészségügy és az állatorvoslás terén is igénylik a reformokat. Ennek sürgősségét indokolja, hogy az Európai Unióhoz való csatlakozás egyik feltétele, hogy a szakterületnek mind a jogi szabályozás, mind a működés tekintetében illeszkedni kell az EU szakmai szabályaihoz, a piacgazdaság követelményéhez és nem utolsósorban az államigazgatás szervezetéhez.

Az állategészségügyről szóló 1995. évi XCI. törvény (a továbbiakban: Áeü.tv.) módosításának célja, az EU elvárásoknak megfelelően, egyértelműen elhatárolni a hatósági- és a magánállatorvosi feladatokat, az ezzel járó felelősséget, és ennek megfelelően tiszta viszonyokat teremteni az állami ellenőrzésben és a szolgáltatásban.

A módosítás kifejezi azt, hogy az állami (hatósági) állatorvosok végzik az irányítást, engedélyezést és ellenőrzést, a magánállatorvosok pedig a szolgáltatást.

Ugyanakkor a törvény lehetővé teszi, hogy járványos állatbetegség esetén vagy szükséghelyzetben az állategészségügyi szolgálat a magánállatorvosokat - díjfizetés és költségtérítés ellenében - igénybe vegye.

Az EU egyik alapelve a területi elv, azaz a regionalizáció alkalmazása járványos állatbetegségek megjelenése esetén. A regionalizáció lehetőséget biztosít arra, hogy a községi zárlatnál, illetve védőterületnél nagyobb terület kerüljön forgalmi korlátozás alá, de a korlátozás ne lépjen életbe az ország egész területére, ha az nem elengedhetetlen. Az elv alkalmazása rugalmasságot biztosít, ami export lehetőségeink megtartásában és szélesítésében nyújt segítséget.

A szabályozást előíró irányelvek: a Tanács 64/432/EGK, 80/217/EGK, 85/511/EGK irányelvei.

Az élelmiszer-biztonság az Áeü.tv. alkalmazásában, olyan állategészségügyi és higiéniai eljárási rendek, jogszabályok, tudományos kutatások összessége, amely az élelmiszerlánc teljes folyamatában garantálja a fogyasztók egészségének védelmét. Folyamatos tájékoztatást jelent a fogyasztó felé az élelmiszerekben előforduló kockázati tényezőkről, kiszűrésük módjáról és azok megjelenése esetén azonnali intézkedésekkel megszünteti hatásuk következményeit. Mindezekhez szükséges egy hivatal létrehozása, amely biztosítja az egységes szabályozási, végrehajtási, ellenőrzési, kutatási, informatikai és tájékoztatási hátteret.

Az élelmiszer-biztonság bevezetéséről az EU Fehér Könyve rendelkezik.

Az Európai Unió egységes belső piacán az állategészségügyi ellenőrzés a származási helyen minden esetben kötelező, annak érdekében, hogy az élő állat és/vagy állati eredetű termék aggálymentesen mozoghasson az egységes belső piac területén. Az EU szabályai szerint a rendeltetési helyen az ellenőrzés csak szúrópróbaszerűen történhet, ennek mértéke a szállítmányok 1-99%-áig terjedhet.

Az EU leendő külső határán végzendő állategészségügyi ellenőrzés jellege és jelentősége a csatlakozás után módosul. Az úgynevezett harmadik országok és Magyarország határán végzett ellenőrzések után a szállítmány szabadon vihető az egységes belső piac bármely részére. A határátkelőhelyek kialakításának, működésének és az ellenőrzés módszereinek meg kell felelnie az EU követelményeinek.

A szabályozást előíró irányelvek: a Tanács 89/662/EGK, 90/425/EGK, 91/496/EGK irányelvei.

Európai Uniós elvárás továbbá, hogy ha járványügyi intézkedésként bármiféle megsemmisítésre sor kerül, a tulajdonos teljes forgalmi értékű kártalanításra legyen jogosult. Ezért tartalmazza a törvény a jelenlegi mérték - csatlakozással egyidejűleg hatályba lépő - módosítását.

A szolgálat igazgatási szervezetének korszerűsítése megköveteli a kerületi főállatorvos feladatának kibővítését, továbbá a hatósági állatorvosok ellenőrző tevékenységének kiterjesztését.
 
-----STARTING---POINT---RESZLETES---

Az 1. §-hoz

Az Áeü.tv. értelmező rendelkezései között szükséges meghatározni a magánállatorvosi és a hatósági állatorvosi tevékenység tartalmát, figyelemmel a szolgálat korszerűsítésének elveire. A magánállatorvosi tevékenység váljon tényleges feladat-végrehajtó tevékenységgé, míg a hatósági állatorvosok végezzék az irányítást, ellenőrzést és engedélyezést, vagyis teljes mértékben feleljenek meg a közhatalmi elvárásoknak.

A hulladékgazdálkodásról szóló törvény megjelenése szükségessé tette az állati hullák ártalmatlanná tétele fogalmának módosítását. A fogalom kibővült olyan tartalommal, hogy az ártalmatlanítás a hulladék okozta környezetterhelés csökkentését, a környezetet veszélyeztető, szennyező hatás megszüntetését hatékonyan segítse elő.

A területi (regionális) elv bevezetésének felvételét az EU-hoz való csatlakozás teszi szükségessé. Indoka, hogy fertőző állatbetegségek kitörése esetén ne az ország egész területére legyen kiviteli tilalom elrendelve, hanem a minisztérium határozza meg azon területeket, ahol speciális állategészségügyi intézkedések foganatosíthatók.

Az élelmiszer-biztonsággal kapcsolatos fogalom felvétele az EU megfelelőség érdekében vált szükségessé.

A 2. §-hoz

Az állatok tartása esetén a jogszabályban előírt és részben bírsággal szankcionált állattartói kötelezettségek nem teljesíthetők anélkül, hogy ezekre írásbeli szerződést ne kössön az állattartó. Az írásbeli szerződés megkötését indokolja, hogy az EU által igényelt és az állategészségügyi hatóság által előírt különböző mentesítési programok végrehajtása ilyen formában is ellenőrizhetővé váljon.

A 3. §-hoz

A területi (regionális) elv bevezetését indokolja, hogy a nagy gazdasági kárt okozó vagy a nemzetközi kereskedelmet akadályozó fertőző állatbetegségek kitörésekor a minisztérium meghatározhassa azokat a területeket, amelyeket zárlat alá helyeznek, ugyanakkor a betegségtől mentes, összefüggő területekről a kereskedelem zavartalanul folytatódhasson.

A 4. §-hoz

Ez a módosítás a magánállatorvos feladatkörének kiterjesztését teszi lehetővé, ugyanakkor megteremti annak lehetőségét is, hogy hatósági feladatra történő igénybevétele esetén az elvégzett munkájáért díjazásban részesüljön, és költségtérítést kapjon.

Az 5-6. §-hoz

A korábbi szabályozás szerint az 1. számú mellékletben felsorolt valamennyi állatbetegség bejelentési kötelezettség alá tartozik, de az állam általi kártalanítás csak az 1-25. sorszám alatti állatbetegségben elhullott, leölt állat és az ezzel kapcsolatos tárgyi eszközök megsemmisítése esetén jár. Az Áeü.tv. 6. § (4) bekezdésének h)-n) pontjában foglalt járványügyi intézkedések minden bejelentési kötelezettség alá tartozó állatbetegség fellépésekor elrendelhetők. Ezért megsemmisítéssel járó járványügyi intézkedés esetén, valamennyi bejelentési kötelezettség alá tartozó állatbetegséggel kapcsolatban indokolt az állam által fizetendő kártalanítás.

A törvény szerint, járványügyi intézkedésként elrendelt megsemmisítés esetén a tulajdonos - az Európai Unió szabályozásával összhangban - a forgalmi érték teljes összegének megfelelő kártalanításra jogosult. A teljes kártalanítás bevezetésére csak az EU-ba történő felvételünk után kerülne sor.

A fentiekkel összefüggésben az 1. számú melléklet további (26. és 35-36. sorszámú) állatbetegségekkel egészül ki: a tengeri kagylók betegségei (Bonamia ostreae, Marteilia refringens), a súrlókór (scrapie) és a pisztrángok vírusos vérfertőzése (VHS) elnevezésű állatbetegséggel.

A 7. §-hoz

Az állati hulladék ártalmatlanná tételéhez az illetékes állategészségügyi állomás engedélyén túl, a törvényi rendelkezés alapján be kell szerezni a környezetvédelmi hatóság mint szakhatóság véleményét is.

A 8. §-hoz

A marhalevélre vonatkozó rendelkezések módosítását az indokolja, hogy egyéb, a marhalevélnek megfelelő okirat is igazolásul szolgál, melyet nemcsak az önkormányzat, hanem külön jogszabályban meghatározott, erre hatáskörrel rendelkező szervek/szervezetek is kiadhatnak.

A 9. §-hoz

Az Európai Unióhoz való csatlakozással országunk is részévé válik az egységes belső piacnak, valamint Magyarország határain fog húzódni az Unió határa. Ezért vált kötelezővé az e területekre vonatkozó európai normák átvétele.

A 10. §-hoz

Nagy nemzetgazdasági kárt okozó vagy közegészségügyileg veszélyes állatbetegségek felszámolása állami (minisztériumi) feladat. A feladat ellátásához szükséges oltó- és kórjelző anyagokat ingyenesen kell biztosítani, ezért a felhasználás ellenőrzése és az elszámolás érdekében ezek rendelését a kerületi főállatorvos hatáskörébe kell adni.

A 11. §-hoz

Az Európai Unióhoz való csatlakozás követelménye, hogy az élelmiszer-biztonság ellenőrzése kiemelt feladat legyen, és ennek megfelelően kerüljön kialakításra az ezzel kapcsolatos feladatokat ellátó középirányító szervezet.

A 12. §-hoz

Az állomás szerveinél közszolgálati jogviszonyban alkalmazott (hatósági) állatorvos kinevezése a jövőben nem állategészségügyi körzetbe, hanem az állomás illetékességi területére történne, és eseti jelleggel, egy konkrét feladat (például mentesítési program lebonyolítása) elvégzésére magánállatorvos is kinevezhető lenne.

A 13. §-hoz

A módosítás szerint az állategészségügyi igazgatás területi egysége - az állategészségügyi körzet megszűnésével - az állategészségügyi kerület. Az ott működő, az állomás illetékességi területére kinevezett hatósági állatorvosok munkáját a kerületi főállatorvosok irányítják.

Az Áeü.tv. 23. § (6) bekezdésének javasolt módosítása szerint a magánállatorvos nemcsak egyes járványügyi intézkedések végrehajtására, hanem a bejelentési kötelezettség alá tartozó állatbetegségek megelőzése és leküzdése érdekében az állategészségügyi feladatok teljes körének végrehajtására igénybe vehető, az erre vonatkozó kirendelésnek köteles eleget tenni.

A 14. §-hoz

A magánállatorvosok felügyeletét a Magyar Állatorvosi Kamara látja el, ezért a közcélú igénybevétel esetén szükséges a nyilvántartó szerv közreműködése az állatorvosok szervezésében és kirendelésében.

A 15. §-hoz

A minisztérium hatáskörének kiegészítését indokolja, hogy az EU tagállamok szabályozásában a járványveszély esetén teendő intézkedések meghozatala - azok sürgősségére tekintettel - az országos főállatorvos feladat- és hatáskörébe tartozik. A törvény szerint ezen intézkedések megtétele a minisztertől a minisztérium hatáskörébe kerül, ezzel az EU tagállamok jogszabályaihoz való közelítés követelményének kíván eleget tenni.

A 16. §-hoz

Az állategészségügyi szervezet korszerűsítésével és átszervezésével néhány területileg szervezett laboratórium feladata megszűnt, illetve átkerül állomási feladatkörbe. Jelenleg minden állomás működtet laboratóriumot, azonban ez a tevékenység mindinkább a magánszférába tevődik át. Az akkreditáció magas követelményei miatt nem biztos, hogy minden állomás fog laboratóriumot működtetni, ennek lehetőségét azonban biztosítani kell. A törvény a kötelező jelleget kívánja megszüntetni.

A 17. §-hoz

Az Európai Unió szabályozása nem ismeri azokat az állati tetemeket megsemmisítő helyeket (pl. hullaemésztő-verem, dögtér, hullakamra stb.), melyek a hatályos törvényben szerepelnek. Jogharmonizációs kötelezettségünknek tesz eleget a törvény azzal, hogy kiveszi ezeket a törvény hatálya alól. A hatálybalépést követően ezen területek létesítésére engedély nem adható ki.

A 18. §-hoz

A módosítás a kerületi főállatorvos ellenőrzési feladatának bővítését célozza, ugyanis a tényleges hatósági állatorvosi feladatok ellátása helyett több időt fordíthat az állategészségügyi szolgálat szervező, irányító és ellenőrző feladatainak ellátására.

A 19. §-hoz

A törvény a hatósági állatorvosok feladatkörének módosításakor elsősorban a hatósági szervező és ellenőrző feladataikat javasolja megerősíteni azzal, hogy az állategészségügyi akciók irányításán túl csak indokolt esetben vegyenek részt a tényleges végrehajtásban.

A törvény megalkotása óta több olyan jogszabály született, amely feladatot adott a hatósági állatorvosnak, ezért szükséges a külön jogszabályban foglaltakra utalás.

A 20. §-hoz

A kerületi főállatorvos az önkormányzat által kijelölt oltási helyek állategészségügyi szempontból való megfelelőségét (takarítás, fertőtlenítés, állatgyógyászati hulladékok eltávolítása stb.) véleményezi, és ennek megfelelően történik az önkormányzattal közösen az oltás helyének és idejének megállapítása.

A 21. §-hoz

Az állategészségügyi bírság hatályának kiterjesztése azért szükséges, mert az Áeü.tv. 5. §-a az állattartó kötelezettségén túlmenően feladatokat ró egyéb személyekre is, például aki állattartó telepet vezet, állatot ápol, szállításkor állatot kísér, valamint szigorúan előírt tájékoztatási kötelezettsége és állatbetegségnél bejelentési kötelezettsége van. Az Áeü.tv. 5. §-ának (2)-(4) bekezdésében meghatározott személyekre eddig a bírságolás lehetősége nem terjedt ki, ezen megkülönböztetés feloldását célozza a törvény.

A 22. §-hoz

A rendelkezés módosítja a járványügyi intézkedés esetén járó kártalanítás felső határának megállapítására vonatkozó felhatalmazást, mivel a Központi Statisztikai Hivatal által hivatalosan közzétett inflációs ráta a törvényben meghatározott hatvan napos határidőn túl kerül közzétételre. A módosítás szerint a rendeletet az inflációs ráta hivatalos közzétételét követő 30 napon belül kell kiadni.

További felhatalmazást ad a földművelésügyi és vidékfejlesztési miniszternek az Élelmiszerbiztonsági Hivatal létrehozására, szakmai szabályok megállapítására, valamint a közösségi szabályok harmonizációjára tekintettel szükséges jogszabályok kiadására.

A 23. §-hoz

A § azoknak az EU irányelveknek a felsorolását tartalmazza, amelyekkel a javasolt módosítások részben összeegyeztethetőek.

A 24. §-hoz

A törvény szerint a bejelentési kötelezettség alá tartozó állatbetegségek felsorolását tartalmazó 1. számú melléklet - összhangban az 5-6. §-ban foglaltakkal - további állatbetegségekkel egészül ki.

-----STARTING---POINT---VEGE---

A 25. §-hoz

A törvény 5. §-ának (2) bekezdésében, valamint a 9. és 15. §-ban, valamint a 19. § (4) bekezdésében foglaltak kivételével, a kihirdetését követő 30. napon lép hatályba. A forgalmi érték 100%-ának megfelelő mértékű kártalanításra vonatkozó, valamint az EU egységes belső piacával összefüggő rendelkezés az Európai Unióhoz történő csatlakozással egyidejűleg lép hatályba.

Járványveszély esetén állami érdek a betegség továbbterjedésének megakadályozása, melynek egyik módja a leölés, megsemmisítés. Az Áeü.tv. 8. §-ának (4) bekezdése meghatározza azokat az eseteket, amikor a járványügyi intézkedéssel elrendelt leölés, megsemmisítés esetén nem jár állami kártalanítás. Az Áeü.tv. 8. § (4) bekezdés f) pontjának hatályon kívül helyezését az indokolja, hogy a kártalanítás kizárása sérti a tulajdonhoz való jog elvét; a felsorolt állatok számos esetben munkaeszközként szolgálnak, az állattartók megélhetésének alapját képezik. A szabályozás megalkotása óta értékük többszörösére nőtt, leölésük jelentős veszteséget okoz, ezért indokolt a kártalanítás lehetővé tétele.

Az Áeü.tv. 42. §-ának (1) bekezdése az állategészségügyi körzetek megszűnése miatt hatályon kívül helyezendő rendelkezés.