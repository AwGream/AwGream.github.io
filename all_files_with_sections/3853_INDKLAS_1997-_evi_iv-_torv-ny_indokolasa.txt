1997. évi IV. törvény indokolása

az állam tulajdonában lévő vállalkozói vagyon értékesítéséről szóló 1995. évi XXXIX. törvény módosításáról

-----STARTING---POINT---ALTALANOS--- 

Az 1995 tavaszán elfogadott privatizációs törvény alapjaiban az Országgyűlés által támogatott kormányzati gazdaságpolitika megvalósítását szolgálja. Ugyanakkor egy év elteltével jól érzékelhetőek a folyamat gyenge pontjai is. Miközben a nagy közszolgáltató társaságok privatizációjában jelentős siker született, a versenyszféra vállalatainak privatizációja továbbra is lassú. A törvényben előirányzotthoz képest késett és a szándékoltnál szűkebb kört érint az egyszerűsített privatizáció. Indokolt ezért a törvényben is rögzíteni az ÁPV Rt. kötelezettségeit a versenyszféra vállalatainak mielőbbi privatizációjára és bővíteni az egyszerűsített privatizáció lehetőségét.

A kormány többször kinyilvánította eltökéltségét a privatizáció átláthatóvá tételére és ellenőrzésének biztosítására, hogy oldódjék a privatizációt övező bizalmatlanság. Az Országgyűlés ebben ismételten támogatásáról biztosította a Kormányt. Néhány olyan eset azonban, amikor menet közben módosították a pályázatok feltételeit (például a határidőt), érthetetlen módon eredménytelennek nyilvánítottak pályázatot, széles körben kelt bizalmatlanságot a privatizáció tisztaságát illetően. Indokolt ezért szigorítani a privatizáció bonyolításának rendjét.

-----STARTING---POINT---RESZLETES---

Az 1. §-hoz

A módosítás célja, hogy a Kormány által jóváhagyott, az Állami Számvevőszék véleményének figyelembevételével készült belső ellenőrzési szabályzat és rendszer biztosítsa az ÁPV Rt. ügyleteinek tisztaságát.

A 2., 3., 7., 9., 10. §-hoz

Ezek a rendelkezések pontosabban fejezik ki az eredeti törvényben megfogalmazódó törvényhozói szándékot.

A 4. §-hoz

A törvény a privatizáció tisztasága érdekében kizárja a meghirdetett pályázat feltételeinek (ideértve a határidőt is) menetközben történő módosítását, a kiíró és az egyes ajánlattevők közötti összejátszást. A javasolt rendelkezés kizárja a határidő módosítását és a pályázati felhívás visszavonását.

Az 5. §-hoz

A törvény a privatizáció tisztasága érdekében szabályozza a pályázat eredménytelennek nyilvánítását, akadályozva a kiíró és egyes potenciális pályázók közötti összejátszást. A privatizáció gyorsítása érdekében kötelezővé teszi ismételt pályázat kiírását.

A 6. §-hoz

A törvény rendezi az eredeti törvényben a privatizáció tisztasága érdekében, az átláthatóság és ellenőrizhetőség biztosítására bevezetett emlékeztető kezelését és hozzáférhetőségét.

A 8. §-hoz

Az eredeti törvényben meghatározott egyszerűsített privatizációba a vártnál jóval kevesebb kis és közepes nagyságú társaság került meghirdetésre. A törvény kivételként tette lehetővé, hogy az ÁPV Rt. kivonjon társaságokat az egyszerűsített privatizációból, mégis széles kört illetően született ilyen döntés. Célszerű módot adni egy harmadik fordulóra. Ebben a harmadik fordulóban az infláció figyelembevételével magasabb értékhatár alapján kerülhetnek be a társaságok.

A 11-12. §-hoz

Az 1995. évi XXXIV. törvény 1. §-a az ÁPV Rt. kötelességévé teszi az állam tulajdonában álló részvények és üzletrészek mielőbbi értékesítését. Az 5. § ezt a kötelezettséget teszi egyértelművé annak érdekében, hogy a privatizáció 1997. évi befejezésére irányuló kormányzati szándék megvalósulhasson.

-----STARTING---POINT---VEGE---

Az elfogadott módosítások mielőbbi hatálybalépése indokolt.