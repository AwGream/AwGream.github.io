2013. évi LIV. törvény indokolása

a rezsicsökkentések végrehajtásáról

-----STARTING---POINT---ALTALANOS--- 

E törvény célja, hogy a Kormány által meghatározott rezsicsökkentés a lakossági fogyasztók számláiban is ténylegesen realizálódjon, valamint, hogy erről a szolgáltató mind a fogyasztók, mind a - lakossági fogyasztók vonatkozásában a számlázással és elszámolással kapcsolatos hatáskört ellátó - Nemzeti Fogyasztóvédelmi Hatóság számára tájékoztatást nyújtson, a szükséges intézkedések mielőbbi megtétele érdekében. Indokolt továbbá a fogyasztók kompenzációjául szolgáló jogkövetkezmény meghatározása arra az esetre, amennyiben a szolgáltató a kötelezettségének nem tesz eleget.

Ma egy fizetésből élő családnak jövedelme legkevesebb 20%-át kell rezsire fordítania. A fogyasztóvédelmi hatósághoz a Kormányhatározat kihirdetését követően több száz megkeresés érkezett telefonon, személyesen, valamint írásban, melyben a fogyasztók arra hivatkoztak, hogy a szolgáltatók ténylegesen nem érvényesítették az előírt mértékű rezsicsökkentést.

Megjelennek továbbá a törvényben az újabb rezsicsökkentést, a víz-, a csatorna- és a szemétszállítás mérséklését megalapozó rendelkezések is, amelyek hasonló elvek mentén juttatják érvényre a lakossági fogyasztókat érintő könnyítéseket.

A víziközmű-szolgáltatásról szóló 2011. évi CCIX. törvény (a továbbiakban: Vksztv.) kiegészül a víziközmű-szolgáltató által alkalmazható számlaképre vonatkozó szabályozással, az üzletszabályzat kialakítására valamint a gördülő fejlesztési tervek tartalmát, ütemezését, felülvizsgálatának szabályait, továbbá a tervek jóváhagyásának szempontjaira irányuló felhatalmazó rendelkezésekkel.

-----STARTING---POINT---RESZLETES---

Az 1-3. §-hoz

Annak maradéktalan biztosítása érdekében, hogy a rezsicsökkentés a jogszabály által meghatározott mértékben, minden lakossági fogyasztó esetén a számla végösszegében is érvényre jusson, indokolt volt egyértelművé tenni, és azt törvényi szinten szabályozni, hogy a 10%-os célérteket - azonos energia felhasználás esetén - a számla egészére kell kiterjeszteni, illetve értelmezni. Emellett szükség volt arra is, hogy a fogyasztók felé irányuló tájékoztatási kötelezettség is nagyobb nyomatékot kapjon.

A törvényi rendelkezések azonos elvek mentén szabályozzák a gáz, a villany és a távhő esetében a fenti elvárásokat, hogy a lakossági fogyasztók számláiban ténylegesen is realizálódjon a rezsicsökkentés, valamint, hogy a fogyasztó a szolgáltató tájékoztatása révén megbizonyosodhasson arról, hogy az ő esetében is realizálódik a rezsicsökkentés.

A 4. §-hoz

A víziközmű-szolgáltatás vonatkozásában első alkalommal kerül sor a 10%-os rezsicsökkentés jogszabályi előírására. A 10%-os célérteket - azonos vízfelhasználás esetén - a számla egészére kell vizsgálni. Emellett szükség volt arra is, hogy a fogyasztói tájékoztatási kötelezettség is nagyobb nyomatékot kapjon.

Az 5. §-hoz

A szolgáltató részéről a Nemzeti Fogyasztóvédelmi Hatóság számára küldendő tájékoztatás előírásával biztosítható, hogy a Hatóság a jogszabályi előírásoknak való megfelelés ellenőrzését (nemcsak kérelemre, hanem hivatalból is) hatékonyan megvalósítsa, és szükség esetén megtegye a hatáskörébe tartozó intézkedéseket.

A nagyszámú fogyasztói visszajelzés és panasz indokolta, hogy a fogyasztóvédelmi hatóság ne egyenként keresse meg a szolgáltatókat a tényállás tisztázása során, hanem ex ante rendelkezzen a fogyasztóvédelmi hatóság azokkal az információkkal, ami a lakossági megkeresések hatékony kezelését lehetővé teszik. A jogszabály ezért tájékoztatási kötelezettséget ír elő a szolgáltató szervezetek számára, hogy mennyiben tettek eleget a rezsicsökkentés jogszabályi előírásainak.

A 6. §-hoz

Kapcsolódva az 1-3. §-hoz, indokolt volt jogszabályban rögzíteni, hogy a jogszabályi rendelkezéseket maradéktalanul ki nem elégítő - és a szolgáltató által már kibocsátott - számlákat helyesbíteni kell.

A 7. §-hoz

A szolgáltatók jogkövető magatartásának ösztönzése végett szükség volt a rezsicsökkentés végrehajtása során megállapított mulasztás szankcionálásra, illetve e magatartásra a szolgáltatói szerződésszegést kiterjeszteni. Az e törvényben meghatározott kötelezettség nem teljesítése esetén fizetendő kötbér mértéke a Magyar Energia Hivatal által meghatározott, a szolgáltatók számára egységesen, a magas színvonalú szolgáltatásnyújtás érdekében előírt Garantált Szolgáltatások körébe tartozó kötelezettségek megsértése esetén irányadó kötbérfizetési kötelezettség alapulvételével - a jogsértés által okozott fogyasztói érdeksérelem jelentős súlyára tekintettel - 10 000 Ft-ban került meghatározásra.

A 8. §-hoz

A jogszabályi rendelkezés azt tisztázza, hogy a rezsicsökkentést érintő jogszabályi rendelkezések betartásának ellenőrzését a fogyasztóvédelmi hatóság hatáskörébe utalja a jogalkotó.

A 9-10. és 12. §-hoz

A GET és a VET leolvasási gyakoriságra vonatkozó rendelkezéseinek módosítása biztosítja, hogy a fogyasztásmérő berendezés évenkénti leolvasása között 365 napnál hosszabb időtartam ne telhessen el.

A szabályozás továbbá a VET, a GET, a Vksztv. és a Ht. alapvetően a lakossági díjfizetéshez, annak átláthatóbb és egyértelmű szabályozásához szükséges - részben a jogszabályok átmeneti rendelkezései közé illesztett - normáit pontosítja, továbbá azokat a jelen törvénnyel összhangba hozza.

A 11. §-hoz

A víziközmű szektorban egységes számlaképre vonatkozó jogszabályi rendelkezés nincs hatályban. Fontos érdeke fűződik a fogyasztóknak ahhoz, hogy az energiaszolgáltatásban általánosan alkalmazott egységes számlaképhez hasonlóan itt is egységes megoldás érvényesüljön.

A Vksztv. felhatalmazó rendelkezései jelenleg lehetőséget biztosítanak a Kormány számára az ügyfélszolgálatok kialakításának és a gördülő fejlesztési terv részlet szabályainak alkalmazására. Az ügyfélszolgálatokra vonatkozó szabályozás hiánya fogyasztóvédelmi aggályokat vet fel. A gördülő fejlesztési tervre vonatkozó felhatalmazás 2014. évtől válik fontossá, mivel a Vksztv. erre vonatkozó rendelkezései akkor lépnek hatályba.

A Vksztv. felhatalmazó rendelkezései jelenleg lehetőséget biztosítanak a Miniszter számára az egységes számlakép kialakítására.

A közérdekű üzemeltetési feladatok ellátására a meglévő víziközmű-szolgáltatók általában nem szívesen vállalkoznak. Indokolt ebben az esetben, hogy az állam aktívabb szerepet vállaljon a fogyasztók biztonságos ellátása végett. Ennek jogszabályi lehetőségét teremti meg a törvény azzal, hogy a kizárólagosan állami tulajdonban álló gazdasági társaság esetében az általánostól külön szabályokat alkot a közérdekű üzemeltetési feladatok ellátására.

-----STARTING---POINT---VEGE---

A 13. §-hoz

A törvény hatálybalépéséről rendelkező szabályok közül kiemelendő, hogy minden késedelem a lakosság széles körét érintheti hátrányosan, ezért a lehető legkorábbi hatályba lépéssel kerül a jogszabály kihirdetésre.