2006. évi LXXXIII. törvény indokolása

az Európai Védelmi Ügynökség és annak személyzete részére biztosított kiváltságokról és mentességekről szóló, az európai unió tagállamai kormányainak a tanács keretében ülésező képviselői határozatának kihirdetéséről

Indokolás

Az EU Tanácsa 2004. július 12-én fogadta el az Európai Védelmi Ügynökség létrehozásáról szóló, 2004/551/KKBP együttes fellépést, amellyel létrehozta a védelmi képesség fejlesztési, kutatási, beszerzési és fegyverkezési ügynökséget, az EDA-t (European Defence Agency). Az Ügynökség szerepel a 2004. október 29-én aláírt, az Európai Alkotmány létrehozásáról szóló szerződésben (I-41. cikk a közös biztonság- és védelempolitikára vonatkozó különös rendelkezések, 3. pont).

Az Ügynökségben való magyar részvételt az Európai Védelmi Ügynökség (EDA) tevékenységében történő részvételről szóló 2205/2004. (VIII. 27.) Korm. határozat hagyta jóvá.

A tagállamok kormányainak a Tanács keretében ülésező képviselői 2004. november 10-én fogadták el az Európai Védelmi Ügynökség és annak személyzete részére biztosított kiváltságokról és mentességekről szóló határozatot. A címzettekre nézve kötelező határozatot az állam- és kormányfői összetételben ülésező Tanács hozta, a jogi aktust így a magyar jogban nemzetközi szerződésként kell kezelni, azaz a nemzetközi szerződésekkel kapcsolatos eljárásról szóló 2005. évi L. törvény (Nsztv.) előírásait követve a megállapodást (határozatot) törvényben kell kihirdetni.

Ennek indoka az, hogy a megállapodás (Határozat) rendelkezései a Magyar Köztársaság külkapcsolatai szempontjából olyan kiemelkedő fontosságú tárgykört érintenek, amelyekről az Alkotmány szerint minősített többséggel elfogadott vagy egyéb törvény rendelkezik (pl. házkutatás alóli mentesség - 1998. évi XIX. törvény (Be.), megállapodás 1. cikk); az alapvető jogok és kötelességek tartalmának meghatározását és érvényesülésének lényeges biztosítékait érinti (pl. adómentesség, megállapodás 7. cikk); a Magyar Köztársaság joghatósága alá tartozó személyek jogait és kötelezettségeit közvetlenül szabályozza (pl. jogi eljárás alóli mentesség, megállapodás 1. cikk).

A határozat szerint az Ügynökség a nemzetközi gyakorlatnak megfelelően működése során mentességeket és kiváltságokat élvez. Az Ügynökség helyiségei és épületei sérthetetlenek. Az Ügynökség helyiségei és épületei mentesek a házkutatás, igénybevétel, elkobzás vagy kisajátítás alól. Az Ügynökség vagyona és követelései nem képezhetik kényszerítő közigazgatási vagy bírósági intézkedés tárgyát.

Az Ügynökség, annak követelései, bevételei és egyéb vagyona mentes mindenfajta közvetlen adó alól. A tagállamok kormányai lehetőség szerint kötelesek megtenni a megfelelő intézkedéseket az ingó és ingatlan vagyontárgyak árában foglalt közvetett, illetve forgalmi adók összegének elengedése vagy visszatérítése érdekében mindazon esetekben, amikor az Ügynökség célkitűzéseinek, funkcióinak és feladatainak teljesítésére, hivatalos használatra jelentős összegű beszerzéseket hajt végre, s amelyek ára ilyen jellegű adót tartalmaz.

Az Ügynökség szerződéses alkalmazottai hivatalos funkcióik gyakorlása során szóbeli vagy írásbeli megnyilatkozásaik, illetve végrehajtott cselekedeteik tekintetében mentességet élveznek a bírósági eljárások alól; házastársaikat és eltartott családtagjaikat is beleértve nem tartoznak a bevándorlási korlátozások, illetve a külföldiek nyilvántartására vonatkozó szabályok hatálya alá. A mentesség nem terjed ki az adott személy által okozott közlekedési balesetből eredő károkozás, haláleset vagy személyi sérülés okán harmadik személy által indított polgári peres eljárásra.

A határozatot a ratifikáló államokban - a nemzeti jog sérelme nélkül - az elfogadás napjától kell alkalmazni. Tekintettel arra, hogy a határozat a szerződés ideiglenes alkalmazását a belső jogi rendelkezésekkel összhangban rendeli el, és mivel az Nsztv. szerint az ideiglenes alkalmazást a kihirdető jogszabályban, a törvény hatálybalépésével egyidejűleg hagyhatja jóvá az Országgyűlés, így a határozatot a Magyar Köztársaság a törvény hatályba lépésének napjától fogja alkalmazni.