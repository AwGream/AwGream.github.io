2010. évi XXXII. törvény indokolása

a Nemzetközi Munkaügyi Szervezet Általános Konferenciája 81. ülésszakán elfogadott, a részmunkaidős foglalkoztatásról szóló 175. számú egyezmény kihirdetéséről

-----STARTING---POINT---ALTALANOS---

Általános indokolás

A részmunkaidős foglalkoztatás, mint atipikus, rugalmas foglalkoztatási forma a foglalkoztatatás bővítésének fontos eszköze Magyarországon, az Európai Unió más országaiban, továbbá más fejlett piacgazdaságokban is. A munkáltatók és a munkavállalók részére egyaránt előnyös foglalkoztatási forma gyors térhódítása nyomán vált szükségessé a munkavállalók védelmét biztosító nemzetközi szabályozás megalkotása. A részmunkaidős foglalkoztatásról szóló 175. számú ILO egyezmény (a továbbiakban: Egyezmény) egyrészt a részmunkaidős munkavállalókat megillető, garanciális szabályokat fogalmaz meg (többek közt a védelmükre, a díjazásukra, valamint az egyenlő bánásmódra vonatkozóan), másrészt előírja, hogy intézkedéseket kell tenni a részmunkaidős foglalkoztatás akadályainak felszámolása, illetve e foglalkoztatási forma támogatása érdekében.

A munkajogi, a munkavédelmi és a társadalombiztosítási szabályok, továbbá az esélyegyenlőségi törvény rendelkezései alapján a magyar jogszabályok alapvetően megfelelnek az Egyezmény rendelkezéseinek, így az Egyezmény végrehajtása biztosított. Nem véletlen a kompatibilitás, hiszen az atipikus foglalkoztatás szabályozásának három sikertelen európai kísérlete nyomán éppen az ILO 175. számú Egyezményének elfogadása adta meg a végső lökést a Tanács 1997. december 15-i 97/81/EK irányelvének (az UNICE, a CEEP és az ETUC által a részmunkaidős foglalkoztatásról kötött keretmegállapodás) elfogadásához, melyet a magyar jog implementált.

-----STARTING---POINT---RESZLETES---

Részletes indokolás

Az 1. §-hoz

Az Egyezmény tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) pontja értelmében törvényhozási tárgykört érintő szabályokat tartalmaz, ezért az Egyezmény kötelező hatályának elismerésére az Országgyűlésnek kell felhatalmazást adnia.

A 2. §-hoz

Az Egyezményt, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A törvény 3. §-a a Nemzetközi Munkaügyi Szervezet Általános Konferenciája 81. ülésszakán elfogadott, a részmunkaidős foglalkoztatásról szóló 175. számú egyezmény angol szövegét, valamint ennek hivatalos, magyar fordítását tartalmazza.

Az Egyezmény egyes cikkeinek tartalma

1. cikk: Az Egyezmény alkalmazása szempontjából jelentős fogalmakat határozza meg.

2. cikk: Kimondja, hogy az Egyezmény nem befolyásolja a más munkaügyi egyezmények által megállapított, a részmunkaidős munkavállalókra vonatkozó kedvezőbb rendelkezéseket.

3. cikk: Úgy rendelkezik, hogy a tagállamok kizárhatják az Egyezmény hatálya alól a munkavállalók vagy létesítmények bizonyos kategóriáit.

4. cikk: A részmunkaidős munkavállalók védelméről rendelkezik.

5. cikk: A részmunkaidős munkavállalók részére járó díjazásról rendelkezik.

6. cikk: A nemzeti társadalombiztosítási rendszerekről rendelkezik a részmunkaidős munkavállalókkal összefüggésben.

7. cikk: Az egyenlő bánásmódról rendelkezik.

8. cikk: Arról rendelkezik, hogy a tagállam kizárhat munkavállalókat az Egyezmény alkalmazása alól, akiknek a keresete vagy munkaideje egy meghatározott határértéket nem ér el.

9-10. cikk: Intézkedéseket kell hozni a részmunkaidős foglalkoztatás támogatása, a teljes és részmunkaidős jogviszony közötti átjárhatóság könnyítése érdekében.

11. cikk: Arról rendelkezik, hogy az Egyezmény rendelkezéseit törvények, rendeletek vagy kollektív megállapodások útján, illetve más szokásos módon kell végrehajtani.

12-19. cikk: A cikkek a záró rendelkezéseket tartalmazzák.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetést követő napon lép hatályba. A 2. § és 3. § hatálybalépése azonban igazodik az Egyezmény rendelkezéseihez.

Az Egyezmény hivatalos ratifikációját a Nemzetközi Munkaügyi Hivatal főigazgatójával kell közölni nyilvántartásba vétel céljából. Az Egyezmény a nyilvántartásba vétel napjától számított tizenkét hónap után lép hatályba. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.