2005. évi CXXV. törvény indokolása

a Magyar Köztársaság és a Horvát Köztársaság között a szociális biztonságról szóló, Budapesten, 2005. február 8-án aláírt Egyezmény kihirdetéséről

Indokolás

A szociális biztonsági egyezmények elsősorban a társadalombiztosítás alapvető ágazataira terjednek ki. A Magyar Köztársaság kiemelt törekvései között hosszú ideje szerepel, hogy rendezzük szociális biztonsági kapcsolatainkat a szomszédos államokkal, úgy, hogy a Közösségi elveknek és ajánlásoknak megfelelően újítsuk meg azon kétoldalú szociálpolitikai egyezményeinket, amelyeket az 1950-es és 1960-as években írtunk alá az akkori európai szocialista országokkal.

Az új szociális biztonsági egyezmények létrehozása során hangsúlyozottan tekintettel kell lennünk azokra a szociális biztonsági koordinációs eszközökre (alapvetően a Tanács 1408/71/EGK rendelete), amelyekkel az Európai Unió tagállamai között szabályozzák a munkaerő szabad áramlásához kapcsolódó eljárásokat. Így meghatározó jellegű

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az ellátások exportja,

- az arányos teherviselés, és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

Az 1950-es, 1960-as években aláírt szociálpolitikai egyezmények felülvizsgálata részeként a Horvát Köztársasággal kezdtük meg elsőként a korábbi egyezményt felváltó, új szociális biztonsági Egyezmény létrehozására irányuló tárgyalásokat. Ennek oka nagymértékben a horvát Kormánynak az az egyértelmű törekvése volt, hogy mielőbb létrehozza saját maga által kialakított nemzetközi szerződéseit.

Az Egyezmény közjogi természetű jogokat és kötelezettségeket keletkeztet a Magyar Állam tekintetében, azaz a szerződés törvényhozási jogkörbe tartozó kérdéseket szabályoz, ezért a Kormány az Országgyűlés megerősítésének fenntartásával adott felhatalmazást az Egyezmény aláírására. Az Egyezményt kihirdető törvénynek - a nemzetközi szerződésekkel kapcsolatos eljárásról szóló 2005. évi L. törvény rendelkezéseinek megfelelően - az Egyezmény szövegét tartalmazó része az Egyezmény 44., a hatálybalépést kimondó cikke szerinti időpontban lép hatályba. Ennek konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg.

Az Egyezmény előkészítésével foglalkozó kétoldalú tárgyalásokra négy fordulóban került sor, 1997-től kezdődően. Az Országgyűlés 69/2005. (IX. 16.) OGY határozatával erősítette meg a 2005. február 8-án aláírt Egyezményt.

Az Egyezmény szövegével kapcsolatosan az alábbiak hangsúlyozandók.

Az Egyezmény az egyenlő elbánás alapelvén nyugodva - megfelelően rendelkezve az általános szabályok alól kivett személyekről - szabályozza

a) az egészség-, balesetbiztosítás, és a nyugdíjbiztosítás illetve a munkanélküli ellátás egyes kérdéseit, továbbá

b) a jogsegély, a harmadik személlyel szembeni igényérvényesítés, az igények bejelentésének, az ellátások exportjának és a jogviták rendezésének szabályait.

Az Egyezményhez szervesen kapcsolódik a végrehajtási megállapodás, amely a technikai jellegű kérdéseket rendezi.

Jóllehet az Egyezmény tárgya a szociális biztonság kérdéseinek rendezése, a tárgyi hatály a két fél egyetértése alapján csak azon jogszabályokra terjed ki, amelyek a társadalombiztosítási jogviszony alapján nyújtott ellátásokat szabályozzák, továbbá a munkanélküli ellátások tekintetében határoz meg szabályokat. Az Egyezmény személyi hatálya kiterjed mindazokra, akik az Egyezmény tárgyát képező jogszabályok hatálya alá tartoznak, valamint ezen személyek igényjogosult családtagjaira, amennyiben jogaikat ezen személyektől származtatják. Ez a fogalom-meghatározás megfelel az európai normáknak, továbbá összhangban áll a magyar társadalombiztosítási jogszabályok rendszerével, amelyek néhány speciális kivételtől eltekintve a biztosítási kötelezettség és az ellátásokra való jogosultág szempontjából nem tesznek különbséget egyes személyek állampolgársága szerint.

Az Egyezmény az európai normáknak megfelelően - és más hatályos kétoldalú Egyezményekhez hasonlóan - főszabályként kimondja, hogy a munkavállaló biztosítási kötelezettsége annak a szerződő államnak a jogszabályai szerint áll fenn, amelynek területén a keresőtevékenységet folytatja, akkor is, ha a munkaadó a másik szerződő állam területén van. Az általános szabályok alól kivételt képeznek a munkaadó által a másik ország területére munka végzésére kiküldött dolgozók, a tengeri hajók személyzete, a külképviseletek tagjai és alkalmazottai biztosítására vonatkozó rendelkezések.

A különleges rendelkezések között az egészség-, és a nyugdíjbiztosítás speciális kérdései szerepelnek, beleértve az üzemi baleset, foglalkozási betegség alapján járó ellátásokat is.

Az egészségbiztosítás különleges rendelkezéseinek lényege, hogy a biztosítási kötelezettség, az ellátásokra való igényjogosultság és az ellátások nyújtásának időtartama tekintetében mindkét szerződő félre a saját jogszabályai az irányadók. A természetbeni ellátások nyújtásánál felmerült költségeket az illetékes teherviselő köteles megtéríteni az ellátást nyújtó teherviselőnek.

A balesetbiztosítással kapcsolatos szabályok az üzemi baleset és a foglalkozási megbetegedés esetére járó biztosítás speciális kérdéseit rendezik. Az általános szabály szerint az illetékes biztosítási teherviselő a saját jogszabályai szerint állapítja meg és folyósítja az ellátásokat ezen esetekben.

A nyugdíjbiztosítás területén - a főszabály értelmében - a nyugdíj az illető szerződő állam alkalmazandó jogszabályai szerint állapítandó meg. Az Egyezmény lehetőséget nyújt a jogosultsági idők egybeszámítására azokban az esetekben, amikor csak az egyik szerződő államban szerzett biztosítási idő nyugellátásra nem jogosítana. Ezekben az esetekben a pro rata elv, vagyis az arányos nyugdíjszámítás érvényesül. Mindkét ország figyelembe veszi az elméleti nyugdíjösszeg meghatározásához a másik országban szerzett biztosítási időket is, de csak a saját országában szerzett biztosítási idő arányában állapít meg nyugdíjat.

A volt Jugoszlávia utódállamainál - a speciális helyzetre tekintettel - szükség van arra, hogy a szerződő államok, a jogosultság megszerzéséhez figyelembe vegyék a harmadik országban szerzett biztosítási időket is, ha az adott országgal a szerződő felek Egyezményt kötöttek a biztosítási idők összeszámítására. Ez a szabály biztosítja a két ország biztosítottainak a jelenlegi jogi helyzetet. Ugyanis a volt Jugoszláviában szerzett idő attól függően, hogy az a terület most melyik országhoz tartozik, különböző biztosítási idővé vált.

Az Egyezmény önálló cikkben tárgyalja a munkanélküli ellátásokra vonatkozó szabályokat, amely szerint a szerződő felek állampolgárai azon államban jogosultak munkanélküli ellátásra, amely szerződő fél állampolgárai (azaz saját hazájukban) függetlenül attól, hogy a munkanélkülivé válás előtt hol voltak biztosítva. Azt azonban mindkét fél vállalja, hogy munkanélküli ellátás megállapításakor a másik fél területén eltöltött biztosítási időtartamot beszámítja az ellátásra való jogosultságot megalapozó időtartamba.

A vegyes rendelkezések között szerepelnek a jogsegélyről, a harmadik féllel szembeni kártérítési igény érvényesítéséről, az okiratok illetékmentességéről, az Egyezmény végrehajtása során az illetékes szervek közötti érintkezésről és annak hivatalos nyelvéről, a kérelmek benyújtásának joghatályáról, a külképviseletek közreműködéséről, az adatvédelem szabályairól, a kifizetések pénzneméről, a hátralékok visszatartásának jogáról, az Egyezmény alkalmazása során felmerülő vitás kérdések rendezési módjáról rendelkező szabályok.

Bár a korábbi években aláírt szociálpolitikai egyezmények közül a magyar-jugoszláv Egyezmény számít a legkorszerűbbnek, sőt számos rendelkezése a mai európai normáknak is megfelel, az Egyezmény alkalmazása során - más egyezményekhez hasonlóan - merülnek fel komoly problémák, ezek részben a nyugdíj és az egészségügyi ellátó rendszerek időközbeni átalakulásából, részben az utóbbi évtizedben a délszláv térséget sújtó háborús helyzetekből erednek. Ezért a társadalmi-gazdasági kihívásokra a modern európai szociális modellnek megfelelő válaszokat biztosító új Egyezmény elfogadása mindenképpen szükséges volt.

Az egészségügyi ellátások területén újonnan megjelenő költséget az ideiglenes tartózkodás alatt, az azonnali ellátást igénylő esetekben nyújtandó járóbeteg-ellátások költségének megtérítése jelent majd. Eddig a korábbi szociálpolitikai Egyezmény alapján az alapellátásban és a járóbeteg-szakellátásban igénybe vett egészségügyi szolgáltatás tekintetében elszámolásra nem került sor. A felek a fekvőbeteg-ellátásban igénybe vett (költségkihatásában meghatározó mértékű) egészségügyi szolgáltatást számolták el. Az Egyezmény alapján a két fél - minden esetben - a másik fél terhére nyújt egészségügyi szolgáltatást. Tekintettel azonban arra, hogy a járóbeteg-ellátás költségei általában alacsonyabbak, ezek megtérítése várhatóan nem eredményez meghatározó költségnövekedést. A magyar állampolgárok turisztikai célú kiutazásainak növekedése miatt is várható kisebb mértékű költség-növekedés. Amint azonban arra már utaltunk a gyakorlatban az esetek többségében a tengerparton nyaraló magyar turisták a szükséges egészségügyi szolgáltatást nem a horvát biztosítóval szerződésben álló orvosoknál veszik igénybe, hanem magánorvosoknál, amely ellátások tekintetében az Egyezmény szabályai nem alkalmazhatók. A kérdés megoldását - amennyiben a turisták nem járnak el körültekintőbben az orvosi ellátás igénybevétele során - továbbra is az utazási biztosítások megkötésében látjuk. Hangsúlyozandó azonban, hogy megfelelő sajtókommunikációval jelentékeny eredményeket lehetséges elérni annak érdekében, hogy a turisták azonnali ellátást igénylő esetben az egészségügyi szolgáltatást a horvát biztosítóval szerződésben álló orvosnál vegyék igénybe, így éljenek az Egyezmény adta lehetőséggel. Becslésünk szerint az így jelentkező költséghatások még így sem jelentősen növelik meg a magyar egészségbiztosítás terheit, annak viszont pozitív hatása van ha a felvilágosításra a kormányzat és az illetékes teherviselő megfelelő hangsúlyt helyez.

A Horvát Köztársasággal megalakulását követően 2003-ig az egészségügyi ellátások költségeinek megtérítésére nem került sor. A horvát fél 2003 decemberében elfogadta, hogy a két ország által alkalmazandó 1957. évi magyar-jugoszláv szociálpolitikai Egyezmény rendelkezései szerint, a 2001. és 2002. év tekintetében végrehajtott egészségügyi költség-elszámolások alapján 6 581,01 EUR (~ 1 700 000 Ft) összeggel tartozik a magyar félnek, amelyet még 2004. április hó folyamán átutalt.

Az illetékes egészségbiztosítási intézmények biztosítottjaik hatékony tájékoztatása érdekében egyeztettek egymással a másik szerződő állam területén igénybe vehető ellátások módjáról és feltételeiről.

A fekvőbeteg ellátás - mivel elszámolás jelenleg csak ezen a területen van - adatai mutatják, hogy az egészségbiztosítási ellátások terhei jelentős kiadásokat nem jelentenek az E. Alap számára. 2001-ben 119 horvát állampolgárt láttunk el 10,5 millió Ft értékben, míg 2002-ben 59 fő horvát állampolgárt 11,2 millió forint értékben. Horvátországban 2001-ben 84 magyart kezeltek 312 ezer horvát kuna (HRK) (kb 10 700 000. Ft.) értékben, míg 2002-ben 54 főt 136,7 ezer HRK (kb. 4 700 000. Ft.) értékben.

A munkanélküli ellátások tekintetében nem jelentős költségnövelő tényező a magyar állampolgárok horvátországi munkavégzési idejére eső biztosítási idő beszámításából fakadó biztosítási idő-növekedés.