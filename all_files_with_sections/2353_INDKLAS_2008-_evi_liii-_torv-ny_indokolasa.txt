2008. évi LIII. törvény indokolása

a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló Egyezmény módosításának kihirdetéséről

Indokolás

A veszélyeztetett vadon élő állat- és növényfajok nemzetközi kereskedelméről szóló, Washingtonban, 1973. március 3. napján elfogadott Egyezményhez (a továbbiakban: Egyezmény) Magyarország 1985. május 29-én csatlakozott, amely 1985. augusztus 27-én lépett hatályba. Az Egyezmény szövegét először az 1986. évi 15. számú tvr. hirdette ki. 2003-ban sor került az Egyezmény újbóli kihirdetésére (2003. évi XXXII. törvény), amelyre a többször módosított függelékek átvétele és a magyar szövegben előforduló pontatlanságok, valamint fordítási hibák kijavítása miatt volt szükség. 2006-ban, a részes felek XIII. konferenciáját követően sor került az új függelékek kihirdetésére (2006. évi XVI. törvény).

Az Európai Közösség tagállamai külön-külön csatlakoztak az Egyezményhez, amelynek maga a Közösség nem részes fele, tekintettel arra, hogy az Egyezmény XXI. cikkét érintő módosítás, amely lehetővé tenné gazdasági integrációs szervezetek csatlakozását (Gaborone-i Módosítás), még nem lépett hatályba. Magyarország a módosítást a 114/2004. (XI. 10.) OGY határozattal megerősítette.

Az Egyezményt az Európai Unió egységesen, a tagállamokban közvetlenül hatályos rendeletek útján hajtja végre. A jelenleg hatályos közösségi jogszabály a Tanács 338/97/EK rendelete (1996. december 9.) a vadon élő állat- és növényfajok számára kereskedelmük szabályozása által biztosított védelemről.

Az Egyezményből és a Tanács rendeletéből fakadó kötelezettségnek megfelelően, a hatályos közösségi szabályozás figyelembe vételével került kidolgozásra az Egyezmény és a Tanács rendelete végrehajtásáról szóló, többször módosított 271/2002. (XII. 20.) Korm. rendelet.

Magyarország az Egyezmény által előírt konkrét feladatokat csatlakozásunk óta teljesíti. A végrehajtás során hazánk az Egyezmény és a vonatkozó közösségi rendeletek előírásai alapján jár el, az előírt tájékoztatási és jelentési kötelezettségeknek az Egyezmény Titkársága, valamint az Európai Bizottság felé rendszeresen eleget tesz.

Az Egyezmény függelékeken keresztül működik, és szigorú engedélyezési rendszerrel szabályozza a függelékeiben felsorolt közel 35 000 állat- és növényfaj nemzetközi kereskedelmét. A függelékeket a háromévente ülésező részes felek konferenciája módosítja. Ilyenkor kerül sor fajok felvételére, törlésére, illetve a függelékek közötti átsorolására. Az Egyezmény XV. Cikk 1. c) pontja értelmében az I. és II. Függelékek ülésszakon elfogadott módosításai az ülésszak után 90 nappal, a III. Függelék módosításai a tagállam által a Titkársághoz eljuttatott jegyzék közlését követően 90 nap múlva lépnek hatályba valamennyi Részes Fél tekintetében.

Az I. és II. függeléket legutóbb 2007. június 3-15. között a részes felek XIV. konferenciáján módosították. A változtatások 2007. szeptember 13-án léptek hatályba. Ezt követően két alkalommal került sor a III. függelék módosítására, így a jelenlegi függelékek 2008. február 12. óta vannak hatályban.

A módosítások közösségi jogrendbe, tehát a vadon élő állat- és növényfajok számára kereskedelmük szabályozása által biztosított védelemről szóló, 1996. december 9-i 338/97/EK tanácsi rendelet mellékleteibe történő átültetése egy bizottsági rendelet előkészítésével folyamatban van. Az Egyezmény új függelékeinek átvétele azonban a tagállamok feladata.

A Függelékek módosításának hazai kihirdetésével Magyarország eleget tesz az Egyezményből adódó kötelezettségének, és a hazai jogalkalmazók, illetve a szabályozással érintettek a magyar jogszabály alapján tájékozódhatnak az Egyezményben foglalt kötelezettségekről.