2013. évi XXIII. törvény indokolása

a behozott kőolaj és kőolajtermékek biztonsági készletezéséről

-----STARTING---POINT---ALTALANOS--- 

A törvény elsődleges célja a tagállamok minimális kőolaj és/vagy kőolajtermék készletezési kötelezettségéről szóló, 2009. szeptember 14−i 2009/119/EK tanácsi irányelv (a továbbiakban: Irányelv) átültetése, amely a szükséges módosítások terjedelmére tekintettel a behozott kőolaj és kőolajtermékek biztonsági készletezéséről szóló 1993. évi XLIX. törvény hatályon kívül helyezését és új törvény alkotását teszi szükségessé.

A fentieken túl a jogszabály-alkotás célja a hazai kőolaj- és kőolajtermék biztonsági készletezésért felelős Magyar Szénhidrogén Készletező Szövetség (a továbbiakban: Szövetség) jogalkalmazása során felmerült tapasztalatok, a Szövetség szervezeti-működési struktúráját érintő változások jogszabályban történő megjelenítése.

A törvény a Szövetség eddigi, kizárólag készletezéssel kapcsolatos feladatkörét kiegészíti a kőolajtermékek jelölésével és ellenőrzésével, amelynek célja a kőolajtermékek belföldi felhasználásának szigorúbb ellenőrzése.

-----STARTING---POINT---RESZLETES---

Az 1. §-hoz

Az 1. § a törvényhez kapcsolódó értelmező rendelkezéseket határozza meg. Valamennyi definíció a törvény alapjául szolgáló Irányelvből fakad, annak átültetését szolgálja.

A 2. §-hoz és az 1. melléklethez

Az Irányelv értelmében az Európai Unió valamely tagállamának kőolaj- és kőolajtermékekből álló tárgyévi biztonsági készlete a megelőző évben átlagosan 90 nap alatt behozott (importált) vagy átlagosan 61 nap alatt belföldön elfogyasztott kőolaj és kőolajtermék mennyiségén alapul. Az Irányelv a behozott vagy az elfogyasztott mennyiség alapján történő számítási mód között a tagállam számára választási lehetőséget nem enged, e két lehetőség közül a nagyobb mennyiséget eredményező módszert kell választani, amely hazánk esetén a 90 napi átlagos napi behozott mennyiséget jelenti. A hazai biztonsági készletnek tehát az előző évben átlagosan 90 nap alatt behozott kőolaj és kőolajtermék mennyiségének kell megfelelnie. (E szabály alól az irányelv egyetlen kivételt enged, a január 1-től március 31-ig tartó időszak vonatkozásában a tárgyévet megelőző évben behozott mennyiséget kell figyelembe venni.) Az ún. referencia időszakban behozott mennyiséget a biztonsági készletezésért felelős Szövetség minden év március 31-ig számolja ki, tekintettel arra, hogy ezen időpontra állnak rendelkezésre az előző évi fogyasztási adatok. A pontos számítási módszeren kívül (1. melléklet szerinti képlet) az Irányelv azt is pontosan meghatározza, hogy melyek azok a kőolajtermékek, illetve kőolaj, amelyekből a behozott mennyiséget a számítás során a figyelembe lehet venni, illetve melyek azok, amelyeket figyelmen kívül kell hagyni. A törvény 1. melléklete e felsorolást is tartalmazza.

A 3. §-hoz és a 2. melléklethez

A 3. § és a 2. melléklet a tárgyévi biztonsági készlet képzésének módját, valamint azon kőolajtermékek és kőolaj körét határozza meg, amelyekből a készlet képezhető. A 2. § alapján kiszámított előző évi behozott mennyiség ismeretében a Szövetség minden év július 31-ig köteles a biztonsági készletet a szükséges mértékre kiegészíteni (vagy esetleg csökkenteni.) Ha a készletet a számítások alapján csökkenteni kell (mert a meglévő készlet nagyobbnak bizonyul, mint a megelőző évben átlagosan 90 nap alatt behozott mennyiség), akkor a 90 nap feletti mennyiséget a Szövetség - az igazgatótanács döntése esetén - értékesíteni jogosult. A 3. § (6) és (7) bekezdése két, a gyakorlatban alkalmazott és az egyértelmű jogalkalmazás érdekében jogszabályi rögzítést igénylő rendelkezést tartalmaz.

A 4. §-hoz és a 3. melléklethez

A Szövetség - az igazgatótanács döntése esetén - ún. különleges készlet képzésére jogosult. A különleges készlet képzése lehetőségként jelenik meg az Irányelvben azzal, hogy amennyiben valamely tagállam nem hoz létre különleges készletet, úgy a biztonsági készlet legalább egyharmadát meghatározott kőolajtermékekből kell képeznie. A Szövetség és a Nemzeti Fejlesztési Minisztérium jelenleg nem tartja szükségesnek különleges készlet létrehozását, ennek lehetőségét azonban nem kívánja kizárni. A törvény erre tekintettel tartalmazza a különleges készlet képzésének lehetőségét.

Az 5. és a 47. §-hoz

Az Irányelv széleskörű adatszolgáltatási kötelezettséget ír elő az Európai Bizottság (a továbbiakban: Bizottság) irányába a biztonsági, a különleges és az ezek körébe nem tartozó ún. kereskedelmi készletek vonatkozásában. Ez a kötelezettség, valamint az egyes készletek mennyiségének, helyének és összetételének ismerete iránti igény alapozza meg az 5. §-ban előírt nyilvántartási kötelezettséget, amely alapján a 47. §-ban foglaltak szerint történik adatszolgáltatás a Bizottság irányába. A részletszabályokat végrehajtási rendelet tartalmazza.

A 6. §-hoz

Az Irányelvi követelmény végrehajtását szolgálja.

A 7. §-hoz

A biztonsági tárolóval kapcsolatos technológiai követelményeket tartalmaz a készlet megőrzése, ellenőrzése érdekében.

A 8. §-hoz

Az Irányelvet megelőző uniós szabályozás már biztosította annak lehetőségét, hogy a kőolajtárolókkal nem rendelkező tagállamok - költséghatékonysági céllal, kormányközi megállapodás alapján - más tagállam területén készletezzenek. Hazánk több, környező tagállammal kötött e célból kormányközi megállapodást. A jelenlegi szabályozás e lehetőséget továbbra is fenn kívánja tartani. A 8. § a kölcsönösség jegyében tartalmazza az ehhez szükséges rendelkezéseket, bár annak realitása, hogy hazánk más tagállamban készletezzen - tekintettel arra, hogy megfelelő nagyságú és a minőségi követelményeknek teljes mértékben megfelelő tárolókkal rendelkezünk − kifejezetten alacsony.

A 9. §-hoz

A 9. § a törvény és az Irányelv központi eleme, a biztonsági készlet fenntartásának célját, azaz az ellátási válsághelyzetben történő felhasználásának lehetőségét szabályozza. A törvény értelmében a válsághelyzet megállapításra, amennyiben az nem nemzetközi döntéssel történik, és a készlet „felszabadítására” miniszteri rendelettel kerülhet sor. A § meghatározza e miniszteri rendelet kötelező és opcionális tartalmi elemeit, a készlet értékesítésének módját, valamint a hatályos szabályozással azonos módon szabályozza az Európai Bizottság és a Nemzetközi Energia Ügynökség felé fennálló tájékoztatási kötelezettséget a biztonsági kőolajkészletből történő felhasználás előírása esetén.

A 10. §-hoz

Az Irányelv 17. cikke az ún. kőolaj- és kőolajtermék-biztonsági egyeztetőcsoport létrehozásáról rendelkezik. A 10. § (1) bekezdése szerint az egyeztetőcsoportban az energiapolitikáért felelős miniszter (a továbbiakban: miniszter) veszt részt. A 18. cikk (2) bekezdése szerint az Európai Bizottság jogosult hazánk ellátásbiztonságának, válsághelyzeti felkészültségének vizsgálatára. E vizsgálathoz az Irányelv értelmében hazánk kormánytisztviselője is csatlakozhat. A 10. § (2) bekezdése e személy kijelölését biztosítja, míg (3) bekezdése a vizsgálattal érintettek együttműködési kötelezettségé, a (4) bekezdés a vizsgálat során megismert bizalmas információk megőrzését írja elő.

A 11. §-hoz

Az Irányelv és a Nemzetközi Energia Ügynökség ún. készenléti terv kidolgozását írja elő, amely egy esetleges válsághelyzetre való felkészülés, illetve a válsághelyzet bekövetkezése esetén végrehajtandó feladatokat rögzíti. A törvény a készenléti terv kidolgozását a miniszterre delegálja.

A 12-23., a 29., 31. § a)-e) pont, 32-43., a 45-46., valamint a 48. §-hoz

Az Irányelv a biztonsági készletezésre két lehetőséget biztosít. Egyrészt továbbra is lehetőséget teremt a hazánkban mintegy 20 éve alkalmazott módszer, azaz a központi készletező szervezeten keresztül történő készletezésre (Irányelv 7. cikke), másrészt lehetőséget teremt arra, hogy a készletezés azon gazdasági szereplők kötelezettsége legyen, akik kőolajat, kőolajtermékeket az országba behoznak, szabad forgalomba bocsátanak stb. (Irányelv 8. cikke). A törvény a jelenleg is hatékonyan működő rendszert tartja fenn, amely szerint a készletezésért a Szövetség felel, amelynek a meghatározott tevékenységet végző [40. § (2) bekezdés] gazdasági szereplők kötelezően a tagjaivá válnak.

A 39. § a Szövetség szervezetét, működését szabályozza. A Szövetség nonprofit szervezet, tevékenységét, működését átláthatóan, hitelből és a tagvállalatok által fizetett tagi hozzájárulásból fedezi, készletezési tevékenységen kívül csak azzal összefüggő, az alapszabályában meghatározott tevékenységet végezhet. A hatályos szabályozáshoz képest a Szövetség működését érintően a következő főbb új elemek szabályozására kerül sor: a szabályozás megteremti a Szövetség számára, hogy tagvállalatainak kamat és biztosíték adása mellett a tagi hozzájárulás fizetésére haladékot adjon [38. § (3) bekezdés]; lehetőséget ad arra, hogy tagvállalataitól tagi hozzájárulásból eredő bevételének biztosítására vagyoni biztosítékot követeljen [40. § (6) bekezdés]. A Szövetség tagjaivá váló gazdasági szereplők [40. § (2) bekezdés] köre a gyakorlati tapasztalatok alapján kiegészül azon adóraktár-engedélyesekkel, akik a 4. mellékletben meghatározott kőolajtermékeket adófelfüggesztés mellett személy- és áruszállítást végző hajók üzemanyagtartályába betöltik. [40. § (2) bekezdés g) pont] Egyebekben a tagvállalatok köre nem változik, mint ahogyan a tagi hozzájárulás fizetésének alapja, módja sem. A törvény 2013. július 1-jétől bevezeti a tagvállalatok, a Szövetség és a Nemzeti Adó-és Vámhivatal (a továbbiakban: NAV) közötti elektronikus kapcsolattartást. A törvény új szabályt fogalmaz meg a fizetési kötelezettség teljesítésére, amely szerint a tagi hozzájárulás megfizetésének időpontja az a nap, amikor a Szövetség számláján a befizetést jóváírják [42. § (2) bekezdés utolsó mondata]. Ezáltal a díjfizetés elválik az adózás rendjéről szóló 2003. évi XCII. törvényben (a továbbiakban: Art.) szereplő, adók módjára teljesítendő fizetési kötelezettségektől, ugyanakkor a 38. § (1) bekezdésben az Art.-ra történő hivatkozás megmaradt. A koherencia biztosítása érdekében a 38. § (1) bekezdésében szükséges utalni az eltérés lehetőségére.

Hangsúlyozandó, hogy a Szövetség törvény szerinti tevékenységi köre, szervezete és működése jelentős mértékben megegyezik a hatályos szabályozással, e rendelkezések ismételt megállapítását az indokolja, hogy az egyéb módosítások nagy terjedelme miatt törvénymódosítás helyett új jogszabály alkotására kerül sor. Ennek megfelelően érdemben nem változik tehát a közgyűlésre, a felügyelő bizottságra és az igazgatóságra, mint a Szövetség szerveire vonatkozó szabályozás.

A törvény 45. és 46. §-a a miniszter felügyeleti jogkörét szabályozza. A törvény e jogköröket szűkíti: a hatályos szabályozással ellentétben a miniszter felügyeleti jogköre nem terjed ki arra, hogy a Szövetséget válsághelyzetben vagy ha feladatának nem tesz eleget, közvetlen irányítása alá vonja. E módosítás célja a Szövetség függetlenségének fokozása annak érdekében, hogy a Szövetség az Irányelvben szereplő követelményeknek megfeleljen.

A 48. § a hatályos szabályozáshoz képest érdemi módosítást annyiban tartalmaz, hogy megszünteti a miniszter eljárásának kezdeményezésére irányuló lehetőséget abban az esetben, ha a tagvállalat jogellenes működése, adatszolgáltatási kötelezettségének nem teljesítése miatt szükséges felszólítás nem vezetett eredményre. A miniszter a tagvállalatokkal szembeni eljárásra nem jogosult, ez indokolja a módosítást.

A 12. § (2) bekezdése alapján a Szövetség feladata bővül az egyes kőolajtermékek megfigyelését biztosító ellenőrző és jelölő rendszer működtetésével, annak érdekében, hogy a kőolajtermékek felhasználása szorosabban nyomon követhetővé váljon, és ezáltal a Szövetség feladatainak ellátásához és működéséhez szükséges bevételek számítása megalapozott legyen. A fentiekre tekintettel a Szövetség gazdálkodásának főbb területei közé bekerül az ellenőrzési és jelölési tevékenység annak érdekében, hogy bevételeit e célokra is fordíthassa (13. §).

A Szövetség a törvény és az Alapszabály által szigorúan behatárolt költségvetési elvek mentén működik, az esetleges költségvetési eredményt csak meghatározott célok és feladatok megvalósítására, illetve ellátására fordíthatja. A 33. § (1)-(5) bekezdések biztosítják azon törvényi felhatalmazást, hogy a jelölési és ellenőrzési kötelezettség teljesítéséhez szükséges források a Szövetség költségvetésében rendelkezésre álljanak, továbbá a tagi hozzájárulásból eredő bevételek ezen célokra felhasználhatóak legyenek. A 33. § (5) bekezdése a tagi hozzájárulás - jelölési-ellenőrzési feladat teljesítéséhez szükséges - részének meghatározásakor kötelezően figyelembe veendő szempontot ír elő: a tagi hozzájárulásnak ez a része nem lehet kevesebb, mint a költségvetés közgyűlés általi elfogadása évének első hat havi termékcsoportonkénti nagykereskedelmi napi üzemanyag-átlagárának legalább 1%-a.

A 24-28. és a 30. §-hoz

Az igazgatótanács hatásköre a hatályos szabályozáshoz képest kibővül, az igazgatótanács lesz jogosult javaslatot tenni az igazgató és az igazgató-helyettes személyére. A 24. § (3) bekezdése azt a célt szolgálja, hogy a Közgyűlés csak olyan személyeket választhasson meg igazgatónak vagy igazgató-helyettesnek, akiknek a kinevezésével az Igazgatótanács és azon belül a közigazgatás képviselői is egyetértenek. Az ellenőrzési és jelölési rendszer bevezetésével megjelenő esetleges érdekellentétek teszik szükségessé az erősebb közigazgatási kontrollt az igazgató és az igazgató-helyettes kinevezésénél.

A 30. § egyrészt utal az igazgatótanács kibővült hatáskörére, másrészt az igazgató és az igazgatóhelyettes határozatlan idejű megválasztása biztosítja a hosszútávú feladatok végrehajtásához szükséges személyi stabilitást.

A 31. § f) pontjához

A jelölési és ellenőrzési feladatot a Szövetség szerződés útján is elláthatja. E körben a törvény kijelöli a szerződés megkötésére jogosultat, illetve rögzíti a megkötéshez szükséges támogatás feltételeit.

A 44. §-hoz

A 44. § a tagvállalatok által benyújtott adatok ellenőrzése érdekében a NAV-val, a Magyar Energia Hivatallal és a Központi Statisztikai Hivatallal való együttműködést szabályozza.

-----STARTING---POINT---VEGE---

A 49-54. §-hoz

Az 49-54. §-ok a részletszabályokat tartalmazó miniszteri rendeletek kidolgozására felhatalmazást adó, az átmeneti, valamint a hatályba léptető, és a jelenleg hatályos, a behozott kőolaj és kőolajtermékek biztonsági készletezéséről szóló 1993. évi XLIX. törvény hatályon kívül helyezéséről szóló rendelkezéseket tartalmazza, továbbá a törvény jogharmonizációs záradékát rögzíti.

A törvény a jogrendszeri koherencia erősítése érdekében módosítja a bírósági végrehajtásról szóló 1994. évi LIII. törvényt, amelybe így átkerül a hatályos törvényben szereplő végrehajtási kivétel. A végrehajtók kellő informáltságát ebben a körben a Szövetség honlapján folyamatosan vezetett nyilvántartások biztosítják.