1991. évi XXIV. törvény indokolása

a fővárosi és a fővárosi kerületi önkormányzatokról

-----STARTING---POINT---ALTALANOS--- 

A Javaslat alapgondolata egyezően az Alkotmánnyal és az Öt. vonatkozó rendelkezéseivel az, hogy a fővárosi közgyűlés és a kerületi képviselőtestületek mint önkormányzatok a kölcsönös érdekegyeztetés alapján önállóan intézik a helyi érdekű közügyeket.

Elvi jelentőségű annak hangsúlyozása és megjelenítése, hogy a fővárosi, valamint a fővárosi kerületi önkormányzatok önkormányzati alapjogaikat tekintve egyenlőek, de működésük tartalmát képező feladat- és hatásköreikre figyelemmel értelemszerűen különböznek egymástól.

Ezen törvény és e törvény iránymutatása alapján további más törvények jelölik ki a főváros és kerületei közötti feladat- és hatáskörök megosztását. Hangsúlyozandó, hogy a jövőben a főváros és kerületei között nincs szervezeti hierarchia, hanem a feladatok megosztásának rendszere alakítja és határozza meg egymástól eltérő, sajátos helyzetüket. Az általános szabályok érvényesülése mellett a feladatok megosztásához igazodik a fővárosi és a kerületi önkormányzatok helyi rendeletalkotó (szabályozó) tevékenysége is.

A Javaslat a települési önkormányzatokat megillető hatásköröket főszabályként a fővárosi kerületekhez utalja, de törvény alapján kivételesen a főváros is rendelkezik számos olyan települési feladat- és hatáskörrel, amelyekben e minőségében önállóan dönt.

A két szinten jelentkező feladatok dinamizmusát tekintve a Javaslat elismeri egyes feladatok átkerülését az egyik (a fővárosi önkormányzati) rendszerből, a másik (kerületi önkormányzati) rendszerbe.

A főváros vonzáskörzetét nehéz, és egyben nem szerencsés formális szabályokkal lemerevíteni, illetőleg a vonzáskörzeti feladatokra elkülönített szervezeti rendszert kiépíteni. Mindezek miatt erről a törvény külön rendelkezést nem tartalmaz, hanem az érintett települések önkormányzataira bízza, hogy e körben milyen módon kívánnak együttműködni. A fővárosi települési önkormányzatokat is megilleti az önkéntes társulás lehetősége és a feladatellátás módjának szabad megválasztása.

A gazdálkodási kérdések szabályozásánál a Javaslat a fővárossal és a kerületekkel, mint eltérő feladat- és hatáskörű partnerekkel számol. Nem követi a tanácsrendszerben alkalmazott és a kerületeket háttérbe szorító, a főváros egyoldalú újraelosztó szerepének kedvező megoldásokat.

A Javaslat az önkormányzati vagyon tekintetében annak a főváros és a kerületek, illetve a főváros és az állam közötti megosztási módjával kapcsolatos rendelkezéseket tartalmazza. Az erre vonatkozó legfontosabb alapelvek kifejtését a Záró rendelkezések foglalják magukban.

A Javaslat mindenképpen tiszteletben kívánja tartani azt, hogy - a fővárosi és kerületi - helyi közösségek önszabályozási hatókörét az Országgyűlés indokolatlanul ne korlátozza. Mindezek miatt a törvényhozás most csak azon elengedhetetlen legfontosabb kérdésekről kíván rendelkezni, amelyekben a főváros tekintetében nemzeti konszenzusra van szükség. A Javaslat nem foglalkozik a fővárosi önkormányzatok szervezetének és működésének részletesebb kérdéseivel, elismerve a főváros területén működő önkormányzatok jogát szervezetük szabad kialakításához és a működési formák szabad megválasztásához. Erre nézve az Öt. által keretjellegűen megfogalmazott rendelkezések alapján a részletes tartalmat, az önálló önkormányzatok Szervezeti és Működési Szabályzataikban fogják kidolgozni.

A Javaslat külön rendelkezéseket csak azokra, az Öt.-ben egyébként szabályozott jogintézményekre (mint pl. főpolgármester, főjegyző stb.) tartalmaz, amelyek törvényi szinten, mint fővárosi specialitások eltérő szabályozást kívánnak meg más, a fővároson kívüli önkormányzatokhoz képest.

-----STARTING---POINT---RESZLETES---

I. fejezet

Általános rendelkezések

Az 1. §-hoz

A Javaslat fenntartja az egy településen belül két szinten elhelyezkedő önkormányzati rendszert. Kifejezésre juttatja, hogy a fővárosi és a kerületi önkormányzatok között alá- és fölérendeltséget megjelenítő hierarchikus kapcsolat nincs.

Elvi jelentőségű annak szabályozása, hogy a főváros önkormányzati rendszerében a fővárosi, valamint a fővárosi kerületi önkormányzatok alapjogaikat tekintve egyenlőek.

A Javaslat azt is kifejezi, hogy a szuverén s egymástól eltérő feladat- és hatáskörökkel rendelkező önkormányzatok a kölcsönös érdekek alapján együttműködnek, amely a városon belüli összetartozásukat, illetve kölcsönös egymásrautaltságukat is megjeleníti.

A Javaslat szerint a fővárosi önkormányzat ellátja azokat a feladat- és hatásköröket, amelyek a főváros egészét vagy nagy részét érintik. Ezen túlmenően a főváros országos jelentőségű kérdésekben is gyakorol hatásköröket, lát el feladatokat. (Országos szerepkör, pl. kulturális-, egészségügyi-, valamint idegenforgalmi központ stb.)

A Javaslat külön rendelkezést tartalmaz arról, amikor Budapesten olyan törvényben előírt feladat- és hatáskör megoldására kerül sor, amely meghaladja a főváros érdekkörét és gazdasági lehetőségeit. Ilyen feladatok különösen: a regionális hulladékhasznosítás, a főváros víznyerőhelyeinek kialakítása stb. Ezek részben a fővárost, részben pedig az ország egészét, illetve annak nagyobb részét szolgálják.

Mindezekből következően a Javaslat arra irányul, hogy a főváros az ilyen jellegű kiemelt feladatok (programok) végrehajtásához az állami költségvetésből megkapja az ellátásához szükséges anyagi feltételeket.

A 2-3. §-okhoz

A Javaslat rendelkezik arról, hogy a jelenlegi városszerkezeti tagozódásnak megfelelően a főváros területe kerületekre tagozódik, s minden fővárosi kerületben települési önkormányzat működik. A kerületi közigazgatási határok leírását a Javaslat nem tartalmazza, ezek részletesen a kerületi önkormányzatok Szervezeti és Működési Szabályzataiban kerülhetnek meghatározásra. A jelenlegi városszerkezet fenntartása azonban nem jelenti azt, hogy attól ne lehetne eltérni. A kerületi határok megváltoztatásának és a kerületek megállapításának hatásköre az Országgyűlést illeti meg [Öt. 93. § (4) bek.].

A szabályozás a későbbiekben bekövetkező esetleges változásoknak azzal is elébe megy, hogy a Javaslat a kerületek számát nem tartalmazza.

A Javaslat a fővároson belüli kerületi tagozódás megváltoztatásának a szabályait is részletezi. A kerületi tagozódás megváltoztatása a jelenlegitől való szerkezeti eltérést eredményez. Ez magában foglalhatja a kerületek számának növekedését, csökkenését, illetve a kerületi beosztás változatlanul hagyása melletti területátcsatolásokat.

A Javaslat a kerületi tagozódás megváltoztatásának kezdeményezési jogával felruházza a változtatásban közvetlenül érintett fővárosi kerületi önkormányzat képviselőtestületét, illetve a fővárosi közgyűlést.

Garanciális szabály, hogy a kezdeményezés az Országgyűléshez csak helyi népszavazás eredménye alapján és a területi változtatásban közvetlenül érintett önkormányzati képviselőtestületek véleményével nyújtható be.

A Javaslat nem tartalmaz külön rendelkezést a városrészi önkormányzatokról, mivel az Öt. 28. §-ának, 55. §-ának, illetve 64. §-ának általános szabályai a fővároson belül is irányadók és alkalmazandók.

A 4-5. §-okhoz

A Javaslat a kerületi tagozódás azon speciális esetéről is rendelkezik, amikor ez egyben a főváros külső közigazgatási határainak a módosulását is eredményezi. Lehetőséget kíván biztosítani arra, hogy a kerületek (városrészi önkormányzatok) a fővárosból való kiválás jogával élhessenek, ha önálló önkormányzat működtetésére alkalmasak.

Ugyancsak rendezi a szabályozás azt a lehetőséget, amikor a fővároson kívüli - vele határos - települési önkormányzat kíván a fővároshoz csatlakozni.

A Javaslat itt is tartalmazza azokat a garanciákat, amelyek e kérdések konszenzussal történő rendezéséhez szükségesek.

A 6-7. §-okhoz

A Javaslat a Kormánynak is biztosítani kívánja azt a jogosultságot, hogy a kerületi tagozódás megváltoztatását kezdeményezze. Az önkormányzatok ebben az esetben is jogosultak a helyi népszavazás alapján véleményük kinyilvánítására. A Javaslat a kezdeményezés jogát azért köti határidőhöz, mivel a városszerkezet átalakítása alapos döntéselőkészítő munkát igényel.

II. fejezet

A helyi önkormányzati feladat- és hatáskörök fővárosi és a kerületi önkormányzatok közötti megosztása

A 8-11. §-okhoz

A Javaslat - tekintettel arra, hogy a főváros területén mind a fővárosi önkormányzat, mind a kerületi önkormányzatok települési önkormányzatként is működnek - meghatározza a munkamegosztás alapvető elveit, amelynek célja az, hogy a városon belül ne legyen párhuzamos feladatellátás, s ugyanakkor ellátatlan feladatok se maradjanak a fővárosban.

Kiemelést érdemel az, hogy a Javaslat meghatározza a fővárosi és a kerületi önkormányzatok kötelezően ellátandó alapfeladatait. Így a kerületi önkormányzatok - a köztemető fenntartásának kivételével - kötelesek gondoskodni az Öt. 8. § (4) bekezdésében már meghatározott feladatok ellátásáról, valamint az óvodai ellátásról.

A Javaslat külön is rendelkezik a kerületi alaptervről, a részletes rendezési tervről, valamint a kerület szabályozási előírásairól, amelyek alapját képezik a helyi tervezési, valamint fejlesztési célkitűzések megvalósításának. A kerületi alapterv lényegében a kerület általános rendezési tervének felel meg, amely elnevezése miatt sem tévesztendő össze a főváros általános rendezési tervével. Az alapterv a főváros általános rendezési terve alapján készül.

A Javaslat külön is megjelöli azokat az egyébként fakultatív feladat- és hatásköröket, amelyek a főváros szempontjából kiemelkedő feladatok, továbbá érdektartalmukat tekintve a főváros egésze szempontjából csak egységes szemlélettel ítélhetők és oldhatók meg. A Javaslat által e körben említett feladatok azért kívánják meg a kiemelést, mert a város hatékony és gazdaságos működtetése érdekében egységes rendezést igényelnek. A fakultatív feladatok között első helyen szerepelteti a Javaslat a főváros városképe és történelme szempontjából meghatározó épített és természeti környezet védelmét. Ebben a körben rendeletalkotási jogosultsággal ruházza fel a közgyűlést, amely azonban nem sértheti az önkormányzatok tulajdonosi jogainak gyakorlását, kizárólag ezen területek védelme érdekében határozhat meg előírásokat. A törvény a fővárosi közgyűlés kötelezően ellátandó feladatkörébe utalja a kettőnél több kerületet, illetőleg a főváros területét is meghaladó ellátási kötelezettséget szolgáló legkiemelkedőbb közszolgáltatási kérdéseket.

A Javaslat további szabályai, követve az Öt. rendszerét, lehetőséget biztosítanak a kerületi önkormányzatok számára, hogy megfelelő feltételekkel átvállalják a fővárosi önkormányzat feladat- és hatáskörébe tartozó közszolgáltatások megszervezését. A Javaslat szerint e jogosultság a kerületi önkormányzat mellett a kerületi képviselőtestületek társulását is megilleti. A közszolgáltatások szervezésének átvállalására a fővárosi közgyűlés egyetértésével kerülhet sor. Kiemelendő az, hogy a feladat átvállalására változatlan feltételek mellett kerüljön sor, s ezáltal sem az ellátás színvonalában, sem az ellátási körben visszaesés nem következhet be.

A Javaslat külön szabályozza a főváros egységes településpolitikájának biztosítása érdekében a főváros városfejlesztési programjának, valamint a Főváros Általános Rendezési Tervének elfogadására vonatkozó kérdéseket. E terv célja, hogy előírja a főváros egészének alapvető területi, szerkezeti, területfelhasználási szempontjait és környezetvédelmi követelményeit. Az épített és természeti környezet összhangjának biztosítása érdekében a Fővárosi Általános Rendezési Terv irányelvekben határozza meg az ún. kerületi alapterv főbb tartalmi elemeit, különös tekintettel az országos, illetve a fővárosi jelentőségű területekre, épületegyüttesekre. E dokumentumok elfogadása egységes fővárosi szemléletet igényel, ugyanakkor nem mellőzhető az önálló kerületi érdekek figyelembevétele sem. Ezért a Javaslat a fővárosi program és terv elfogadását megelőzően előírja a kerületi önkormányzatok véleményének kötelező kikérését. Mindez arra irányul, hogy a főváros egésze szempontjából kiemelkedő jelentőségű döntések előkészítésénél az eltérő érdekeltségű önkormányzatok között véleménycserén alapuló valamilyen előzetes konszenzus is kialakulhasson.

A főváros kiemelt helyzetére, az országban betöltött szerepére tekintettel különösen fontos jelentőségű az Általános Rendezési Terv, amely hosszabb időre meghatározza a település szerkezetét, fejlődésének és fejlesztésének irányait. Emiatt indokolt az, hogy a terv elfogadása előtt, a kerületek mellett a Kormány is véleményt nyilváníthasson a rendezési tervben foglalt elképzelésekről, amelyeknek jónéhány kapcsolódási pontja lehet a kormányzati munkával is.

A 12-13. §-okhoz

A Javaslatban meghatározott garanciális szabályok keretei között a fővárosi önkormányzat a kerületi önkormányzatoknak feladat- és hatásköréből átadhat, illetve ezeket a kerületi önkormányzatok átvehetik.

A Javaslat az előzőekben felvázolt munkamegosztást nem tekinti megváltoztathatatlannak, mivel mindkét irányból lehetővé teszi a feladatok megfelelő keretek közötti áramoltatását és abban megfelelő rugalmasságot biztosít.

Ennek szabályozása a fővárosi törvényben azért jelenik meg kiemelten, mert egy településen belül a feladatok átadásának, valamint átvállalásának két irányban történő mozgása olyan fővárosi specifikum, amely alapvetően különbözik a megyei önkormányzat, valamint a települési önkormányzat közötti egyirányú megoldástól.

A Javaslat a feladatátadást az önkormányzati törvény 63. § (2) bekezdésével összhangban, a fővárost megillető jogosultságként határozza meg, de egyben megfogalmazza, hogy az átadott feladatok és hatáskörök arányában a szükséges anyagi feltételeket is biztosítani kell a kerületek számára. A kerületi önkormányzatok jogainak védelmére előírja, hogy a feladatok átvétele visszautasítható vagy a már átvett feladat visszaadható, amennyiben azok ellátása veszélyeztetné a kerületi önkormányzat számára törvény által kötelezően előírt önkormányzati feladat- és hatáskörök ellátását. A Javaslat az előzőekkel megegyező garanciát tartalmaz arra az esetre is, ha a feladatok ellátásához szükséges anyagi feltételek a kerületeknél nem biztosítottak.

A Javaslat a továbbiakban a kerületek részére átadott, valamint a kerületek által átvállalt feladat- és hatáskörök ellátásához kapcsolódó legfontosabb gyakorlati kérdéseket rendezi. Erre azért van szükség, mert a feladatmozgás széles körű előkészítő, szervező munkát, valamint a végrehajtási feltételek megteremtését igényli mindkét féltől, amely nem okozhat zavarokat a működésben. Az ellátási kötelezettség kezdő időpontja főszabályként a szuverén és kölcsönösen egyenrangú felek megállapodása alapján rendeződik. A Javaslat ennek hiánya esetére garanciális okból rendelkezik arról, hogy a feladatellátási kötelezettség ilyen esetben a következő naptári év kezdetétől terhelje az érintettet.

III. fejezet

A fővárosi főpolgármester és a fővárosi kerületi polgármester, valamint a fővárosi főjegyző és a kerületi jegyző államigazgatási feladatainak és hatásköreinek gyakorlásáról

A 14-16. §-okhoz

A Javaslat ezen rendelkezései külön szabályokat tartalmaznak azokra az Öt.-ben egyébként meghatározott kérdésekre, amelyek törvényi szinten, mint fővárosi sajátosságok eltérő szabályozást kívánnak meg más, a fővároson kívüli önkormányzatokhoz képest. Ennek körében válik szükségessé az Öt. 67. § (2) bekezdésében foglalt azon szabálynak megerősítése, amely kimondja, hogy a főváros sajátos helyzetére figyelemmel törvény vagy felhatalmazása alapján kormányrendelet egyes államigazgatási hatósági ügyeket a fővárosi kerületi polgármester helyett a fővárosi főpolgármester hatáskörébe utalhat.

Hasonló okból válik szükségessé az, hogy a magasszintű jogszabályok a fővárosi főjegyzőt bizonyos kiemelt ügyekben első fokú hatósági jogkörrel ruházzák fel.

E körben - az ügyek szakszerű és egységes elbírálása érdekében - nyújt lehetőséget a Javaslat arra, hogy a kerületek hatósági igazgatási társulást hozhatnak létre; emellett arról is rendelkezik, hogy a fővárosi közgyűlés bizonyos hatósági ügyek intézésére - az érintett kerületek kérelmére - a kerületi polgármestert, illetve a jegyzőt több kerületre kiterjedő illetékességgel ruházhatja fel.

IV. fejezet

A fővárosi és a kerületi önkormányzatok gazdálkodása

A 17-20. §-okhoz

Általános elvként a Javaslat rögzíti, hogy a főváros önkormányzati rendszerében az önkormányzati bevételek a ténylegesen gyakorolt feladat- és hatáskörök arányában illetik meg a fővárosi, illetve a kerületi önkormányzatokat. A gazdálkodás vonatkozásában a Javaslat az Öt. 66. §-ának felhatalmazása alapján az általános szabályoktól való eltéréseket állapítja meg.

Rendező elvként szolgál a bevételi források négyes csoportosítása.

Az első csoportba azok a bevételek tartoznak, amelyek a fővárosban valamennyi önkormányzatot - a fővárosi és a kerületi önkormányzatokat - önállóan és közvetlenül megilletik. A közterületek hasznosítása után járó díjtételek ahhoz az önkormányzathoz folynak be, amelynek az adott közterület a vagyoni körébe tartozik.

Címzett és céltámogatást a fővárosi és a kerületi önkormányzatok egyedileg és közösen is igényelhetnek.

A második csoportban azok a bevételi források kerültek meghatározásra, amelyek esetében a fővárosi közgyűlés által - a kerületi képviselőtestületek többségének egyetértésével - alkotott rendeletben kell a megosztásról dönteni a fővárosi, illetve a kerületi önkormányzatok között. Az egységes eljárási rend elveit fejezi ki a Javaslat azon előírása, hogy a kerületek e körbe tartozó döntése egyszerű szótöbbséggel hozandó meg. A megosztott bevételek csoportjába tartozik a magánszemélyek jövedelemadójából a települési önkormányzatokat megillető rész, az állandó népesség egészéhez kapcsolt normatív állami támogatás, valamint az egyéb központi adók is. A megosztott bevételek közé tartozik a fővárosi közgyűlés és a kerületi képviselőtestületek által kivetett valamennyi helyi adó is. Tehát ennek felosztásáról is a közgyűlés rendelkezik a kerületi képviselőtestületek többségének egyetértésével. Az erre vonatkozó szabályokat a Javaslat zárórendelkezései tartalmazzák.

A harmadik csoportba a kerületi önkormányzatok kizárólagos bevételei tartoznak.

A kerületi önkormányzatokat illeti meg az egyes korcsoportokkal arányos normatív költségvetési hozzájárulás.

Ugyancsak a kerületek kizárólagos bevételét képezi az építésrendészeti bírság, valamint a szabálysértési bírság letiltás útján befolyó összege.

A negyedik csoportba azok a bevételi források tartoznak, amelyek kizárólag a főváros bevételei. A vadászati jog értékesítéséből származó bevétel a fővárosi önkormányzatot illeti, mivel az e körben érdekelt külső kerületi önkormányzatok és a városkörnyéki települések kapcsolatát a területi arányosság kérdésének megállapítása nem terhelheti. (A főváros környéki vadászterületek részben benyúlnak a főváros közigazgatási határain belülre.)

A fővárosi önkormányzatnak a fővárosnak az országban betöltött különleges szerepére tekintettel olyan feladatokat is el kell látnia, amelyek meghaladják érdekkörét és gazdasági lehetőségeit. Azonban ezeknek a feladatoknak az ellátásához a központi költségvetés biztosítja a megfelelő támogatást, a települési önkormányzatokat általában megillető támogatási formákon kívül is.

A műemlékvédelmi és környezetvédelmi bírság bevételi oldala igazodik az önkormányzati vagyon szabályozási kérdéseihez.

A fővárosi önkormányzat kizárólagos bevételei azon feladatok ellátásához biztosítanak részben fedezetet, amelyek a város egységes működtetéséhez szükségesek.

A Javaslat azt is kifejezésre juttatja, hogy a fővárosi és kerületi önkormányzatok saját éves költségvetése egymástól elkülönül.

V. fejezet

A fővárosi és a kerületi önkormányzatok érdekvédelmének alapvető elvei

A 21-22. §-okhoz

Garanciális jelentőségű, hogy a fővárosi önkormányzat rendszerében valamennyi önkormányzat részt vehessen a rá vonatkozó jogi szabályozás előkészítésében, hogy sajátos érdekeit érvényesíteni tudja.

A Javaslat szerint a fővárosi önkormányzatok részére feladat- és hatáskört megállapító törvény előkészítésébe a fővárosi közgyűlést be kell vonni. Ehhez kapcsolódó garanciális szabály az, hogy a fővárosi önkormányzat álláspontjának kialakítása előtt köteles kikérni a kerületi önkormányzatok véleményét. Az előzőekhez hasonlóan fontos kérdés az is, hogy a feladat- és hatáskör átadásról rendelkező fővárosi rendelet előkészítésébe a kerületi önkormányzatokat kötelezően be kell vonni. Az e körbe tartozó rendeletek tervezetét a kerületi képviselőtestületek minden esetben véleményezhetik.

VI. fejezet

A fővárosi közgyűlés és a kerületi képviselőtestületek rendeletalkotása

A 23-24. §-okhoz

A főváros önkormányzati rendszerének eltérő sajátosságai, az önkormányzati rendszer kétszintűsége, valamint az önkormányzati jogok, a felelősségi körök, illetve funkciók megosztottsága a fővárosban lévő önkormányzatok rendeletalkotásánál is az általánostól némileg eltérő szabályozást igényel. Ez az eltérő sajátosság kifejeződik abban, hogy a Javaslat szerint törvény végrehajtására rendeletet a fővárosban az az önkormányzat alkothat, amelyiket a rendeletalkotás jogával a törvény felhatalmaz. Ha törvény a rendeletalkotás jogával a települési képviselőtestületeket ruházza fel és nem mondja ki, hogy a fővárosban működő önkormányzatok közül melyik önkormányzatot illeti a felhatalmazás, a rendeletalkotás joga a kerületi képviselőtestületet illeti, összhangban a törvény 8. § (1) bekezdésével. Törvény konkrét felhatalmazása nélkül annak végrehajtására a rendeletalkotás joga csak akkor illeti meg a fővárosi közgyűlést, ha a rendelet tárgy szerinti feladat ellátása a fővárosi közgyűlés kizárólagos feladata, vagy az átadható és vállalható feladat ugyan, de annak ellátását egyetlen kerület sem vállalta. Amennyiben az átvállalható feladatok ellátása a főváros és a kerületek között osztottan történik, a rendeletalkotás joga azt az önkormányzatot illeti, amelyik a rendelet tárgya szerinti feladat végrehajtásáról gondoskodik.

A törvény által nem szabályozott helyi társadalmi viszonyok önkormányzati rendeletben történő szabályozásánál az általános szabályok az irányadók. Az Alkotmány 44/A. § (2) bekezdése szerint a helyi önkormányzat képviselőtestülete feladatkörében alkot rendeletet. A feladatkör meghatározásához támpontként szolgál az önkormányzati törvény, az önkormányzatok és szerveik hatásköreit megállapító törvények, valamint a fővárosi törvény. Így elsősorban a Javaslat 1. § (4) bekezdése, amely alapján a fővárosi önkormányzat ellátja azokat a helyi önkormányzati feladat- és hatásköröket, amelyek a főváros egészét vagy nagy részét érintik, illetve amelyek a fővárosnak az országban betöltött különleges szerepköréhez kapcsolódnak. Ebben a körben a rendeletalkotás joga természetesen a fővárosi közgyűlés hatáskörébe tartozik. A párhuzamos szabályozás lehetősége a gyakorlatban azért nem állhat fenn, mert a fővárosi, illetve a kerületi önkormányzatok csak feladatkörükben alkothatnak rendeletet, s e feladatköröket pedig törvények határozzák meg. Amennyiben a közgyűlési rendelet egy adott társadalmi viszonyt nem a főváros egészére kiterjedő területi hatállyal szabályozza, ilyen esetben nem kizárt, hogy azok az önkormányzatok, amelyekre a rendelet hatálya nem terjed ki, az adott kérdést önállóan is szabályozhassák.

A lokálisan elkülöníthető, a kerületi adottságoktól és lehetőségektől függő szabályozatlan társadalmi viszonyoknál a kerületek rendeletalkotása az elsődleges.

A kerületi önkormányzatok érdekeinek érvényesülését biztosítja a Javaslat azáltal, hogy a fővárosi közgyűlés Szervezeti és Működési Szabályzatában meghatározhatja azon rendeletek körét, amelyek elfogadásához a kerületi képviselőtestületek többségének, egyszerű szótöbbséggel elfogadott egyetértése szükséges. A Javaslat azt is lehetővé teszi, hogy a választópolgárok közvetlenül véleményt mondhassanak, illetve észrevételt tehessenek a rendeletek tervezetei tekintetében. A választópolgárok e jogosultságukat az észrevételezés intézményén keresztül érvényesíthetik. A Javaslat nem szabályozza részletesen, hogy az észrevételt hol kell beterjeszteni, ezért a közgyűlés rendelettervezetére vonatkozó észrevételek a fővárosi, valamint a kerületi önkormányzatoknál egyaránt előterjeszthetők. A kifogás elbírálására vonatkozó további szabályokat a Szervezeti és Működési Szabályzatban célszerű meghatározni. A Javaslat csupán arról rendelkezik, hogy az észrevétel kérdésében a képviselőtestület (közgyűlés) dönt. Tekintettel arra, hogy az észrevételezés kérdésében való döntés része a rendeletalkotásnak, az Öt. 10. § a) pontjából következően e hatáskör nem ruházható át.

-----STARTING---POINT---VEGE---

VII. fejezet

Záró rendelkezések

A 25-28. §-okhoz

Az Öt. 1. §-ának (6) bekezdése értelmében az önkormányzatok a törvény keretei között rendelkeznek önállóan tulajdonukkal. Az Öt. 79. §-ának b) pontja pedig előírja, hogy a törzsvagyon tárgyairól törvényben meghatározott feltételek szerint lehet rendelkezni. A Javaslat e felhatalmazások alapján a feladat- és hatáskörök, valamint a gyakorlásukhoz szükséges vagyoni feltételek összhangjának megteremtése érdekében korlátozza a tulajdonos önkormányzatokat. Kötelezővé teszi az önkormányzati feladat- és hatáskörök gyakorlásához, a közszolgáltatások ellátásához szükséges önkormányzati vagyon más önkormányzatok részére történő használatba adását.

A Javaslat azt az elvet érvényesíti, hogy az alapfokú közszolgáltatásokhoz szükséges vagyon a kerületi önkormányzatok használatába kerüljön akkor is, ha a kezelői jog alapján az Öt. 107. §-ának (2) bekezdéséből következően a vagyon a főváros tulajdonát képezi. Kivételként állapítja meg azt az esetet, amikor a kerületi önkormányzat az alapfokú közszolgáltatást nem vállalhatja, mert pl. azt a törvény kivételesen a fővárosi önkormányzat kizárólagos feladatává teszi. A nem alapfokú közszolgáltatásoknál ugyancsak elsőbbséget élveznek a kerületek. Az ilyen célokat szolgáló vagyont az Öt. 63. §-ának (3) bekezdésével és 65. §-ával összhangban a kerület használatába kell átadni. Értelemszerű, hogy e kötelezettség fennáll azon fővárosi tulajdon esetében is, amely a kerület részére törvényben előírt kötelező közszolgáltatás céljára szolgál.

A kerületi önkormányzatoknak ad választási lehetőséget a Javaslat azon rendelkezése is, amely a kerületi önkormányzat tulajdonát képező vagyon használatra való átadását szabályozza. A kerület akkor köteles a kötelező önkormányzati feladat- és hatáskör ellátását biztosító vagyonát a fővárosnak átadni, ha a főváros helyett nem vállalja a kötelező közszolgáltatás gyakorlását, illetve a hatáskör kizárólagos jellege miatt nem vállalhatja.

A közvagyon rendeltetésszerű használatát kívánja biztosítani az a rendelkezés, amely a nem kötelezően előírt közszolgáltatás feltételéül szolgáló kerületi tulajdonú vagyon használatra való átadását rendeli el, ha a tulajdonos önkormányzat nem, de a fővárosi önkormányzat a közszolgáltatást fenn kívánja tartani.

A Javaslat illetékes kerületi önkormányzatot említ, amely alatt a vagyon fekvése szerinti, illetve a feladatot ellátó kerületi önkormányzatot, valamint a társulásban résztvevő kerületi önkormányzatokat kell érteni.

A több célú, különböző fajtájú és szintű szolgáltatásokat nyújtó önkormányzati vagyonra tekintettel a Javaslat lehetőséget ad arra, hogy vagyonrészek használatbaadására is sor kerülhessen.

A megszűnt tanácsok, illetve intézményeik egyes feladat- és hatáskörét centrális alárendeltségű államigazgatási szervek, állami intézmények gyakorolják, s meghatározott körben a köztársasági megbízott hivatala is vesz át feladatokat az önkormányzatoktól. A tevékenységük feltételéül szolgáló - időközben önkormányzati tulajdonba került - vagyont indokolt részükre használatra átadni.

A Javaslat a költségvetési szempontokra is tekintettel a térítés nélküli használatra való átadást írja elő. A használatra való átadásról - vita esetén - a fővárosi vagyonátadó bizottság jogosult dönteni. Az önkormányzati tulajdon célszerű hasznosítását teszi lehetővé az a rendelkezés, amely lehetőséget ad a használatra átadott vagyon eredeti rendeltetésének megváltoztatására. Ugyanakkor a tulajdonos önkormányzat érdekeit védve ezt a tulajdonos hozzájárulásához köti. A folyamatos közszolgáltatást biztosítja, hogy a használónak a vagyon eredeti rendeltetésének megfelelő közszolgáltatást továbbra is nyújtania kell, különben a használati mód megváltoztatásához a tulajdonos nem köteles hozzájárulni.

A 29. §-hoz

A Javaslat e rendelkezései a Budapesti Vagyonkezelő Központra vonatkozó legfontosabb szabályokat tartalmazzák.

A 30. §-hoz

A Javaslat a III. fejezetben megjelölt követelményből fakadóan módosítja az államigazgatási eljárás általános szabályairól szóló törvény ide kapcsolódó rendelkezését.

A 31. §-hoz

A helyi adókról szóló 1990. évi C. törvény (a továbbiakban: Htv.) 1. §-a (2) bekezdésének hatályos szövege a fővárosi önkormányzatnak nem biztosította a főváros egész területére a helyi adó bevezetésének a jogát. A Javaslat szerint - figyelemmel arra, hogy mind a főváros, mint a fővárosi kerületek települési önkormányzatok - a főváros esetében a helyi adók bevezetését, valamint az egyes adók kivetésére jogosultak körét (fővárosi közgyűlés vagy kerületi képviselőtestület) a fővárosi közgyűlés rendeletében határozza meg. A bevezetésre kerülő adók részletes szabályait a főváros esetében is az adót bevezető önkormányzat képviselőtestülete (közgyűlése) rendelettel állapítja meg.

A főváros helyi adóbevezetési joga garanciális okokból szükségessé teszi a Htv. 7. §-ának kiegészítését és 8. §-a (1) bekezdésének módosítását. A fővárosi kerületi önkormányzatok a fővárosi önkormányzat által bevezetett adót annak hatályon kívül helyezéséig nem vezethetik be.

A főváros más közigazgatási egységektől eltérő és helyzetéből is fakadó sajátosságokra tekintettel a főváros esetében a fővárosi és a fővárosi kerületi önkormányzatokról szóló törvény eltérhet attól az általános rendelkezéstől, hogy a helyi adó kizárólag az azt megállapító önkormányzat bevételét képezi, tőle az nem vonható el.

A 32. §-hoz

A hatályba léptető rendelkezéshez kapcsolódóan a Javaslat utal arra, hogy a 17. § (4) bekezdését első ízben az 1992. évi költségvetés előkészítése és jóváhagyása során kell alkalmazni.