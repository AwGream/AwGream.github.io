2013. évi CLI. törvény indokolása

egyrészről az Európai Unió és tagállamai, másrészről Izrael Állam között euromediterrán légiközlekedési megállapodás kihirdetéséről

-----STARTING---POINT---ALTALANOS---

Általános indokolás

A törvény célja az egyrészről az Európai Unió és tagállamai, másrészről Izrael Állam közötti euromediterrán légiközlekedési megállapodás (a továbbiakban: a Megállapodás) Magyarország részéről történő kihirdetése.

A Megállapodás az EU és Izrael közötti légifuvarozási piac fokozatos megnyitását biztosítja. A Megállapodás aláírásával gyarapodik azon, az Európai Unióval szomszédos országok száma, amelyekkel uniós szintű megállapodásban szabályozzuk légügyi kapcsolatainkat.

A Megállapodás célkitűzései a következők:

- viszonossági alapon fokozatos piacnyitás az útvonalakhoz és a kapacitáshoz való hozzáférés tekintetében;

- a szabályozási együttműködés előmozdítása, valamint a szabályozások és a megközelítések harmonizációja az uniós jogszabályok alapján a légiközlekedés területén;

- a légiszolgáltatások előmozdítása a légifuvarozók közötti verseny alapján, minimális kormányzati beavatkozás és szabályozás mellett;

- megkülönböztetésmentesség és egyenlő feltételek biztosítása a gazdasági szereplők számára.

A Megállapodás rendelkezései az egyes tagállamok által kötött hatályban lévő megállapodások vonatkozó rendelkezéseinek helyébe lépnek. A Megállapodás egyidejűleg valamennyi uniós légifuvarozó számára egyenlő és egységes piacra jutási feltételeket állapít meg, továbbá az EU és Izrael szabályozási együttműködésére vonatkozóan új rendelkezéseket vezet be a légijáratok biztonságos, zavartalan és hatékony üzemeltetése érdekében. A szóban forgó rendelkezéseket uniós szinten célszerű meghozni, mivel azok számos, kizárólag uniós hatáskörbe tartozó területet érintenek. A Megállapodás vegyes bizottságot hoz létre, amely a Megállapodás végrehajtásáért és hatásainak felügyeletéért felel.

A Megállapodás szövegéhez hat melléklet tartozik: az útvonal-meghatározásról, a forgalmi jogokról és a működési rugalmasságról szóló I. melléklet, (piacnyitás kérdésben) az átmeneti rendelkezésekről szóló II. melléklet, a részes államokat listázó III. melléklet, a szabályozások listájáról szóló IV. melléklet, a korlátozott ütemben érintett városokra nézve a Megállapodás szerinti alapot képező frekvenciákat tartalmazó V. melléklet, valamint a IV. mellékletben felsorolt szabályozásokkal kapcsolatban támasztott, a harmonizáció biztosítását célzó szabályozási követelmények részletes felsorolását tartalmazó VI. melléklet.

A Megállapodás felülírja a tagállamok és Izrael közötti kétoldalú megállapodásokat, de az azokban biztosított kereskedelmi jogok továbbra is gyakorolhatóak lesznek.

A hatályban lévő, 1989. március 1-én, Jeruzsálemben kötött, a 91/1990. (XI. 21.) Korm. rendelettel kihirdetett kétoldalú légügyi egyezményünkhöz képest az uniós szintű egyezmény nagyobb szabadságot biztosít majd az üzemelésekre (az üzemelésre kijelölhető légitársaságok száma korlátlan, bővül a célállomások köre és fokozatosan emelkedik a maximálisan üzemeltethető heti frekvenciaszám). A Megállapodás hatálybalépését követően szükséges a kétoldalú légiközlekedési egyezmény felülvizsgálata.

Magyar és uniós státuszú légitársaságok a múltban többször jelezték igényüket Izraelbe menetrend szerinti járatok indítására. A jelenleg hatályos kétoldalú megállapodásunk értelmében azonban mindössze egy légitársaság kijelölésére volt módja a magyar félnek a Tel Aviv - Budapest útvonalon történő üzemelésre. A Malév Magyar Légiközlekedési Zrt. megszűnése után - a kihasználatlanná vált korlátozott - útvonaljog meghirdetésre került, amelyet a Wizz Air Hungary Kft. nyert meg.

A légitársaságok számára vonatkozó korlátozás az átfogó megállapodás aláírásának napjától megszűnik, így lehetőség lesz arra, hogy egyidejűleg további, Magyarországon letelepedett uniós légifuvarozó is üzemeltethessen majd járatokat a két ország között. A frekvenciák száma az egyezmény függelékében meghatározott ütemben, az aláírás utáni első nyári menetrendi időszaktól kezdődően szakaszosan bővül, majd öt év múlva eléri a korlátozás nélküli állapotot.

-----STARTING---POINT---RESZLETES---

Részletes indokolás

Az 1. §-hoz

Felhatalmazást ad az egyrészről az Európai Unió és tagállamai, másrészről Izrael Állam közötti euromediterrán légiközlekedési megállapodás kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás és mellékleteinek hiteles magyar nyelvű szövegét tartalmazza.

1. cikkhez: A cikk fogalom-meghatározást tartalmaz.

2. cikkhez: A cikk azokat a jogokat tartalmazza, melyeket a felek biztosítanak a másik fél számára a másik fél légi fuvarozói által végzett nemzetközi légi fuvarozás tekintetében.

3. cikkhez: A cikk a működési engedélyekről rendelkezik.

3a cikkhez: A cikk a szabályozási döntések kölcsönös elismerését tartalmazza a légi alkalmasság, a tulajdonlás és az ellenőrzés tekintetében.

4. cikkhez: A cikk az engedély elutasításával, visszavonásával, felfüggesztésével vagy korlátozásával kapcsolatos rendelkezéseket tartalmaz.

5. cikkhez: A cikk a befektetésekre vonatkozó rendelkezéseket tartalmazza.

6. cikkhez: A cikk a törvények és rendeletek betartására vonatkozó rendelkezéseket tartalmazza.

7. cikkhez: A cikk a versenykörnyezettel kapcsolatban tartalmaz rendelkezéseket.

8. cikkhez: A cikk a kereskedelmi lehetőségeket rendezi.

9. cikkhez: A cikk a vámokkal és adózással kapcsolatos rendelkezéseket tartalmazza.

10. cikkhez: A cikk a repülőterek, valamint a légiközlekedési létesítmények és szolgáltatások igénybevételével kapcsolatos használati díjakra vonatkozó szabályozást tartalmaz.

11. cikkhez: A cikk a díjszabásra vonatkozó rendelkezéseket tartalmazza.

12. cikkhez: A cikk a statisztikákra vonatkozó rendelkezéseket tartalmazza.

13. cikkhez: A cikk a légiközlekedés biztonságával kapcsolatos rendelkezéseket tartalmazza.

14. cikkhez: A cikk a légiközlekedés védelmével kapcsolatos rendelkezéseket tartalmazza.

15. cikkhez: A cikk a légiforgalmi irányítással kapcsolatos rendelkezéseket tartalmazza.

16. cikkhez: A cikk a környezetvédelemmel kapcsolatos rendelkezéseket tartalmazza.

17. cikkhez: A cikk a fuvarozók felelősségével kapcsolatos rendelkezéseket tartalmazza.

18. cikkhez: A cikk a fogyasztóvédelemmel kapcsolatos rendelkezéseket tartalmazza.

19. cikkhez: A cikk a számítógépes helyfoglalási rendszerekkel kapcsolatos rendelkezéseket tartalmazza.

20. cikkhez: A cikk a szociális szempontokkal kapcsolatos rendelkezéseket tartalmazza.

21. cikkhez: A cikk az értelmezésre és végrehajtásra vonatkozó rendelkezéseket tartalmazza.

22. cikkhez: A cikk vegyes bizottságot állít fel és azzal kapcsolatos rendelkezéseket tartalmaz.

23. cikkhez: A cikk a vitarendezési eljárásra és választottbíráskodásra vonatkozó rendelkezéseket tartalmazza.

24. cikkhez: A cikk a védintézkedésekre vonatkozó rendelkezéseket tartalmazza.

25. cikkhez: A cikk a Megállapodás földrajzi hatályáról rendelkezik.

26. cikkhez: A cikk a más megállapodásokkal való kapcsolatot rendezi.

27. cikkhez: A cikk a módosításokra vonatkozó rendelkezéseket tartalmazza.

28. cikkhez: A cikk a megszűnésre vonatkozó rendelkezéseket tartalmazza.

29. cikkhez: A cikk a Megállapodásnak a Nemzetközi Polgári Repülési Szervezetnél és az ENSZ Titkárságánál történő nyilvántartásba vételéről rendelkezik.

30. cikkhez: A cikk a Megállapodás ideiglenes alkalmazására és hatálybalépésére vonatkozó rendelkezéseket tartalmazza.

I. Melléklet: A Melléklet a kölcsönösen elfogadott szolgáltatásokkal és meghatározott útvonalakkal kapcsolatos rendelkezéseket tartalmazza.

II. Melléklet: A Melléklet az átmeneti szabályokat részletezi.

III. Melléklet: A Melléklet a Megállapodás 3., 4. és 8. cikkében, valamint I. mellékletében említett egyéb államok jegyzékét tartalmazza.

IV. Melléklet: A Melléklet az izraeli fél által harmonizálni szükséges uniós jogszabályok listáját tartalmazza.

V. Melléklet: A Melléklet az egyes útvonalakat érintő, közösen megállapított járatsűrűségeket tartalmazza.

VI. Melléklet: A Melléklet a szabályozási követelményeket és előírásokat tartalmazza.

A 4. §-hoz

A hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról.

Az 5. §-hoz

A törvény hatálybalépésével összefüggő és a végrehajtásához szükséges rendelkezéseket tartalmazza.