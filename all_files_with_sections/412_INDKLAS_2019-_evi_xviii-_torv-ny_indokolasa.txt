2019. évi XVIII. törvény indokolása

a kulturális örökség védelméről szóló 2001. évi LXIV. törvény módosításáról

-----STARTING---POINT---ALTALANOS--- 

A törvény célja az egyes kiemelt fontosságú nagyberuházások kivitelezési idejének csökkentése azzal, hogy a módosítás után a beruházóknak a régészeti szaktevékenységek elvégzése érdekében kizárólag egy állami szervezettel szükséges szerződéses kapcsolatban állnia.

A jelenlegi törvényi szabályozás alapján a beruházónak nagyberuházások és külterületi közútépítések esetén előzetes régészeti dokumentációt kell készíttetnie a Budavári Ingatlanfejlesztő és Üzemeltető Nonprofit Korlátolt Felelősségű Társasággal (a továbbiakban: Budavári Kft.) kötött szerződés alapján, valamint a régészeti tevékenység elvégzésére, hatósági árak mellett, a Magyar Nemzeti Múzeum koordinálásával,a Magyar Nemzeti Múzeum által kijelölt megyei múzeumokkal kell leszerződnie.

A törvény alapján egyes kiemelt nagyberuházások esetén a beruházónak kizárólag a Budavári Kft.-vel kell szerződést kötnie, és a Budavári Kft. az előzetes régészeti dokumentáció előkészítésén túlmenően koordinálja a régészeti tevékenységet is az illetékes területi múzeum útján.

A törvény alapján kiemelt nagyberuházásnak minősül az olyan nagyberuházás:

- amellyel összefüggő közigazgatási hatósági ügyeket a Kormány rendeletében nemzetgazdasági szempontból kiemelt jelentőségű üggyé nyilvánított,

- amelyet törvény vagy kormányrendelet kiemelten közérdekű beruházássá, vagy amelyet kormányrendelet nemzetgazdasági szempontból kiemelt jelentőségű közlekedési infrastruktúra-beruházássá nyilvánított,

- amely a Nemzeti Infrastruktúra Fejlesztő Zrt. által kezelt,

- ami az energiahordozók szállításához, energiaellátás biztosításához szükséges, vagy

- amely bányászati tevékenység végzésével jár.

A törvény az Európai Unió jogának történő megfelelést tartalmazó rendelkezéseket is tartalmaz.

-----STARTING---POINT---RESZLETES---

Az 1. §-hoz

A törvény egy új pont beiktatásával pótolja a korábbi törvényszövegben fennálló jogalkotási hiányosságot, így a módosítás révén a régészeti hatástanulmányt elkészítő szakértők számára is engedélyezetté válik a feladatuk elvégzéséhez szükséges körben a régészeti feltárási tevékenység végzése.

A 2. §-hoz

A törvény által újonnan beiktatott 23/G. §-sal összhangban kimondja, hogy a jogszabályban kijelölt örökségvédelmi szerv maga is végezhet megelőző feltárást.

A 3. §-hoz

A módosítás által a régészeti gépi földmunka elvégzésére kizárólag akkor kell közbeszerzési eljárást kezdeményezni, ha a beruházó nem tudja elvégezni.

A 4. §-hoz

A módosítással egy új alcímmel egészül ki a Kötv.

A rendelkezés értelmében kiemelt nagyberuházás esetén a jogszabályban kijelölt örökségvédelmi szerv - a gyűjtőterületén érintett múzeum útján - gondoskodik a megelőző feltárás, a kivitelezés során ellátandó régészeti megfigyelés és szükség esetén régészeti bontómunka elvégzéséről.

Ha az érintett múzeum a jogszabályban kijelölt örökségvédelmi szerv megkeresésére öt napon belül nem válaszol, a jogszabályban kijelölt örökségvédelmi szerv közvetlenül gondoskodhat a régészeti feladatellátás elvégzéséről, vagy szabad kapacitás hiányában bevonja a Magyar Nemzeti Múzeumot.

A módosítás lehetővé teszi a jogszabályban meghatározottak szerint feltárásra alkalmas napon kívüli további napokon történő munkavégzést.

Az 5. §-hoz

A módosítás hatálybalépésével kapcsolatos átmeneti rendelkezések.

A 6. §-hoz

A módosított törvény Európai Unió jogának történő megfelelést tartalmazó rendelkezéseinek kiegészítése.

A 7. §-hoz

Hatályát vesztő rendelkezések.

-----STARTING---POINT---VEGE---

A 8. §-hoz

Hatályba léptető rendelkezés.

A 9. §-hoz

E törvény uniós klauzulája és a notofikációs eljárásra történő utalás.