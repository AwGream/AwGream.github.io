2012. évi CLXI. törvény indokolása

az elektronikus hírközléssel és a digitális átállással összefüggő egyes törvények módosításáról

-----STARTING---POINT---ALTALANOS--- 

A módosítás célja, hogy az egyetemes elektronikus hírközlési szolgáltatásokkal kapcsolatos, 2012 szeptemberében hatályba lépő hatásköri módosításokhoz kapcsolódóan a szolgáltatók kijelölésének, a szolgáltatások biztosításának és az ebből adódó méltánytalan többletterhek megtérítésének rendjét újraszabályozza. A legfontosabb módosítás az egyetemes szolgáltatók kijelölésével kapcsolatos: a korábbi, szerződéskötésen alapuló rendszert az NMHH elnöke általi kijelölés váltja fel. Az elektronikus hírközlésről szóló 2003. évi C. törvény (a továbbiakban: Eht.) korábbi rendszerében az egyetemes szolgáltatás nyújtására vonatkozó szerződések megkötése gyakran jelentősen elhúzódott, így több ízben is előfordult, hogy a korábbi szerződések már lejártak, az újak megkötésére pedig még nem került sor. Az ebből adódó bizonytalan helyzet sem az egyetemes szolgáltatások biztosításáért felelős államnak, sem az egyetemes szolgáltatóknak, sem pedig a szolgáltatásokat igénybe venni kívánó előfizetőknek nem előnyös, a módosítás azonban egy olyan új eljárásrendet vezet be, amellyel ezek a helyzetek elkerülhetők. A kijelölés részletes eljárásrendjének és feltételeinek szabályozását a módosítás az NMHH elnöke által kibocsátandó rendeletre utalja.

A másik jelentős módosítás az egyetemes szolgáltatások nyújtása miatt felmerülő méltánytalan többletteher finanszírozásával kapcsolatos. Egyrészt a módosítás megszünteti az Egyetemes Elektronikus Hírközlési Támogatási Kasszát, amelynek felállítása és működtetése a hatályos Eht. szerint is csupán lehetőség, és ténylegesen már 2008 óta nem működik, másrészt újraszabályozza a méltánytalan többletteher megállapításának rendjét. A részletes előírásokat itt is - a jelenlegi helyzethez hasonlóan - alacsonyabb szintű jogforrások fogják tartalmazni.

A fentieken túlmenően a módosítás technikai jellegű a 2012 szeptemberében hatályba lépő felhatalmazással kapcsolatos szabályokat pontosítja az egyetemes elektronikus hírközlési szolgáltatásokkal összefüggésben illetve az Egyetemes Elektronikus Hírközlési Támogatási Kassza megszüntetésével kapcsolatban tartalmaz átmeneti jellegű szabályokat, ezen kívül a módosítások az európai uniós irányelveknek való pontosabb megfelelést szolgálják.

Az előfizetők védelme érdekében továbbá a törvény több pontban módosítja az Eht. előfizetői szerződésekre (módosítás, felmondás, elévülés, hatósági eljárás megindításának rendje) vonatkozó rendelkezéseit. Ennek keretében a módosítás egyértelműbbé teszi az egyoldalú szerződésmódosítás eseteit, annak érdekében, hogy az előfizetők nagyobb védelmet kapjanak a nem kívánt, tényleges szerződéses akarat nélküli szerződésmódosításokkal szemben, továbbá a törvény több helyen pontosítja a szerződésmódosítás és felmondás egyéb részletszabályait.

A digitális átállás lakossági szempontból érzékeny és az érdeklődés középpontjában álló kiemelt állami feladat, hiszen a ma még mintegy 572 ezer háztartás kizárólag a hagyományos, analóg földfelszíni műsorszóró platformon televíziózik, akik elveszíthetik a közszolgálati (és az országos kereskedelmi) televíziók adásaihoz való hozzáférésüket a hagyományos, analóg földfelszíni műsorszórás lekapcsolásával. Ezen háztartások jelentős része a szociálisan leginkább rászorultak közé tartozik, így állami segítség nélkül vélhetően nem, vagy csak nagy áldozatok árán tudná kifizetni a digitális vételhez szükséges eszközöket és szerelést. Minderre tekintettel a Nemzeti Média- és Hírközlési Hatóság a műsorterjesztés és a digitális átállás szabályairól szóló 2007. évi LXXIV. törvény (a továbbiakban: Dtv.) 44. § (5) bekezdése alapján, a technológia és versenysemlegesség elvét tiszteletben tartva, egyszeri, vissza nem térítendő állami támogatást nyújt e szociálisan leginkább rászorult rétegnek a közszolgálati médiaszolgáltatások digitális vételének biztosítása érdekében.

Ez a támogatás nagyfokú állami gondoskodást jelent és komoly állami szerepvállalást igényel, melynek során - többek között - szükséges a támogatásra jogosult felhasználók személyes felkeresése és tájékoztatása, avégből, hogy ez utóbbiak dönthessenek arról, hogy kívánnak-e a programban részt venni, illetve milyen módon kívánják igénybe venni az állami támogatást.

A módosítások célja a Nemzeti Média- és Hírközlési Hatóság és a vele együttműködő állami szervek és piaci szereplők együttműködésének kereteit meghatározni, különös tekintettel a támogatásra való jogosultság megállapításához szükséges személyes és különleges adat kezelés garanciális szabályainak lefektetésére, pontosítására. A módosítás célja továbbá a törvénynek a hatályba lépése óta megváltozott szabályozási környezethez való adaptációja.

-----STARTING---POINT---RESZLETES---

Az 1. §-hoz

Szükséges hiánypótló szabály, hogy az átláthatóság kötelezettség körében elrendelt információ, adat közzététele értelemszerűen nem minősülhet, nem minősíthető üzleti titoknak, tekintettel arra, hogy ez a kötelezettség gyakorlati alkalmazhatóságát ellehetetlenítené.

A 2-3. §-hoz

A frekvenciahasználati jogosultság megszerzését szolgáló árverési vagy pályázati eljárások tárgyát képviselő frekvenciarészek olyan kiemelt társadalmi és pénzügyi értéket képviselnek, amelyek indokolják ezen ügyek elkülönített kezelését. Az ilyen árveréseken értékesített frekvenciatartomány használati joga nagyon jelentős (gyakran több tízmilliárd forintot meghaladó) összegekért kerül értékesítésre, és a frekvenciahasználati jog megszerzéséhez gyakran járul meghatározott időn belüli piacralépési illetve hálózatépítési kötelezettség.

Mindezek miatt össztársadalmi, összgazdasági és piaci érdek egyben, hogy ezen eljárásokban hozott érdemi határozatok elleni jogorvoslatok minél előbb és magas színvonalon kerülhessenek elbírálásra a bíróságok által, ezért a törvény kiemeli ezen határozatokat a Hivatal által hozott határozatok közül, és gyorsabb eljárást ír elő ezek tekintetében.

A 4. §-hoz

A törvény az eredeti szöveget pontosítja, értesítés helyett fizetési felszólítás küldését előírva a fizetési kötelezettséget elmulasztó ügyfeleknek. Az értesítéssel szemben a fizetési felszólítás esetén szankcionálható kötelezettség keletkezik a mulasztó számára.

Az 5. §-hoz

Mivel az Eht. a lepecsételést, mint hatósági intézkedést részletesen szabályozza, az NMHH Elnökének hivatkozott rendelete pedig az Eht. 37/A-37/C. §-ain túl nem tartalmaz szabályozást a lepecsételés foganatosítását illetően, ezért célszerű az NMHH rendeletre történő utalás törlése.

A 6. §-hoz

Az Eht. hatályos szövege megengedi, hogy a frekvenciahasználati jogosultságról az árverés vagy pályázat nyertesével hatósági szerződés is köthető. Tekintettel arra, hogy ennek részletszabályit nem tartalmazza az Eht., indokolt a szövegben utalást tenni arra, hogy ennek a szabálynak a részleteit az NMHH rendelete tartalmazza.

A 7. §-hoz

Az elektronikus hírközlő hálózatok és elektronikus hírközlési szolgáltatások közös keretszabályozásáról szóló, 2002. március 7-i 2002/21/EK európai parlamenti és tanácsi irányelvvel (a továbbiakban: Keretirányelv) összhangban a Bizottság jogalkotási javaslatokat nyújthat be az Európai Parlamentnek és a Tanácsnak többéves rádióspektrum-politikai programok létrehozására vonatkozóan. A javaslat alapján kidolgozott és elfogadott egy többéves rádióspektrum-politikai program létrehozásáról szóló, 2012. március 14-i 243/2012/EU európai parlamenti és tanácsi határozat (a továbbiakban: RSPP) 2012 tavaszán lépett hatályba. Az RSPP 5. cikke részletes szabályokat tartalmaz a versennyel összefüggésben. A tényleges verseny előmozdítása és a verseny torzulásainak elkerülése érdekében közösségi intézkedés alapján lehetséges intézkedések törvényi szintű szabályozása szükséges, tekintettel arra, hogy ez a piaci szereplők jogait, kötelezettségeit alapvetően érintik.

A 8. §-hoz

Hiánypótló szabályként szükséges a rendelkezés törvénybe iktatása, tekintettel arra, hogy az Eht. és más jogszabályok is e körben csak a jogosított (engedélyes), illetve a hatóság „akaratnyilvánításán” (pl. engedély visszavonás) alapuló megszüntetési okokat szabályozzák, de a felek akaratán kívüli megszűnési okokat nem.

A 9. §-hoz

A módosítás az Európai Parlament és Tanács az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelv, az elektronikus hírközlő hálózatokhoz és kapcsolódó eszközökhöz való hozzáférésről valamint azok összekapcsolásáról szóló 2002/19/EK irányelv és az elektronikus hírközlő hálózatok és az elektronikus hírközlési szolgáltatások engedélyezéséről szóló 2002/20/EK irányelv módosításáról szóló 2009/140/EK irányelv 2. cikk 3. pontjának való teljes körű megfelelést szolgálja.

A 10. §-hoz

A módosítás az egyetemes szolgáltatás tartalmát pontosítja. Ennek indoka részben az, hogy az egyetemes szolgáltató számára nem indokolt olyan kötelezettséget külön előírni, amely egyébként minden közcélú telefonszolgáltatást nyújtó szolgáltatóra egyformán érvényes, így az ezt tartalmazó bekezdés deregulálásra kerül. Másrészt pontosítja az egyetemes szolgáltatáshoz való földrajzi hozzáférés biztosítására vonatkozó kötelezettséget azzal, hogy az egyetemes szolgáltatónak csak az NMHH elnökének rendeletében szabályozott módon meghatározott egyetemes szolgáltatási területen kötelező a hozzáférést biztosítania az ott állandó lakóhellyel, székhellyel, telephellyel rendelkező előfizetők számára. Az egyetemes szolgáltató kijelölésére vonatkozó eljárást, valamint a kijelölés feltételeit az NMHH Elnökének rendelete szabályozza majd.

A 11. §-hoz

A módosítás az egyetemes szolgáltatások finanszírozásával kapcsolatos. Egyfelől meghatározza, hogy az egyetemes szolgáltatás nyújtásából származó méltánytalan többletteher mely részének megtérítésére tarthat igényt a szolgáltató. Eszerint az egyetemes szolgáltatást nyújtó szolgáltatónak a kizárólag üzleti szempontok alkalmazása során elkerülhető nettó költségei (méltánytalan többletteher) közül csak azok megtérítésére tarthat igényt, amelyek meghaladják az adott szolgáltató tárgyévi elektronikus hírközlési szolgáltatás nyújtásából származó nettó árbevételének egy százalékát. Az új szabályozás célja a méltánytalan többletteher objektív meghatározása. Az egyetemes szolgáltatás nyújtásából származó nettó elkerülhető költségek így annyiban tekinthetők méltánytalan többlettehernek, amennyiben az egyetemes szolgáltatás nyújtásából többletként származó költségek, bevételek és közvetett előnyök egyenlege meghaladja az egyetemes szolgáltató elektronikus hírközlési szolgáltatásból származó árbevételének 1 százalékát. Ezen szabály kialakításánál figyelembe vételre került a piac mérete, árbevételtermelő képessége és annak meghatározása, hogy milyen összeghatár jelenthet az elektronikus hírközlési piacon a szolgáltatások nyújtásával nem ellentételezhető veszteséget. Megjegyzendő, hogy a magyar jogalkotásban hasonló elvet követ például a számvitelről szóló 2000. évi C. törvény is, amikor meghatározza a jelentős, illetve a nem jelentős hiba fogalmát, és a kettő közötti értékhatárt a mérlegfőösszeg 2 százalékában állapítja meg. A szolgáltató által megtéríteni kért költségek ellenőrzésére, illetve az ennek során alkalmazandó hatósági eljárásra vonatkozó szabályokat az NMHH Elnökének rendelete fogja tartalmazni, a korábban az Eht.-ban elhelyezett, indokolatlanul részletes eljárási szabályok deregulálásra kerülnek. Másrészt a módosítás törölni rendeli az Egyetemes Elektronikus Hírközlési Támogatási Kasszára vonatkozó szabályozást, mivel a Kassza megszüntetése után ezekre már nem lesz szükség.

A 12. §-hoz

A módosítás alapvetően az előírások jogforrási szintek közötti megfelelő elosztását célozza. Továbbra is törvényi szinten marad az egyetemes szolgáltatás nyújtásának ellenőrzésére vonatkozó feladat NMHH-ra telepítése, de a részletes szabályokat itt is az NMHH Elnökének rendelete fogja tartalmazni.

A 13. §-hoz

A hírközlési szolgáltatások kiskereskedelmi szabad árképzése mellett indokolt, hogy megtiltásra kerüljenek az olyan szolgáltatói magatartások, amelyek indokolatlan és méltánytalan díjak bevezetésével járnának az előfizetők terhére. A törvény külön is nevesíti, hogy a szolgáltató nem számíthat fel külön díjat a számláért magáért (például a papíralapú számla kibocsátásáért), illetve nem alkalmazhat külön díjat a befizetés módjára tekintettel. A számla kiállítása ugyanis a szolgáltatás nyújtásának jogszabályban meghatározott kötelező kelléke, nem egy külön díj ellenében nyújtható újabb szolgáltatás. Ezen díjak felszámítás a továbbá olyan burkolt áremelést jelent a szolgáltatás tekintetében, amely gyakorlatilag az Eht. 132. § (2) bekezdésében foglalt egyoldalú szerződésmódosítási szabályok megkerülését teszik lehetővé a szolgáltatók számára. Ugyanakkor a törvény kifejezetten megengedi azt, hogy a szolgáltató kedvezményt nyújtson például az elektronikus számlát igénylőknek, vagy a számlát bankkártyával, csoportos beszedési megbízással fizetőknek.

A 14. §-hoz

Jelenleg az Eht. 132. § azonos módon kezeli az előfizetőkre előnyös és az előfizetőkre nézve semleges, vagy éppen hátrányos egyoldalú szerződésmódosításokat. Különbség csak a módosításra tekintettel az előfizetőt megillető jogokban van. Figyelemmel ugyanakkor a szolgáltató által végrehajtott egyoldalú szerződésmódosítások feltételeit szigorító további módosításokra is, indokolt az egyoldalú szerződésmódosítás lehetővé tétele abban az esetben is, ha az az előfizető számára csak előnyös változtatásokat tartalmaz.

A 15. §-hoz

A Hatóság tapasztalata szerint a szolgáltatók a körülményekben bekövetkezett lényeges változás körében kívánták kezelni az olyan adófizetési kötelezettségekből eredő többletköltségek előfizetőkre történő áthárítását, amelyek egyértelműen a szolgáltatók, mint adóalanyok fokozottabb mértékű közteherviselését voltak hivatottak előmozdítani. A törvény szerint a jövőbeni egyértelmű szabályozás érdekében, a már megkötött határozott idejű szerződések szolgáltató általi egyoldalú módosítása nem lesz lehetséges a körülményekben bekövetkezett lényeges változásra hivatkozva, ha jogszabály olyan adó-, vagy illetékfizetési kötelezettséget ír elő, amelynek alanya az érintett szolgáltató.

A 16. és 19. §-hoz

Az Eht. a határozott idejű szerződések bevezetése előtt minden esetben az adott felmondási eset mellett rendezte, hogy hány nap a szerződés felmondási ideje. Ennek a metodikának felel meg az Eht. 134. § (1), (2), (6), (7) és (13) bekezdése is. Illetve ahol nem rögzítette az Eht. a felmondás idejét, mint például az előfizetői szerződés egyoldalú, hátrányos módosítása esetén az előfizetőt megillető felmondási esetnél, ott lehetett az Eht. 134. § (1) bekezdésének általános szabályát alkalmazni, mivel minden esetben a határozatlan idejű szerződést mondta fel az előfizető.

A határozott idejű szerződések, bevezetésekor azonban az Eht. a 132. § (5) bekezdésében és 134. § (15) bekezdésében és két új előfizetői felmondási okot vezetett be, ahol viszont már nem szerepel a felmondás ideje, csak a határozott idejű szerződés felmondásának lehetősége.

Ezekben az esetekben nem lehet használni a 134. § (1) bekezdésének általános szabályát, mivel az kizárólag határozatlan idejű szerződésre vonatkozik, viszont a megjelölt két esetben határozott idejű szerződést mond fel az előfizető. Így tulajdonképpen bármilyen felmondási időt meghatározhatna a szolgáltató az általános szerződési feltételeiben, az nem lesz az Eht.-ba ütköző. A két felmondási esethez tartozó felmondási idő rendezését pótolja az Eht. fenti módosítása.

Jelenleg a szabályozás nem rendelkezik kielégítően arról az esetről, ha a határozott időre szóló előfizetői szerződést a szolgáltató mondja fel a határozott idő eltelte előtt az előfizetői szerződés előfizető általi megszegése miatt [Eht. 134. § (6)-(7) és (13) bekezdés], hogy a felmondáson túlmenően a szolgáltató az előfizetővel szemben ilyenkor milyen jogkövetkezményt alkalmazhat, ezért a bekezdés kiegészítése indokolt.

A kedvezmények felszámítására vonatkozó kiegészítés pedig a kedvezmények felszámításával kapcsolatos szolgáltatói lehetőségeket hivatott egyértelműsíteni.

A 17-18. §-hoz

Szükséges annak rögzítése a törvényben, hogy csak a jogszabályban szigorúan szabályozott egyoldalú módosítás esetén minősülhessen a nyilatkozattétel elmulasztása elfogadásnak, mivel kétoldalú szerződésmódosítás esetén a fenti szabály komoly visszaélésekhez is vezethet, amely ellentétben áll az Eht. alapelvei között is rögzített fogyasztók érdekeinek védelmével. Bár a kétoldalú módosítás esetében a felek az írásban megkötött előfizetői főként szerződéseket írásban módosítják, az Eht. 132. § (8) bekezdésében foglalt rendelkezések ugyanakkor jelenleg alkalmat teremthettek arra, hogy akár az írásban megkötött szerződés esetén is az előfizető nyilatkozatának hiánya lényeges kérdésekben a szerződés módosítását eredményezi, holott ez az előfizető szerződéses akaratával ellentétes.

A módosítással kizárható az az eset, hogy kétoldalú szerződésmódosítás esetén az előfizető valódi szerződéses akaratával szemben kerüljön módosításra a szerződés, azáltal, hogy a szolgáltató szerződésmódosítási ajánlatára az előfizető nem nyilatkozik határidőben.

A 20. §-hoz

Tekintettel arra, hogy szolgáltatók általános szerződési feltételeikben maguk határozzák meg, hogy a szerződés előfizető általi felmondását milyen alakszerűségekhez kötik, ezek a gyakorlatban sokszor indokolatlanul terhesebbek azoknál, amelyeket a szolgáltató a szerződéskötésnél alkalmaz. Mivel ez a szolgáltatói magatartás alkalmas lehet az előfizetők felmondástól való visszatartására, és ilyen módon a szolgáltató-váltás akadályozására, ezért szükséges rögzíteni, hogy a szolgáltató a szerződés felmondását is köteles minden olyan formában lehetővé tenni, amelyeket a szerződés megkötésénél alkalmaz.

A 21. §-hoz

Jelenleg a felsorolás nem foglalja magában a szolgáltató által biztosított perc, illetve üzenet kontingenseket, ha azok meghatározása nem pénzösszeggel történik.

A 22. §-hoz

Az Eht. 137. § (2a) bekezdésének rendelkezéseit pontosítja úgy, hogy az a 2002/22/EK irányelv (Engedélyezési irányelv) 1. sz. melléklet A. rész e) pontjának teljeskörűen megfeleljen, amely szerint a tartós késedelmes fizetés vagy nemfizetés esetén is korlátozható az egyedi előfizetői szerződés keretében igénybe vett valamennyi szolgáltatás.

A 23. §-hoz

Jelenleg az Eht. nem rendelkezik arról, hogy a szolgáltató köteles-e a telefonos ügyfélszolgálatra érkező megkereséseket rögzíteni. Eközben a megkeresések bizonyos körére más jogszabály előír rögzítési kötelezettséget. A jelenlegi szabályozási megoldás nem szerencsés, mivel az információs önrendelkezésre vonatkozó szabályozás szerint - törvényi elrendelés hiányában - a szolgáltató csak a hívó hozzájárulása esetén rögzíthetné a hívást, ami viszont egyrészt azt jelenti, hogy biztosítania kellene a rögzítés nélküli ügyintézés lehetőségét is, másrészt pedig a telefonon tett nyilatkozatok utólagos bizonyítása a gyakorlatban ellehetetlenülne.

A 24. §-hoz

A hatályos normaszöveg nem változott.

A 25. §-hoz

Az Eht. 141. § tartalmazza a hibabejelentések kezelésének rendjét. A gyakorlati tapasztalatok szerint szükséges a (2) bekezdésben szabályozott nyilvántartási szabályok pontosítása az egységes szolgáltatói gyakorlat kialakítása céljából.

A 26. §-hoz

Az Eht. 143. § pontosításra került a tekintetben, hogy az elévülésre vonatkozó szabályokat hogyan kell értelmezni. A hatósági eljárások során problémát okozott, hogy az elévülés megszakadásának és nyugvásának eldöntése tekintetében a hatóság nem rendelkezett hatáskörrel, ezért az egy éven túl előterjesztett igények esetében nem volt egyértelmű az igény Hatóság általi elbírálhatósága. A pontosítás ezt a problémát feloldva egyértelművé teszi, hogy az előfizetői szerződéssel kapcsolatos jogsértések tekintetében meddig kezdeményezhető a Hatóságnál hatósági eljárás.

A 27. §-hoz

A jelenlegi megfogalmazás nem felelT meg teljesen az Európai Parlament és Tanács az egyetemes szolgáltatásról, valamint az elektronikus hírközlő hálózatokhoz és elektronikus hírközlési szolgáltatásokhoz kapcsolódó felhasználói jogokról szóló 2002/22/EK irányelv 21. cikk (3) bekezdés c) pontjában foglaltaknak, mivel a direktíva ezen bekezdése kimondja, hogy a tagállamoknak biztosítják, hogy a nemzeti szabályozó hatóságok előírhassák a szolgáltatók számára, hogy az előfizetőket tájékoztassák a szolgáltatásokhoz és alkalmazásokhoz való hozzáférés és/vagy azok használata korlátozására vonatkozó feltételek bárminemű változásáról is. Ezért a kérdéses szakasz ezzel kiegészítésre került.

A 28., 33. és 36. §-hoz

A 112-es egységes európai segélyhívón alapuló, a járműből érkező vészhívások továbbítására szolgáló elektronikus hírközlő hálózatokon keresztül megvalósuló uniós szintű e-segélyhívó szolgáltatás („e-segélyhívás”) támogatásáról szóló 2011/750/EU bizottsági ajánlás előírja az e-segélyhívás egységes, 2014. december 31-ig történő bevezetését a tagországok számára. Az e-segélyhívás meghatározását ezen Ajánlás 2. c) pontjának a fogalmi meghatározásával összhangban adja meg.

Az egyetemes szolgáltatásról, valamint az elektronikus hírközlő hálózatokhoz és elektronikus hírközlési szolgáltatásokhoz kapcsolódó felhasználói jogokról szóló, 2002. március 7-i 2002/22/EK európai parlamenti és tanácsi irányelv határozza meg a tagállamok számára, hogy biztosítsák a 112-es hívószámra érkező hívások megfelelő fogadását és kezelését, valamint a 112-es hívószám ingyenes elérését az összes végfelhasználó számára. A hatályos szabályozás a segélyhívó szolgálatok, azaz a rendőrség, mentőszolgálat stb. „112”-es hívószámon keresztüli elérésére, valamint a hívó fél azonosítására, és a helymeghatározásra vonatkozó adatok e szolgálatok számára történő átadására vonatkozó kötelezettséget ír elő. Szükséges azonban az adatok továbbítására vonatkozó törvényi kötelezettség előírása az Egységes Segélyhívó Rendszer megvalósításával létrejövő segélyszolgálati állomások (hívásfogadó központok) vonatkozásában is.

A 29. §-hoz

A módosítás a vegyes rendelkezések közé átmeneti szabályokat iktat be. Ezek egyfelől az Egyetemes Elektronikus Hírközlési Támogatási Kassza megszüntetését és a fennmaradó vagyon felhasználását érintik. A Kassza megszűnése után feladatait az NMHH veszi át, vagyonát pedig továbbra is csak a törvényben meghatározott közérdekű célokra lehet majd felhasználni. A megszűnés előttről származó, Kasszát terhelő kötelezettségek kifizetéséről, valamint a Kasszát megillető, hírközlési szolgáltatóktól származó hozzájárulások beszedéséről az NMHH gondoskodik.

A 30. §-hoz

A rendelkezés a jogalkotásról szóló 2010. évi CXXX. törvénynek megfelelően rögzíti, hogy a folyamatban lévő ügyekben is alkalmazni kell a megváltozott eljárási szabályokat.

A 31. §-hoz

A technikai jellegű módosítás a 2012. szeptember 1-jén hatályba lépő feladat- és hatásköri módosítások miatt szükséges.

A 32. §-hoz

Kiegészíti az unió jogának való megfeleltetést.

A 34. §-hoz

A pontos jogalkalmazás érdekében meghatározza az internet-hozzáférés szolgáltatás fogalmát, tekintettel arra, hogy a törvény által használt fogalom eddig nem volt definiálva.

A 35. §-hoz

A tapasztalatok szerint a közvetítőválasztás jelenleg hatályos definíciója meghaladottá vált, mivel számos, az előfizetői hozzáférést nyújtó szolgáltatóval kötött hálózati szerződéssel rendelkező szolgáltató a közvetítőválasztás szolgáltatást más harmadik szolgáltatónak továbbértékesíteni kívánja. Ilyen esetekben - figyelembe véve az Eht. elektronikus hírközlő hálózatok együttműködésére vonatkozó 86. §-ban foglalt általános szabályokat is - indokolatlan megkövetelni ezen harmadik szolgáltatótól, hogy az előfizetői hozzáférést nyújtó szolgáltatatóval is hálózati szerződéses jogviszonyra lépjen, hiszen az előfizető felé már hálózati szerződéssel rendelkező szolgáltató szolgáltatását értékesíti tovább.

A 37-40. §-hoz

A §-ok a többi szakasszal összefüggésben pontosító rendelkezéseket tartalmaznak.

A 41. §-hoz

A terjesztett médiaszolgáltatásokra vonatkozó adatok körében a kiszámíthatóbb, rendszeres, éves gyakorisággal teljesítendő adatszolgáltatási kötelezettség bevezetése érdekében szükséges a Dtv. 6. §-beli kötelezettségek pontosítása. A Dtv. jelenlegi 6. § (6) bekezdése alapján a bejelentett adatokban bekövetkező változásokat három napon belül kötelesek a műsorterjesztők bejelenteni, azonban ennek a kötelezettségnek a teljesítése a terjesztett médiaszolgáltatások és az ahhoz kapcsolódó előfizetőszámok tekintetében az adatok nagysága és gyakori változása miatt a kötelezettek oldalán aránytalan nehézségekbe ütközne. Az egyes médiaszolgáltatásokhoz tartozó előfizetőszámok nyilvántartását a Hatóság Mttv. 44. §-ában rögzített feladatai indokolják, melynek keretében az egyes médiaszolgáltatások által fizetendő médiaszolgáltatási díjak a vételkörzet nagysága (azaz az előfizetett háztartásokban élők száma) alapulvételével kerül meghatározásra.

A 42. §-hoz

Hatályát veszíti az a szabály, amely egy korábbi szabályozási koncepció részét képezte, illetve, amely egy azóta megszűnt szolgáltatással kapcsolatban írt elő kötelezettséget. Hatályát veszíti továbbá az állami támogatás igénybevételének határidejére vonatkozó előírás, lévén egy olyan eljárási szabályról van szó, melyet nem törvényi szinten, hanem az állami támogatás részletszabályait megállapító elnöki rendeletben kell szabályozni.

Az állami támogatásra jogosult felhasználók körének személyes megkeresését és tájékoztatását, illetve a támogatási igényre vonatkozó felmérését a Központi Statisztikai Hivatal (a továbbiakban: KSH) végzi, amennyiben a Hatóság erre vonatkozóan a KSH-val együttműködési megállapodást köt. A Hatóság és a KSH a feladatmegosztás részleteit ezen együttműködési megállapodásban részletezik.

A 43. §-hoz

2013. január 1-től kezdik meg működésüket a fővárosi és megyei kormányhivatalok járási (fővárosi kerületi) hivatalai, melyek hatáskörébe kerül a települési önkormányzatoktól több szociális ellátás kezelése is. Így az állami támogatásra való jogosultság feltételeinek megállapítása céljából a törvény felhatalmazza a Hatóságot, hogy ezen szervektől is kérhessen adatot a hatáskörébe tartozó szociális ellátásokra vonatkozóan. A települési önkormányzatoktól, valamint fővárosi és megyei kormányhivatal járási (fővárosi kerületi) hivatalaitól történő adatbekérés több mint három ezer önkormányzatot, járási hivatalt érint.

Az adatok összegyűjtése ezért a legbiztonságosabban és a leggyorsabban a települési önkormányzatokkal és a járási hivatalokkal megfelelő központi információs csatornákkal rendlelkező személyiadat- és lakcímnyilvántartást kezelő központi szerv, valamint a Közigazgatási és Igazságügyi Hivatal (a továbbiakban: KIH) által látható el. Az adatszolgáltatás eljárási részleteit a Hatóság a Magyar Államkincstárral és az Országos Nyugdíjbiztosítási Főigazgatósággal, valamint az önkormányzati szervekkel és a fővárosi és megyei kormányhivatal járási (fővárosi kerületi) hivatalokkal együttműködési megállapodásban rendezheti.

A 44. §-hoz

Tekintettel arra, hogy állami támogatás a kizárólag analóg földfelszíni műsorszórási vétellel rendelkező rászoruló háztartások részére adható, így az ezen háztartások beazonosítása céljából a Hatóság az elektronikus hírközlési szolgáltatókat adatszolgáltatásra kötelezheti előfizetőik vonatkozásában.

A 45-46. §-hoz

Módosuló és átmeneti rendelkezéseket tartalmaz.

A 47. §-hoz

A módosítás szükségességének indoka, hogy a televíziók piacán bekövetkező digitális átállás keretében a Nemzeti Média- és Hírközlési Hatóság által a rászorulók részére nyújtott állami támogatás ne legyen jövedelemadó köteles.

-----STARTING---POINT---VEGE---

A 48. §-hoz

Hatálybaléptető rendelkezéseket tartalmaz.

A 49. §-hoz

Sarkalatossági záradék.