2012. évi LXXX. törvény indokolása

az egyes sportcélú ingatlanok tulajdoni helyzetének rendezéséről szóló 1996. évi LXV. törvény módosításáról

-----STARTING---POINT---ALTALANOS--- 

A törvénymódosítás célja, hogy az egyes sportcélú ingatlanok tulajdoni helyzetének rendezéséről szóló törvény alapján a sportszervezet tulajdonába adott egykori állami tulajdonú ingatlanok sportcélú használatát racionálisan biztosítsa. Ennek érdekében az ingatlantulajdonos sportszervezet számára a korábbi törvényi szabályozásnak megfelelően egyes esetekben, meghatározott garanciális feltételekkel lehetőséget kell biztosítani az ingatlan elidegenítésére vagy megterhelésére. A törvénymódosítás révén az adott sportcélú ingatlanok forgalomképessége fenntartható úgy, hogy a helyi sportérdek sem sérül, mivel a tulajdonosnak másik ingatlant kell biztosítania az eredeti sportcél, sporttevékenység érdekében.

-----STARTING---POINT---RESZLETES---

Az 1. §-hoz

A rendelkezés a sportcélú ingatlan törvényi definícióját úgy fogalmazza meg, hogy az egyes sportcélú ingatlanok tulajdoni helyzetének rendezéséről szóló törvényben korábban hatályon kívül helyezett rendelkezésekre már nem utal.

A 2. §-hoz

A törvénymódosítás a sportszervezet tulajdonában lévő sportcélú ingatlan elidegenítéséhez, megterheléséhez szükséges, az elmúlt évtizedben alkalmazott méltányossági hozzájárulási eljárás törvényi szabályait állítja vissza, amelyek alapján az adott ingatlan jobb helyi hasznosítása, kihasználása lehetővé válik. A törvénymódosítás a méltányossági eljárás lehetőségét a korábbi szabályozáshoz képest egy új, a gyakorlatban már többször felmerült esettel egészíti ki, amikor az ingatlan elidegenítésére nem kerül sor, és annak sportcélú használata is fennmarad, azonban közszolgáltatás vagy közüzem működése miatt szükséges az ingatlan megterhelése. A törvénymódosítás ez esetben is kizárólag a közszolgáltató javára történő szolgalmi jog, használati jog, vezetékjog ingatlan-nyilvántartásba történő bejegyzésére korlátozza a megterhelés lehetőségét.

A 3. §-hoz

E törvénymódosítás hatálybalépésekor fennálló tilalmak folytonossága érdekében szükséges módosítást tartalmaz.

A 4. §-hoz

Átmeneti rendelkezést tartalmaz.

Az 5-6. §-hoz

Az egyes sportcélú ingatlanok tulajdoni helyzetének rendezéséről szóló törvény, valamint e törvénymódosítás rendelkezései közötti összhangot biztosítja azzal, hogy az egyes sportcélú ingatlanok tulajdoni helyzetének rendezéséről szóló törvényben korábban hatályon kívül helyezett rendelkezésekre utaló hivatkozásokat hatályon kívül helyezi, és a sportcélú ingatlan fogalmát egységesen alkalmazza.

-----STARTING---POINT---VEGE---

A 7. §-hoz

Hatályba léptető rendelkezést tartalmaz. A korábbi törvényi szabályozás alapján folyamatban lévő méltányossági eljárások lefolytatásához szükséges, hogy a törvénymódosítás mielőbb hatályba lépjen.