2016. évi X. törvény indokolása

az ebtenyésztést érintő egyes törvények módosításáról

-----STARTING---POINT---ALTALANOS--- 

A hazai ebtenyésztés szabályozása a fajtatiszta ebek tenyésztésére, a tenyészállatok előállítására, törzskönyvezésére, tenyésztési adataiknak gyűjtésére és tenyésztési programjuk végrehajtására, tehát az adott fajta fenntartására vonatkozik. Sem Európában, sem a világ többi részén az ebtenyésztésnek a hazaihoz hasonló szabályozása nem ismert, ez a tevékenység mindenhol máshol a civil világ részeként működik.

Ma Magyarországon a tényleges állattenyésztési ágazatokban - szarvasmarha, juh és kecske, sertés, baromfi, ló és a többi kisebb faj - a tenyésztő szervezetek száma 99 darab és összesen 217 fajta törzskönyvezését, tenyésztését végzik. Ezzel szemben a gazdasági haszonállatnak nem tekinthető, agrárgazdasági szempontból teljesen marginális ebtenyésztés területén jelenleg 55 elismert ebtenyésztő-szervezet van, mely összesen 155 ebfajta fenntartását végzi. Mindez egyik oldalon komoly, de gazdasági és szakmai érdek nélkül teljesen indokolatlan terhelést jelent a hazai tenyésztési hatóságnak és államigazgatásnak, másik oldalon pedig a magyar tenyésztők többségének.

Az indokolatlan állami bürokrácia csökkentése jegyében e törvény értelmében a különösen védendő kilenc magyar ebfajta (komondor, puli, pumi, mudi, erdélyi kopó, kuvasz, rövid szőrű magyar vizsla, drótszőrű magyar vizsla, magyar agár) kivételével a többi ebfajta tenyésztésével kapcsolatos állami szabályozás meg fog szűnni.

A törvény bevezeti a „magyar ebfajta” fogalmát, amelyet a törvény felhatalmazása alapján megalkotásra kerülő jogszabály fog kibontani. A kinológiai szövetség és a magyar ebfajtán kívüli ebfajtákat fenntartó tenyésztőszervezetek tenyésztőszervezeti elismerése a törvény hatálybalépését követő 180. napon - a törvény erejénél fogva - meg fog szűnni.

Ez a hazai ebtenyésztés szervezésében egy teljesen új jogi helyzetet fog teremteni, mely miatt több törvény módosítása is szükséges, hiszen a kilenc szóban forgó ebfajtán kívül több ebfajtáról hivatalos értelemben nem beszélhetünk a továbbiakban, illetve a jogszabályi értelemben vett, hatósági kontroll alatt álló tenyésztés is megszűnik ezen ebfajtáknál hazánkban.

A fentiek miatt az alábbi törvények módosítása szükséges:

- a szerencsejáték szervezéséről szóló 1991. évi XXXIV. törvény,

- az állattenyésztésről szóló 1993. évi CXIV. törvény (a továbbiakban: Átv.), valamint

- az állatok védelméről és kíméletéről szóló 1998. évi XXVIII. törvény (a továbbiakban: Ávtv.).

-----STARTING---POINT---RESZLETES---

Az 1. §-hoz

A szerencsejáték szervezéséről szóló 1991. évi XXXIV. törvény rendelkezik jelenleg a lóversenyek és az agárversenyek szervezéséről is. A módosítás jogtechnikai jellegű, a 38. §-ban számozás nélkül szereplő felhatalmazó rendelkezés problémáját orvosolja.

A 2. §-hoz

Az Átv. módosítása szükséges azért, hogy a jövőben csak a magyar ebfajtákba tartozó fajták tenyésztésére terjedjen ki a tárgyi hatálya a törvénynek.

A törvény értelmében magyar ebfajtának kell tekinteni azt az ebfajtát, amely Magyarország természetföldrajzi környezetében alakult ki, és tartásának, használatának és tenyésztésének történelmi hagyománya van. Ezen definíció alapján az Átv. felhatalmazása alapján kiadott rendelet fogja meghatározni a magyar ebfajták körét és kijelölésük rendjét.

A törvény hatálybalépését követő 180. napon a kinológiai szövetség és a magyar ebfajtának nem minősülő ebfajták fenntartására elismeréssel rendelkező tenyésztőszervezetek elismerése a törvény erejénél fogva meg fog szűnni. Azon tenyésztőszervezetek, amelyek elismerése megszűnik, a törzskönyvi nyilvántartásaik másolatát megszűnésüket követő 30 napon belül kötelesek a tenyésztési hatóságnak átadni. Ennek indoka, hogy az ebtenyésztésből történő állami kivonulás időpontjában az ebtörzskönyvek közokirati és ezzel együtt közirati státusza megszűnik, ezért szükséges azok másolatát tartósan irattározni a tenyésztési hatóságnál. A tenyésztőszervezetek ugyanis közfeladatot ellátó szervek és az általuk keletkeztetett tenyésztési iratok ún. maradandó értékű iratok a köziratokról, a közlevéltárakról és a magánlevéltári anyag védelméről szóló 1995. évi LXVI. törvény alapján. Amennyiben a tenyésztőszervezetek kötelezettségüknek nem tesznek eleget, bírság szabható ki velük szemben.

Az Átv.-nek a védett őshonos, jelentős genetikai értéket képviselő fajtákra vonatkozó előírásai a magyar ebfajtákra is vonatkozni fognak, a törvény erre figyelemmel kiegészíti az Átv. egyes rendelkezéseit.

A 3. §-hoz

Az Ávtv. módosítása is szükséges arra való tekintettel, hogy az ebfajták tenyésztése állami kontrolljának - a magyar ebfajták kivételével - történő megszűnése miatt a jövőben hivatalosan (közokirattal igazoltan) nem beszélhetünk ebfajtákról, kizárólag a magyar ebfajták tekintetében. Az Ávtv. által előírt közhiteles ebnyilvántartás így kiegészül a fajtajellegre vagy keverék mivoltra való utalással.

Az Ávtv. 42/C. § (4) bekezdésének módosítása a magyar ebfajták fogalmának bevezetésére tekintettel indokolt.

-----STARTING---POINT---VEGE---

A 4. §-hoz

A törvény hatálybalépése két lépcsőben történik. Az Ávtv.-t, valamint az Átv. hatályát módosító, továbbá a bírságolási lehetőségre vonatkozó rendelkezések a törvény hatálybalépését követő 180. napon fognak hatályba lépni. A többi rendelkezés a törvény kihirdetését követő 3. napon lép hatályba.