2000. évi LXVII. törvény indokolása

a munkavállalók üzemi képviselőinek védelméről és kedvezményeiről szóló, a nemzetközi munkaügyi konferencia 1971. évi 56. ülésszakán elfogadott 135. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1971. június 23-án elfogadott 135. számú Egyezmény biztosítja a szervezkedési szabadság érvényesülését.

Az Egyezmény meghatározza az üzemi képviselők fogalmát, amely egyaránt magába foglalja a szakszervezeti képviselőket és a munkavállalók választott képviselőit. Lehetővé teszi egyidejűleg, hogy az országos törvényhozás, kollektív szerződések, döntőbírói ítéletek vagy bírósági határozatok meghatározzák azt a személyi kört, akikre az Egyezményben biztosított védelem és kedvezmények kiterjednek. A csatlakozó állam kötelezettségeként előírja, hogy a munkavállalók képviselőit részesítse hatékony védelemben, valamint kedvezményeket biztosítson részükre feladataik gyors és hatékony ellátása érdekében. Az Egyezmény egyidejűleg hangsúlyozza, hogy megfelelő intézkedéseket kell tenni a választott képviselők és a szakszervezetek közötti együttműködés előmozdítása, valamint annak érdekében, hogy a választott képviselőket ne lehessen felhasználni a szakszervezetek és képviselőik gyengítésére.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1972. szeptember 11. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1973. szeptember 11. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.