2006. évi CXIII. törvény indokolása

a foglalkoztatás elősegítéséről és a munkanélküliek ellátásáról szóló1991. évi IV. törvény módosításáról

-----STARTING---POINT---ALTALANOS--- 

A törvény a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) következő rendelkezéseit érinti:

- a foglalkoztatást elősegítő támogatásokra,

- az Állami Foglalkoztatási Szolgálatra,

- az álláskereséssel összefüggő feladatok teljesítésére,

- a Munkaerőpiaci Alap Irányító Testületére, a megyei(fővárosi) munkaügyi tanácsokra, valamint

- a Munkaerőpiaci Alapra vonatkozó egyes rendelkezések.

A foglalkoztatást elősegítő támogatások hatályos rendszerének alapjait az Flt. teremtette meg. Az elmúlt 15 évben bevezetett támogatások jelentős része az 1991-ben szabályozott aktív eszközökre (képzés, közhasznú munkavégzés, munkahelyteremtés támogatása, a bértámogatás, valamint a vállalkozóvá válás elősegítése) épül. Bevezetésre kerültek azonban olyan támogatások is, amelyek a korábbi eszközök továbbfejlesztett, de tartalmukat illetően nagyrészt azonos változatai.

Az egyre bővülő támogatási formák mellett hatályban maradtak a korábbi foglalkoztatási eszközök is, így mára csak az Flt. és a felhatalmazása alapján kiadott rendeletek alapján közel negyven támogatási lehetőség segítheti a foglalkoztatást. A nagyszámú támogatást tartalmazó rendszerben előfordul, hogy több, tartalmilag egymás átfedő támogatási forma ugyanazt az állástalan réteget célozza meg.

A foglalkoztatást segítő támogatások rendszere alapvetően megfelel az uniós szabályozásnak. Ebben jelentős szerepe van annak is, hogy számos, a csoportmentességi rendeletek valamely feltételének nem megfelelő támogatás csekély összegű, de minimis támogatásként működik annak érdekében, hogy a felmerült igényeknek megfelelő támogatás nyújtására a hosszadalmas bizottsági eljárás mellőzésével legyen lehetőség. A de minimis támogatásoknak azonban az előnyök mellett számos hátránya is van, ezért a támogatási rendszer átalakítása során indokolt azok visszaszorítása, illetve minél kisebb mértékű fenntartása.

A vállalkozásoknak nyújtható támogatásokról szóló csoportmentességi közösségi rendeletek 2006. december 31-ig maradnak hatályban, de a hatályos szabályozás alapján nyújtható támogatásokat érintően átmeneti időszakot állapítanak meg: ezek a támogatások még további hat hónapig, azaz 2007. június 30-ig nyújthatók. A hazai támogatási programok bejelentésében, illetve a Bizottságnak megküldött tájékoztatókban az esetek többségében a 2006. december 31-i lejárat szerepel, ezért a félévvel történő meghosszabbításról is tájékoztatni kell a Bizottságot. Előreláthatóan a csoportmentességi rendeletek hatályát a Bizottság 2007. december 31-ig meghosszabbítja. Ennek megfelelően a hosszabbítást 2007. december 31-ig lehet kérni.

Azokra a támogatási formákra azonban, amelyek a Bizottság 2204/2002/EK. rendelete hatálybalépése előtti hatályos közösségi szabállyal összhangban állnak, és bejelentésük az Európai Bizottsághoz még a csatlakozást megelőzően megtörtént, a hat hónapos átmeneti időszak nem terjed ki.

A törvény a foglalkoztatást elősegítő támogatások szabályait a közösségi joggal történő további harmonizáció megteremtése, a támogatási rendszer áttekinthetőségének elősegítése, a párhuzamos támogatások megszüntetése, valamint a foglalkoztatási támogatások eredményességének javítása érdekében módosítja.

Az álláskereséssel összefüggő feladatok teljesítésére vonatkozó szabályok pontosítására az intenzív munkahelykeresés, a munka világába történő beilleszkedés elősegítése érdekében van szükség.

Az államháztartás hatékony működésének elősegítése jegyében átalakul az Állami Foglalkoztatási Szolgálat szervezeti struktúrája: a fővárosi munkaügyi központ, illetőleg a megyei munkaügyi központok feladatait regionális munkaügyi központok látják el a jövőben. A szervezeti felépítés változása érinti az érdekegyeztetés fórumait is: a régiókban a foglalkoztatási, munkaerő-piaci képzési, valamint a foglalkozási rehabilitációt elősegítő támogatások nyújtásával kapcsolatos érdekegyeztetés ellátására - a jelenlegi megyei munkaügyi tanácsokat felváltó - helyi munkaügyi tanácsok működnek 2007. január 1-jétől. A szervezetre vonatkozó szabályokat azonban a jövőben nem az Flt., hanem -a törvényben foglalt felhatalmazás alapján - kormányrendelet fogja tartalmazni. A jogi szabályozás ezzel biztosítja a Kormány - az Alkotmány 40. §-a (3) bekezdésében szabályozott - szervezetalakítási szabadságának érvényesülését. Ezen túlmenően a törvény módosítja az Flt. azokat a szabályait is, amelyben valamely szerv konkrét elnevezése szerepel. Ezzel lehetővé teszi, hogy a Kormány szervezetalakításra vonatkozó döntéseinek rugalmas végrehajtását.

A Munkaerőpiaci Alap Irányító Testületének összetételére vonatkozó szabályok módosítását az indokolja, hogy a szakképzéssel és a Munkaerőpiaci Alap képzési alaprészével kapcsolatos kormányzati feladatokat a szociális és munkaügyi miniszter látja el.

A törvényi szabályok közötti összhang megteremtése érdekében módosítja az Flt. Munkaerőpiaci Alapra vonatkozó rendelkezéseit.

-----STARTING---POINT---RESZLETES---

Az 1-6. §-hoz

A törvény a Kormány - az Alkotmány 40. §-a (3) bekezdésében szabályozott - szervezetalakítási szabadságának érvényesülése érdekében - az Flt.-nek minden olyan szabályát módosítja, amelyben valamely szerv konkrét elnevezése szerepel. A munkaerőpiaci szervezetre vonatkozó szabályokat kormányrendelet fogja tartalmazni. Ezért a törvény a „megyei (fővárosi) munkaügyi központ”, a „Foglalkoztatási Hivatal, valamint az „Állami Foglalkoztatási Szolgálat” kifejezések helyett az „állami foglalkoztatási szerv” kifejezést használja. A kormányzati feladatokat ellátó minisztériumok elnevezésének megváltozása, a minisztériumokat érintő szervezet-átalakítás szükségessé teszi, hogy a törvény az általa szabályozott feladatokat ellátó minisztériumokat, illetőleg a minisztereket ne konkrét elnevezésük szerint, hanem az általuk ellátott kormányzati feladatok szerint jelölje meg.

Más jogszabályokkal való összhang biztosítása érdekében az állami foglalkoztatási szerven kívüli munkaközvetítő tevékenység folytatása a törvény szerint a belföldi székhelyen kívül belföldi fióktelep megléte esetén is lehetővé válik.

Meg kell teremteni az Flt. és a Bolgár Köztársaságnak és Romániának az Európai Unióhoz történő csatlakozásáról szóló szerződés kihirdetéséről szóló 2005. évi CVII. törvény összhangját. A 2005. évi CVII. törvénnyel kihirdetett román-bolgár csatlakozási szerződéshez csatolt csatlakozási okmány IV., illetve VII. melléklete tartalmazza ugyanis a Románia és Bulgária csatlakozásával összefüggő munkaerőpiaccal és munkavállalással kapcsolatos rendelkezéseit. E rendelkezések szerint az egyéni munkavállalás tekintetében lehetőség van átmeneti időszakról (2+3+2 éves átmenet) dönteni a munkaerőpiac megnyitása vonatkozásában, ezen időszakban tehát nem kötelező a román és bolgár állampolgárok magyarországi munkavállalása kapcsán a 1612/68/EGK rendelet 1-6. cikkeinek, illetve a 2004/38/EK irányelv 23. cikkének alkalmazása, vagyis a szabad munkavállalás biztosítása e személyeknek. Az Flt.-ben azonban nem található olyan felhatalmazó rendelkezés, ami lehetőséget ad a Kormány számára az átmeneti időszakra vonatkozó szabályozás kialakításához, ezért a két törvény közötti ellentmondást fel kell oldani.

A törvény módosítja a Munkaerőpiaci Alap Irányító Testületének a Kormány képviseletét ellátó tagjaira vonatkozó szabályokat, mert a Munkaerőpiaci Alap valamennyi alaprészével kapcsolatos feladatokat a foglalkoztatáspolitikáért felelős miniszter látja el.

A szervezeti változáshoz igazodóan megváltozik a helyi foglalkoztatási érdekegyeztetés szintje is. A munkaügyi tanácsok működési köre a helyi állami foglalkoztatási szervek illetékességi köréhez fog igazodni. Ez szükségesé teszi azoknak a szabályoknak a módosítását is, amelyek a munkaügy tanácsok munkaadói és munkavállalói oldalán lévő tagokra vonatkozó jelölési jogról rendelkeznek. Figyelemmel arra, hogy az Országos Érdekegyeztető Tanácsban résztvevő országos munkaadói és munkavállalói szövetségek helyi szervezetei nem azonos szinteken működnek, ezért a munkaügyi tanács munkaadói illetőleg munkavállalói oldalába tagokat az országos szövetségek jelölik, illetőleg vonják vissza a jelölést.

A törvény felhatalmazza, a foglalkoztatáspolitikáért felelős minisztert, hogy meghatározza a Munkaerőpiaci Alap Irányító Testülete, valamint a munkaügyi tanács közszolgálati viszonyban nem álló tagjainak tiszteletdíját.

A 7. §-hoz

A törvény a munkaerőpiaci képzéseknek a támogatási rendszerben elfoglalt kiemelt szerepét a keresetpótló juttatás összegének felemelésével kívánja az eddiginél még jobban megvalósítani.

A képzésben történő részvétel ösztönzése céljából, valamint az Flt.-ben szabályozott, jelenleg a minimálbér 60 százalékának megfelelő fix összegű keresetpótló juttatással azonos célt szolgáló megélhetési támogatás lényegesen magasabb összegére is tekintettel indokolt a keresetpótló juttatás összegének felemelése.

A 8. §-hoz

A törvény a támogatási rendszerben lévő nagyszámú bér és járulék alapú támogatás helyett egy támogatást vezet be, amelynek feltételrendszere az Európai Unió jogszabályainak is megfelel.

A bértámogatás célja, hogy elősegítse a hátrányos helyzetű személyek foglalkoztatását; vagyis azoknak a személyeknek a munkához jutását, akik olyan csoportokhoz tartoznak, amelyeknek nehézségekkel kell szembenézniük, amikor segítség nélkül be akarnak kerülni a munkaerő-piacra; akik a friss munkatapasztalat hiányából, a megváltozott munkaképességből, vagy más tartós hátrányból adódó valós vagy vélt alacsonyabb termelékenységük miatt a támogatás nélkül nem, vagy csak a többi munkavállalóhoz képest sokkal nehezebben találnak munkát.

A 2204/2002/EK rendelet meghatározza a hátrányos helyzetű munkavállaló fogalmát, az egyes hátrányos helyzetű csoportokba tartozó rétegeket. Ezt alapul véve a támogatás azoknak a munkaadóknak nyújtható, amelyek a közösségi rendeletben meghatározott feltételeknek megfelelő személyek foglalkoztatását vállalják.

Hátrányos helyzetű személy meghatározását - a 2204/2002/EK rendeletben foglaltaknak megfelelő tartalommal - a foglalkoztatást elősegítő támogatásokról, valamint a Munkaerőpiaci Alapból foglalkoztatási válsághelyzetek kezelésére nyújtható támogatásról szóló 6/1996. (VII. 16.) MüM rendelet módosítása fogja tartalmazni, amely a törvény elfogadását követően kerülhet kihirdetésre.

A bértámogatás bevezetésével egyidejűleg

a) önálló támogatási formaként megszűnik

- a foglalkoztatás bővítését szolgáló támogatás, ezen belül

= a 45.életévüket betöltött személyek kedvezőbb bértámogatása,

- a foglalkoztatáshoz kapcsolódó járulékok átvállalása, ezen belül

= az 50 év feletti álláskeresők, valamint

= a szabadságvesztésből szabadultak és pártfogó felügyelet alatt állók kedvezőbb járulékátvállalása,

- a részmunkaidős foglalkoztatás támogatása,

- a rehabilitációs foglalkoztatás bővítését szolgáló bér-és járulékátvállalás, valamint

- a pályakezdő álláskeresők munkatapasztalat szerzésének támogatása;

- a pályakezdő álláskeresők foglalkoztatási támogatása,

- a munkaerő-kölcsönzés keretében történő foglalkoztatás támogatása;

b) a de minimis szabályai szerint támogatható marad a munkahelymegőrzés.

A munkaerőkölcsönzés keretében történő foglalkoztatás támogatásának a jelenlegi formájában történő fenntartása a támogatás iránti csekély érdeklődés miatt (2005-ben nem kértek ilyen támogatást) nem indokolt; a támogatással célzott rétegek foglalkoztatása a hátrányos helyzetű rétegek foglalkoztatási célú támogatásával is elősegíthető.

A 9. §-hoz

A hatályos szabályozás a vállalkozások indítását az álláskeresők vállalkozóvá válásának és az önfoglalkoztatóvá válásnak a támogatásával segíti.

A vállalkozóvá válás támogatása keretében jelenleg - a megváltozott munkaképességű álláskeresők kivételével - csak azok kaphatnak a járadéknak megfelelő összegű támogatást, továbbá a vállalkozói tanfolyami képzés, szaktanácsadás, hitelfedezeti biztosítás költségeihez támogatást, akik járadékban részesülnek. Az önfoglalkoztatóvá váláshoz 3 millió forintig terjedő visszatérítendő kamatmentes támogatás nyújtható.

A törvény a két támogatási forma helyett egy többféle támogatási lehetőségből álló támogatást vezet be, amelyet nem csupán a járadékban részesülők, hanem az álláskeresőként nyilvántartott személyek vehetnek igénybe. A támogatás részletes szabályait szintén a foglalkoztatást elősegítő támogatásokról, valamint a Munkaerőpiaci Alapból foglalkoztatási válsághelyzetek kezelésére nyújtható támogatásról szóló 6/1996. (VII. 16.) MüM rendelet módosítása fogja tartalmazni. Az egységes támogatás jórészt tartalmazni fogja azokat a támogatási lehetőségeket, amelyeket a két korábbi támogatásra vonatkozó szabályok tartalmaztak.

A támogatást álláskereső kapja, ezért az az Európai Unió szabályai szempontjából nem minősül állami támogatásnak.

A 10. §-hoz

Amennyiben a munkabér és járulékainak megtérítésére 2007. január 1-jétől kezdődően csak a közhasznú munkavégzés támogatása, valamint az előzőekben vázolt bértámogatás megállapításával kerülhet sor, megszűnik a bértámogatás programjellegű, az általános szabályoktól eltérő nyújtásának lehetősége. A közhasznú munkavégzés ugyanis a foglalkoztatásnak csak egy szegmensét érinti, viszonylag szűk munkáltatói körben, a bértámogatás pedig csak a meghatározott, hátrányos helyzetűnek minősített személyi kör foglalkoztatásához, legfeljebb 12 hónapig folyósítható, maximum a munkabér és járulékai együttes összegének 50, illetőleg 60 százalékos mértékéig. Miután a közösségi szabályoktól eltérni nem lehet, a gazdálkodó szervezetek program keretében megvalósuló foglalkoztatása három éven át nem, továbbá hátrányos helyzetű személynek nem minősülő munkavállalói célcsoport mellett egyáltalán nem támogatható. A speciális foglalkoztatási feszültségek feloldása, illetőleg enyhítése érdekében elengedhetetlen egy olyan új aktív eszköz (bérköltség támogatás) bevezetése, amely csak munkaerőpiaci program keretében működtethető, és a munkabér és járulékai legfeljebb 100 százalékos mértékben történő folyósítását teszi lehetővé.

A 11-13. §-hoz

Az álláskeresési járadék szempontjából a négy éves időtartamba nem számít bele a nappali tagozaton való tanulmányok folytatása.

A törvény a jogalkalmazás elősegítése érdekében pontosító szabályt tartalmaz az álláskeresési járadék folyósításának megszüntetése tekintetében azzal, hogy megteremti a folyósítás megszüntetésére vonatkozó szabályozás és az álláskeresők nyilvántartására vonatkozó szabályozás összhangját.

Ezen túlmenően a törvény pontosítja az álláskeresési segély folyósítási időtartamára vonatkozó szabályokat is. Ennek eredményeként a jogalkalmazók számára egyértelművé válik, hogy az álláskeresési segély - a törvényben meghatározott időtartam mértékéig, a jogosultsági feltételek fennállása esetén - több alkalommal is igénybe vehető.

A 14-18. §-hoz

Az egészségügyben bevezetendő vizitdíj és kórházi napidíj megfizetése a szociálisan hátrányos helyzetű családoknál kompenzálást igényel. A módosítás forrást biztosít az álláskeresési támogatások 200 Ft-tal történő kiegészítésére.

A Munkaerőpiaci Alap hozzájárul az Európai Szociális Alap és a Munkaerőpiaci Alap társfinanszírozásával megvalósuló intézkedéseket lebonyolító közreműködő szervezet működéséhez, ezzel elősegíti az intézkedések eredményes megvalósítását. Ezen túlmenően megteremti e rendelkezésnek a kormányzati szerkezetátalakítással összefüggő törvénymódosításokról szóló 2006. évi CIX. törvény rendelkezéseivel való összhangját is.

Az uniós források hatékony felhasználásának fontos feltétele, hogy a hazai és az uniós forrásokból működtetett programok és támogatások összehangoltan kerüljenek megtervezésre és felhasználásra. Különösen igaz ez a nem infrastrukturális fejlesztéseket, hanem személyekhez köthető támogatásokat, foglalkoztatási programokat finanszírozó, az állami foglakoztatási szervek közreműködésével megvalósuló operatív programok esetében.

A HEFOP jelenlegi rendszerében a fejezeti kezelésű előirányzatból történő finanszírozás miatt az uniós források teljes összege a munkaügyi központok működési költségvetésébe került be, ami egyrészt rendkívül megnehezítette a programok adminisztrációját, másrészt jelentősen „torzította” a költségvetésüket azáltal, hogy az intézményeknek saját működési költségként kellett kimutatniuk, például az álláskeresőknek kifizetett támogatásokat is.

Vannak olyan programok (ilyenek az állami foglalkoztatási szervek közreműködésével megvalósuló programok), amelyek esetében az összehangolást az Munkaerőpiaca Alap kereteihez illeszkedve lehet megteremteni.

Az Munkaerőpiaci Alap (a továbbiakban: MPA) elkülönített állami pénzalap, amely 10 éve jól működik. Forrásai döntő többségének felhasználása decentralizáltan, a munkaügyi központok bevonásával történik. A decentralizált szervezetek önálló MPA lebonyolítási számlával rendelkeznek. Mivel az MPA egy önálló államháztartási egység, a kialakított nyilvántartási és beszámoltatási rendszerével megvalósul az intézmények működési bevételeinek, illetve kiadásainak és az intézmények által kifizetett támogatásoknak, ellátásoknak az elkülönült kezelése és nyilvántartása.

Ily módon az MPA bázisán valósulhatna meg a nevezett intézkedések esetén a támogatások „egycsatornás” finanszírozása.

Az Flt. MPA-ra vonatkozó rendelkezéseinek módosítását másrészt a szervezeti szabályok módosítása, a rendelkezésre jogosult miniszter törvény általi megjelölésének változtatása indokolja. A törvény egyértelművé teszi, hogy az MPA az állami foglalkoztatási szervek által ellátott feladatok közül csak azoknak az ellátását finanszírozza, amely a munkaerőpiaccal, a munkanélküliség kezelésével függnek össze, illetőleg a munkaadók illetőleg a munkavállalók közötti párbeszéd javítására irányuló szakmai programokkal kapcsolatosak. A MPA-n belül - az alaprészeken kívül - külön előirányzatot képeznek az érdekegyeztetés, valamint az Európai Szociális Alapból támogatott operatív programok utolsó támogatási részlete előfinanszírozásának pénzeszközei.

A 19. §-hoz

A rugalmasabb szabályozás érdekében a jövőben az állami foglalkoztatási szervek feladataira, hatáskörére vonatkozó szabályokat kormányrendelet, illetékességére vonatkozó szabályokat miniszteri rendelet fogja tartalmazni. Módosítja a törvényben a szervezettel kapcsolatos szabályozásra vonatkozó felhatalmazást.

A 20. §-hoz

Az elmúlt év november 1-jén hatályba lépett szabályok elrendelték, hogy az álláskeresőként nyilvántartott személyek együttműködési kötelezettségének módját és formáit álláskeresési megállapodásban kell rögzíteni, és a megállapodás - elvileg bármely pontjának - megszegése súlyos jogkövetkezményekkel jár.

A megállapodás tartalmának esetleges, és a kötelezettségek pontatlan, nem egyértelmű meghatározásának, valamint azok teljesítése szubjektív megítélésének megelőzése érdekében, a módosítás pontosítja a törvénynek ezen szabályait.

Az álláskereső helyzetének rendezése, az álláskeresői státuszhoz kapcsolódó jogos érdekeinek védelme érdekében

- törvényi szinten, tételesen felsorolásra kerülnek azok a kötelezettségek, amelyek képezik, és megszegésük hátrányos jogkövetkezményekkel jár,

- a törvény egyértelműen meghatározza az egyes kötelezettségszegésekhez rendelt szankciókat és azok pontos mértékét.

A törvény a megállapodás alkalmazását abban az esetben rendeli el kötelező erővel, amikor az együttműködési kötelezettség teljesítésének sajátos körülményei ezt szükségessé teszik, így ha az álláskereső munkanélküli státuszára tekintettel ellátásban részesül. Természetesen nincs akadálya annak, hogy megállapodás kötessék azzal az ügyféllel, akinek az együttműködési kötelezettségét álláskeresési megállapodásban célszerű szabályozni.

A 21-24. §-hoz

Az Flt. közigazgatási eljárásra vonatkozó szabályainak módosítását a szervezeti szabályok módosítása indokolja.

A 25. §-hoz

A törvény adatvédelmi rendelkezéseinek módosítására egyrészt a szervezeti szabályokkal való összhang megteremtése miatt van szükség. Az állami foglalkoztatási szervek feladatai közé tartozik a megváltozott munkaképességű álláskeresők munkaerőpiaci helyzetének javítása is. Ezért a törvény az állami foglalkoztatási szervek által kezelhető adatok körét kibővíti a megváltozott munkaképességgel kapcsolatos adatokkal is.

A munkaadónak a megváltozott munkaképességű munkavállalókkal kapcsolatos kötelezettségei ellenőrizhetőségének megkönnyítése érdekében a törvény meghatározza, hogy a munkaadó a megváltozott munkaképességű munkavállalóval kapcsolatban milyen adatokat köteles nyilvántartani.

A 26. §-hoz

A törvény az álláskeresési megállapodásra vonatkozó rendelkezésekkel való összhang megteremtése érdekében módosítja az Flt.-nek az álláskereső fogalmát meghatározó rendelkezését. A módosítás lényege, hogy az álláskereső fogalom egyik eleme nem az álláskeresési megállapodás megkötése, hanem az együttműködési kötelezettség teljesítése.

-----STARTING---POINT---VEGE---

A 27. §-hoz

A törvény meghatározza a hatályba lépésének időpontját, valamit a szervezetre, továbbá a támogatásokra vonatkozó szabályok változása miatt hatályon kívül helyező rendelkezéseket tartalmaz. Ebben a §-ban módosulnak a törvény azon a szabályai, amelyeknek módosítására kizárólag az egyes szervek megnevezésének megváltozása miatt van szükség.