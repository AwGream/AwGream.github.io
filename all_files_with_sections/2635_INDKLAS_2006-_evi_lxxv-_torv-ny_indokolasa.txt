2006. évi LXXV. törvény indokolása

az ENSZ élelmezési és mezőgazdasági szervezete (FAO) keretében 1951. december 6-án létrehozott és 1952. április 3-án hatályba lépett nemzetközi növényvédelmi egyezménynek a FAO-konferencia 1997. novemberi, huszonkilencedik ülésszakán elfogadott, 2005. október 2-án hatályba lépett módosításaival egységes szerkezetben történő kihirdetéséről

-----STARTING---POINT---ALTALANOS---

Általános indokolás

Az Országgyűlés 3/2000. (II. 16.) OGY határozata az ENSZ Élelmezési és Mezőgazdasági Szervezete (FAO) keretében 1951. december 6-án létrehozott és 1952. április 3-án hatályba lépett Nemzetközi Növényvédelmi Egyezménynek (továbbiakban: Egyezmény) a FAO-konferencia 1997. novemberi, huszonkilencedik ülésszakán elfogadott módosításait megerősítette. A Magyar Köztársaság az Egyezmény módosítását megerősítő okiratot 2001. június 28-án a FAO főigazgatójánál letétbe helyezte. A FAO értesítése alapján a módosított Egyezmény 2005. október 2-án lépett hatályba.

Magyarország az Egyezményhez 1960. május 17-én csatlakozott, melyet az 1961. évi 3. törvényerejű rendelettel hirdetett ki. Jelen törvény a módosított Egyezmény törvénnyel történő kihirdetését tartalmazza a jogalkotásról szóló 1987. évi XI. törvény, valamint a nemzetközi szerződésekkel kapcsolatos eljárásról szóló 2005. évi L. törvény (a továbbiakban Netv.) rendelkezéseinek megfelelően.

Az Egyezmény a növények életének és egészségügyi állapotának védelme érdekében jött létre. Célja a növényi károsítók egyes országok közötti behurcolásának, illetve elterjedésének a megelőzése, illetve a növényvédelem területén a nemzetközi együttműködés feltételeinek a megteremtése, nemzetközi növényvédelmi szabványok létrehozása. Az Egyezmény kiterjed a növények, növényi termékek és más vizsgálatköteles árucikkek mellett, azok forgalmára és behozatalára.

Az Egyezmény a szerződő országok számára kötelezettségvállalást ír elő, hogy az Egyezményben meghatározott feladatok ellátására hivatalos növényvédelmi szervezetet működtessenek. Magyarország az Egyezmény alapján hozta létre 1954-1955-ben növényvédelmi intézményrendszerét, amely jelenleg növény- és talajvédelmi szolgálat néven működik. A növényvédelemről szóló 2000. évi XXXV. törvény és végrehajtási rendeletei a módosított Egyezményben meghatározott módon, annak szellemében, illetve alapelveit követve szabályozzák a növényvédelmi tevékenységet, különös tekintettel a növény-egészségügyi ellenőrzésekre.

Magyarországnak az Európai Unióhoz történő csatlakozást követően fokozottan érdeke, hogy a nemzetközi kereskedelem aktív részese maradjon a jövőben is, ennek érdekében a növények és növényi termékek nemzetközi áruforgalmát az Egyezményben meghatározott módon ellenőrizze, illetve a növény-egészségügyi alkalmasságot az Egyezményben meghatározott módon igazolja.

Az Európai Unióhoz való csatlakozásról szóló Szerződésben a Magyar Köztársaság vállalta, hogy fenntartja tagságát, illetve csatlakozik valamennyi olyan nemzetközi szerződéshez, melyeknek a jelenlegi tagállamok, illetve az Európai Közösség részese és azt alkalmazza.

E szerződések sorába tartozik a Nemzetközi Növényvédelmi Egyezmény, melyet a FAO-konferencia 1997. novemberi, huszonkilencedik ülésszakán módosítottak. Az Európai Unió valamennyi tagországa szerződő fele az Egyezménynek, az Európai Unió Tanácsa pedig 2004/597/EK határozatával elfogadta a módosított Egyezményt és jóváhagyta a csatlakozást a Közösség nevében.

A módosított Egyezmény az 1951. évben létrejött Egyezménynek a végrehajtása során szerzett szakmai tapasztalatok és a nemzetközi kereskedelem növényegészségügye ellenőrzésének 50 éves fejlődését, valamint a Világkereskedelmi Szervezet Állat- és Növényegészségügye Megállapodását (WTO SPS) figyelembe vevő szempontok szerint módosított változata.

-----STARTING---POINT---RESZLETES---

Részletes indokolás

Az 1. §-hoz

A Netv. 9. §-ának megfelelően az Egyezményt törvénnyel kell kihirdetni.

A 2. §-hoz

A Netv. 10. §-ának b) pontja szerint az Egyezmény hiteles angol nyelvű szövegét és annak hivatalos, magyar nyelvű fordítását tartalmazza.

A 3. §-hoz

A Magyar Köztársaság az Egyezmény módosítását megerősítő okiratot 2001. június 28-án a FAO főigazgatójánál letétbe helyezte. A FAO értesítése alapján az Egyezmény 2005. október 2-án lépett hatályba. Az Egyezmény megerősítésére a Netv. hatálybalépése előtt került sor, így a törvény a kihirdetését követő 8. napon lép hatályba.

Tekintettel arra, hogy a FAO-konferencia 1997. novemberi, huszonkilencedik ülésszakának 12/97. számú határozata alapján új, módosított Egyezmény elfogadására került sor, az 1951-ben létrejött Egyezmény kihirdetéséről szóló 1961. évi 3. törvényerejű rendelet módosítása helyett indokolt a módosított Egyezményt egységes szerkezetben kihirdetni a törvényerejű rendelet egyidejű hatályon kívül helyezésével.

A Netv. 10. §-ának f) pontja értelmében rendelkezni kell az Egyezmény végrehajtásáért felelős megjelöléséről; aki az Egyezmény tárgya alapján a földművelésügyi és vidékfejlesztési miniszter.