2013. évi CXXXIII. törvény indokolása

a vallási közösségek jogállásával és működésével kapcsolatos törvényeknek az Alaptörvény negyedik módosításával összefüggő módosításáról

-----STARTING---POINT---ALTALANOS--- 

Az Alkotmánybíróság a 6/2013. (III. 1.) AB határozatában a hatálybalépésükre visszamenőleges hatállyal megsemmisítette a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény (a továbbiakban: Ehtv.)

- egyházfogalmának az „Országgyűlés által elismert” szövegrészét,

- elismerési eljárásra vonatkozó szabályait és

- az Ehtv.-ben fel nem sorolt egyházak egyesületté való ex lege alakítását kimondó rendelkezését.

Az Alkotmánybíróság megállapította, hogy az Ehtv. szerinti egyházként történő elismerésre irányuló olyan eljárás, amelyet az Ehtv. nem köt határidőhöz, amelyben a mérlegelés lehetséges, és amellyel szemben a hatékony jogorvoslatot az Ehtv. nem biztosítja, a tisztességes eljárás követelményébe ütközik. Az Alkotmánybíróság alkotmányos követelményként határozta meg továbbá, hogy az egyházi jogállás megszerzése és az ahhoz kapcsolódó jogosultságok megállapítása tárgyilagos és ésszerű feltételek alapján, tisztességes eljárásban és jogorvoslati lehetőség biztosítása mellett történjen.

Az Alaptörvény negyedik módosítása alapján az Alaptörvény biztosítja a vallási tevékenységet végző szervezetek elsődlegesen vallási tevékenység végzésére irányuló, államtól különvált működését és önállóságát. Az Alaptörvény az egyéni és kollektív vallásgyakorlás - bármely személy és szervezet részére biztosított - jogához kapcsolódóan az az Országgyűlés számára biztosítja továbbá azt a lehetőséget is, hogy a vallási tevékenységet végző szervezetek számára speciális egyházi státuszt biztosítson. E speciális egyházi jogállás célja az, hogy az elismert egyházak közösségi célok érdekében történő hatékony működését elősegítse.

A törvény összhangban az Alkotmánybíróság döntésével, az Alaptörvény negyedik módosítására tekintettel meghatározza a vallási tevékenység végzésének alanyi és tárgyi kereteit, újraszabályozza az elismerési eljárást és rendezi az Alkotmánybíróság döntésével érintett vallási közösségek jogi státuszát.

-----STARTING---POINT---RESZLETES---

Az 1-3. §-hoz

A törvény ezen szerkezeti egysége az Alkotmánybíróságról szóló törvény módosításával teremti meg az Országgyűlés döntésével szembeni jogorvoslat lehetőségét.

A 4. §-hoz

A törvény meghatározza a vallási tevékenység fundamentális alapjait. A vallási tevékenység szervezeti kerete a vallási közösség, amelynek két típusa

- az Országgyűlés által elismert egyház, mint bevett egyház (közjogi jogalany) és

- a vallási tevékenységet végző szervezet (különös egyesületi formaként működő magánjogi jogalany).

Az állam a vallási közösségek számára ezt a két jogi formát kínálja fel annak érdekében, hogy a vallási közösség állami jogrendbe való beilleszkedését biztosítsa. Ez a kétszintűség több más európai állam (így pl. Ausztria, Csehország, Németország és Románia) egyházjogi szabályozásában megjelenik, de ez az irány határozta meg a vallás szabad gyakorlásáról szóló 1895. évi XLIII. törvény szabályozási irányát is 1895-től egészen 1947-ig. A szabályozás révén mindkét forma biztosítja a vallás szabad gyakorlását.

Az állam által felkínált jogi keretek igénybevételére minden vallási közösség számára azonos feltételek mellett van lehetőség. A különbség abban áll, hogy a magánjog által szabályozott jogállás a bevett egyházakra vonatkozó feltételekhez képest jelentősen kedvezőbb feltételek mellett érhető el, a vallási tevékenységet végző szervezetnek ugyanis nem kell megfelelnie a bevett egyházakra vonatkozó feltételeknek. E jogi keret igénybevételének feltételei a vallási tevékenységet végző szervezet fogalmából következnek. Ez alapján az ilyen jogalanynak vallási tevékenységet kell végeznie és tagjai olyan természetes személyek lehetnek, akik azonos hitelveket vallanak. E jogállás sajátossága ugyanakkor, hogy a vallási tevékenységet végző szervezetet - az általa végzett vallási tevékenységre tekintettel - más civil szervezetre vonatkozó szabályokhoz képest is kedvezőbb helyzetbe kívánja hozni a jog. A vallási tevékenységet végző szervezet ugyanis az egyesületre vonatkozó szabályoktól eltérően határozhatja meg a tagsági jogviszony keletkezésének módját, valamint azon személyek körét, feladatát és hatáskörét, akik a vallási tevékenységet végző szervezettel kapcsolatos döntés meghozatalára és ellenőrzésére, illetve a vallási tevékenységet végző szervezet ügyintézésére és képviseletére jogosultak.

E kategóriák azonban nem érintik a vallásszabadság ezen kereteken túli gyakorlását. Az állam által felkínált jogi keretek igénybevételének lehetősége a vallási közösség saját döntésén múlik, számára egyaránt adott a jogi keretek közötti és az azokon kívüli vallásgyakorlás lehetősége.

A vallási közösség elsődlegesen vallási tevékenység céljából jön létre és működik.

A vallási tevékenység fogalmi meghatározását a törvény a jelenleg hatályos szabályozáshoz képest tartalmában nem változtatja, annak csupán kodifikációs szempontból történő átszerkesztésre irányuló módosítására kerül sor akként, hogy a vallási tevékenységet végző szervezetre és az egyházra egyaránt vonatkozó szabályok közös alcím alatt kerülnek meghatározásra. Ennek során a törvény a hatályos szabályozáshoz hasonlóan változatlanul tartalmazza a vallási tevékenység tárgyi oldali feltételeit és a vallási tevékenység végzésére vonatkozó garanciáknak (állami irányítás, felügyelet kizárása, belső szabályok szerinti működés stb.) a vallási közösség mindkét típusára kiterjedő meghatározását.

A törvény a Kormány számára biztosítja, hogy meghatározott feltételek megléte esetén a vallási közösséggel, annak működésének támogatására vonatkozó megállapodást kössön. Ez a megállapodás a vallási közösséget végző szervezet és az Országgyűlés által elismert egyház tekintetében egyaránt megköthető, így az olyan vallási közösség, akivel a Kormány ilyen megállapodást köt semmiképpen nem tekinthető a vallási tevékenység szervezeti keretein belül önálló jogalanynak.

Az 5. §-hoz

A törvény meghatározza a vallási tevékenységet végző szervezet jogállására vonatkozó szabályokat is. A törvény a vallási tevékenységet végző szervezet számára egy sajátos jogállást biztosít. A vallási tevékenységet végző szervezet ez alapján olyan jogalany, amelyet vallási tevékenység végzésére azonos hitelveket valló természetes személyek alapítanak, és amelyet bíróság vesz nyilvántartásba. A vallási tevékenységet végző szervezet egyesület, annak különös formájaként működik, így rá az egyesületre vonatkozó szabályokat kell alkalmazni az Ehtv.-ben meghatározott eltérésekkel. Ilyen eltérés a vallási tevékenységet végző szervezet alapításának kedvezőbb szabályozása és a vallási tevékenységet végző szervezet számára az egyházakhoz hasonló többletjogosultságok biztosítása.

A vallási tevékenységet végző szervezet az egyesületre vonatkozó szabályoktól eltérően határozhatja meg

- a tagsági jogviszony keletkezésének módját, valamint

- azon személyek körét, feladatát és hatáskörét, akik a vallási tevékenységet végző szervezettel kapcsolatos döntés meghozatalára és ellenőrzésére, illetve a vallási tevékenységet végző szervezet ügyintézésére és képviseletére jogosultak.

A vallási tevékenységet végző szervezetet olyan többletjogosultságok illetik meg, mint pl.

- az intézményfenntartás,

- az állam irányításukra, felügyeletükre szervet nem működtethet, és nem hozhat létre,

- a saját hitelvek és szertartási rend szerint működés,

- a társadalom értékteremtő szolgálatában való részvétel,

- a polgári jogviszonyokban való korlátozás nélküli részvétel,

- a költségvetési támogatásban való részesedés,

- részvétel a jogszabálytervezetek és jogalkotási koncepciók véleményezésében,

- a fokozott szabálysértési és büntetőjogi védelem,

- az elnevezés, jelképrendszer, szertartásrend fokozott jogvédelme.

Figyelemmel továbbá arra, hogy az állami jog egyházfogalma a különböző vallási közösségek egyházfogalmától teljesen független, az állam e kategória használatát nem korlátozza kizárólag az Országgyűlés által elismert egyházakra, a módosítással egyértelművé teszi, hogy a vallási tevékenységet végző szervezet az egyház megjelölést elnevezésében és tevékenységére való utalás során önmeghatározása céljából használhatja.

A 6. §-hoz

A törvény önálló fogalmat („egyházi jogi személy”) vezet be a bevett egyház és a belső egyházi jogi személy együttes megjelölésére. Az „egyházi jogi személy” terminológia nem jogi személyiségtípus, a bevett egyház és a belső egyházi jogi személy jogalanyisága nem ezen alapul. Az új terminológia a bevett egyházak belső szabályainak sajátosságaihoz igazodva szolgálja a bevett egyház belső egyházi jogi személyeivel való együttes kezelését a vallási tevékenységükhöz kapcsolódóan. Erre utal a 12. § (2) bekezdése, amely a bevett egyház és a belső egyházi jogi személyei viszonyát szabályozza, egyértelművé téve azt is, hogy a bevett egyházra vonatkozó szabályokat megfelelően kell alkalmazni a belső egyházi jogi személyre is. A megfelelő alkalmazás nem jelentheti a közfeladatot ellátó belső egyházi jogi személyekre vonatkozó más jogszabályi rendelkezések kizárását (így pl. a munkajogviszonyból, tanulói, hallgatói jogviszonyból eredő jogviták bírói felülvizsgálatának kizártságát, a közfeladatellátást szolgáló ingatlanok fokozott szabálysértési és büntetőjogi védelmét vagy a közfeladatellátás során a bevett egyház belső szabályán alapuló adatkezelést).

A 7-8. §-hoz

A törvény ezen szerkezeti egysége az egyházi személyre vonatkozó Ehtv.-beli rendelkezések kodifikációs szempontból történő módosítása mellett az egyházi személyre vonatkozó hatályos szabályozást kiterjeszti a vallási tevékenységet végző szervezet vallásos tevékenységet hivatásszerűen végző tagjára is, ezáltal többletgaranciát biztosítva a vallási tevékenység nem bevett egyházként történő végzéséhez. Ennek keretében a vallási tevékenységet végző szervezet vallásos szertartást hivatásszerűen végző tagja fokozott szabálysértési és büntetőjogi védelemben részesül és a hitéleti szolgálata során tudomására jutott, személyiségi jogot érintő információkat nem köteles állami hatóság tudomására hozni.

A 9. §-hoz

A törvény ezen szerkezeti egysége újraszabályozza az egyházként történő elismerésre irányuló eljárást. Az egyházként történő elismerésre irányuló eljárás szabályai a következők szerint módosulnak.

A törvény az Ehtv. sarkalatos rendelkezéseként határozza meg az elismerés feltételeit. Ezek között az Alaptörvény negyedik módosítása alapján új feltételként jelenik meg

- a lakosság 0,1 százalékának megfelelő tagság (100 éves nemzetközi működés hiányában) és

- a közösségi célok érdekében történő együttműködésre való alkalmasság.

Az elismerés feltételei két csoportra oszlanak. Ezek közül az egyik csoportot a tisztán jogi jellegű feltételek adják, a másik csoport a mérlegelést lehetővé tevő szempontokat tartalmazza.

Az egyházként történő elismerést az egyházakkal való kapcsolattartás koordinációjáért felelős miniszternél (a továbbiakban: miniszter) lehet kezdeményezni. A tisztán jogi jellegű feltételek fennállását a miniszter egyházjogászokból, egyháztörténészekből, illetve egyház-szociológusokból álló szakértők bevonásával vizsgálja, és csak az ezen feltételeknek megfelelő kezdeményezést továbbítja az Országgyűlés vallásügyi bizottságának. A miniszter a tisztán jogi feltételek fennállásáról közigazgatási hatósági eljárás keretében hoz döntést, amelynek bírósági felülvizsgálata kérhető. Az elismerési eljárásban megszűnik a népi kezdeményezés intézménye (a társadalmi támogatottságot a tagság tekintetében meghatározott feltétel biztosítja) és megszűnik a Magyar Tudományos Akadémia véleményezési jogköre is.

Az egyházként történő elismerésre vonatkozó törvényjavaslatot az Országgyűlés vallásügyi bizottsága készíti el. Törvényjavaslat készül abban az esetben is, ha az Országgyűlés vallásügyi bizottsága az elismerés elutasítását javasolja az Országgyűlés részére. Az ilyen törvényjavaslat olyan zárószavazását követően, amely során az Országgyűlés a törvényjavaslatot elutasítja, az egyházként való elutasításra vonatkozó döntést a zárószavazást követően az Országgyűlés vallásügyi bizottsága által elkészített országgyűlési határozatban kell közzétenni. Erről az Országgyűlés vita nélkül szavaz. Ezen, részben házszabályi rendelkezésbeli szabályok megalkotása nem a törvényjavaslat szabályozási tárgykörét képezi.

Az Országgyűlés az elismerési eljárás keretében arról dönt, hogy a vallási tevékenységet végző szervezettel a közösségi célok érdekében kíván-e együttműködni és a vallási tevékenységet végző szervezet alkalmas-e a közösségi célok érdekében történő együttműködésre. E döntése során az Országgyűlés azt mérlegeli, hogy a vallási tevékenységet végző szervezet tanai és tevékenységei nem sértik-e az ember testi-lelki egészséghez való jogát, az élet védelmét, az emberi méltóságot, a vallási tevékenységet végző szervezettel szemben - működése során - nemzetbiztonsági kockázat nem merült-e fel és a közösségi célok érdekében történő együttműködésre a vallási tevékenységet végző szervezet alkalmas-e. A miniszternek a jogi jellegű feltételek tekintetében adott döntése köti az Országgyűlést.

A törvény szerinti szabályozás egyértelműen azt a szabályozási szándékot követi, amely biztosítja, hogy az Országgyűlés mérlegelés alapján meghozott döntése ne érintse a vallási tevékenységet végző szervezetek teológiai önmeghatározását. Azok a vallási tevékenységet végző szervezetek is, amelyeknek az Országgyűlés nem biztosítja a bevett egyházi státuszt, teológiai értelemben a saját belső szabályuk szerint egyházként, állami jogi szempontból pedig a törvény által számukra biztosított sajátos jogalanyként (vallási tevékenységet végző szervezet) az állami jogrend keretein belül működnek. Az állami jog egyházfogalma tehát nem követi az egyház teológiai fogalmát, ez a megkülönböztetés az állam és az egyház elválasztásának elvéből is következik. A speciális egyházi jogállás biztosítása vagy annak hiánya nem érinti a vallási tevékenységet végző szervezetek az Emberi Jogok Európai Egyezményének 9. és 14. cikke szerint vallásszabadsághoz való és megkülönböztetéstől való mentességhez fűződő jogát sem. Ez a jog az Alaptörvény VII. cikk (1) bekezdése alapján illeti meg mind az elismert egyházakat, mind a vallási tevékenységet végző szervezeteket. Azok a vallási tevékenységet végző szervezetek tehát, amelyeknek az Országgyűlés nem biztosítja ezt a speciális egyházi státuszt - ettől függetlenül - szabadon gyakorolhatják teológiai értelemben vett egyházként vallásukat vagy egyéb vallási meggyőződésüket.

A törvény egyértelművé teszi azt is, hogy az elutasításra vonatkozó döntést az Ehtv. törvénnyel megállapított 14. § g)-i) pontjában meghatározott feltételek fennállásának hiányára kiterjedő indokolt országgyűlési határozat formájában kell közzétenni.

Az elutasító parlamenti döntéssel szemben az Alkotmánybíróságról szóló törvényben meghatározottak szerint van helye jogorvoslatnak. Az Alkotmánybíróság ebben az eljárásban a vallási tevékenységet végző szervezet elismerésére irányuló eljárás törvényességét vizsgálja felül.

Az elismerésre vonatkozó eljárás további újítása a határidők bevezetése. A miniszter vizsgálatára a törvény 60 napot, az elismeréssel összefüggő törvény vallásügyi bizottság általi előkészítésére 30 napot, az Országgyűlés döntésére (ennek keretében az elutasításra vonatkozó országgyűlési határozat közzétételére is kiterjedően) 90 napot biztosít.

A törvény továbbra is biztosítja az elutasított kezdeményezés egy éven túli ismételt megindításának lehetőségét, ezáltal az Országgyűlés döntése nem eredményez res iudicatat.

A 10-12. §-hoz

Megteremti az Országgyűlés által elismert egyházakról a miniszter által vezetett nyilvántartás közhitelességét.

A 13-14. §-hoz

A törvény közös szabályok közé rendezi a vallási közösség mindkét típusát egyaránt megillető jogosultságokat.

A törvény a bevett egyház adatkezelésének szabályait határozza meg.

A 15. §-hoz

A módosítások a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló törvénynek a bevett egyház megszűnésére vonatkozó szabályait pontosítják a jelenleg fennálló szabályozási hiátus megszüntetésével. A módosítások alapján az alaptörvény-ellenesen működő bevett egyház nem szűnik meg, hanem az Országgyűlés által számára biztosított sajátos közjogi jogalanyiságát veszti el, de vallási tevékenységet végző szervezetként működhet. Az ilyen jogi szervezeti keretek között folytatott további alaptörvény-ellenes működés esetén az ügyész törvényességi ellenőrzési jogosítványai alapján indított perben végső soron a vallási tevékenységet végző szervezet megszűnésére kerülhet sor, amellyel szemben bírósági jogorvoslatra van lehetőség, szemben az Országgyűlés megszüntető döntésével, amelynél ez nem biztosítható figyelemmel arra, hogy az alaptörvény-ellenes működés megállapításában az Alkotmánybíróság eleve jelentős szerepet tölt be. A bevett egyházi jogállását bármilyen okból elvesztő bevett egyház a módosítás alapján vallási tevékenységet végző szervezetté válik. Az Országgyűlés bevett egyházi jogállást érintő, a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló törvényben jogalkotási aktussal megnyilvánuló döntésével szemben az alkotmánybírósági eljárás általános szabályai szerint alkotmányjogi panasznak van helye.

A 16. §-hoz

Az Ehtv. hatályos szabályozásától eltérően a Kormány számára teremti meg az Ehtv. végrehajtásához szükséges szabályok megalkotásának lehetőségét. A szabályozás ilyen jogforrási szintjének biztosítását a miniszter által vezetett nyilvántartás közhitelessé tétele és az a körülmény indokolja, hogy az egyházként történő elismerés során a miniszternek jelentős feladatai lesznek.

A 17. §-hoz

A törvény az Alkotmánybíróság döntésére utalva rendelkezik az érintett vallási közösségek jogi státuszának rendezéséről. A törvény ezeket a vallási közösségeket az új elismerési eljárás keretein belül az egyházként történő elismerés kezdeményezésére hívja fel. Ennek elmulasztása vagy elutasítása esetén a vallási közösség vallási tevékenységet végző szervezetként működhet.

A vallási közösség számára lehetővé teszi, hogy ha vele szemben kényszer-végelszámolási eljárás van folyamatban vagy ehhez kapcsolódóan új eljárásra utasításra kerül sor, a vallási közösség az ilyen eljárás felfüggesztése, majd a bejegyzési eljárás eredményességétől függően megszüntetése mellett kérhesse a vallási tevékenységet végző szervezetként történő nyilvántartásba vételét.

Az olyan személyek, akik által alkotott egyesületet a bíróság kényszer-végelszámolás keretében jogerősen megszüntetett, az általános szabályok szerint hozhatnak létre vallási tevékenységet végző szervezetet. Az azonos hitelvek alapján és azonos névvel létrehozott vallási tevékenységet végző szervezet tekintetében a törvény biztosítja a korábban megszüntetett jogalanyhoz képest történő jogfolytonos működést.

A 18. §-hoz

Az Ehtv. sarkalatossági záradékát módosítja.

A 19-23. §-hoz

Kodifikációs pontosítást tartalmaz.

A 24-161. §-hoz

A törvény ezen szerkezeti egységei olyan módosító rendelkezéseket tartalmaznak, amelyek a jogrendszeren vezetik át a vallási közösségek jogállásához kapcsolódó szükséges módosításokat.

A módosítás az Ehtv. szabályozási irányát követi: az olyan jogokat és kötelezettségeket, amelyek az állammal a közösségi célok érdekében történő együttműködéshez kapcsolódnak kizárólag az Országgyűlés által elismert egyháznak, minden egyéb olyan jogot és kötelezettséget azonban, amely a vallásgyakorlás szabadságából származik valamennyi vallási közösség részére biztosítja. Ezek ugyanis olyan pozitív jogok, amelyek a vallásgyakorlást a vallási közösség jogi formájára tekintet nélkül szolgálják.

Mindezekre tekintettel a törvénynek nem célja, hogy a szabad vallásgyakorlás jogának lényeges tartalmát a vallási tevékenység szervezeti keretei tekintetében kizárja vagy korlátozza.

-----STARTING---POINT---VEGE---

A 162. §-hoz

A törvény hatálybalépését biztosító rendelkezést tartalmazza.

A 163. §-hoz

Az Alaptörvény sarkalatosságra vonatkozó követelményének való megfelelésére utaló sarkalatossági záradékot tartalmazza.