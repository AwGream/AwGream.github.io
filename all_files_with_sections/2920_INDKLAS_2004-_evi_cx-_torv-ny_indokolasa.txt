2004. évi CX. törvény indokolása

a Nemzetközi Munkaügyi Szervezet Általános Konferenciája 85. ülésszakán elfogadott, a magán-munkaközvetítő ügynökségekről szóló 181. számú Egyezmény kihirdetéséről

Indokolás

A Nemzetközi Munkaügyi Szervezet Általános Konferenciája, amelyet a Nemzetközi Munkaügyi Hivatal Igazgató Tanácsa hívott össze, 1997. június 3-án, a 85. ülésszakán döntött arról, hogy a munkaerőpiacok működése rugalmasságának fontosságára figyelemmel, az ILO-nak meg kell kezdenie a díjat felszámoló munkaközvetítő ügynökségekről szóló (módosított) 1949. évi Egyezmény rendelkezéseinek felülvizsgálatát.

Az 1949-ben elfogadott és az akkor fennállt feltételekhez képest rendkívül eltértek azok a körülmények, amelyek között 1997-ben működtek a magán-munkaközvetítő ügynökségek és ez szolgált alapul a felülvizsgálat megkezdéséhez. Az átdolgozott Egyezményt 1997. június 19-én fogadták el, amely „A magán-munkaközvetítő ügynökségekről szóló 1997. évi Egyezmény néven” idézhető.

Az Egyezmény szempontjából a magán-munkaközvetítő ügynökség fogalma igen átfogó, az olyan állami hatóságtól független természetes vagy jogi személyt jelent, amely az alábbi munkaerő-piaci szolgáltatások közül legalább egyet nyújt:

- közvetítés,

- munkaerő-kölcsönzés,

- egyéb, az álláskereséssel kapcsolatos szolgáltatások, mint pl. tájékoztatás, és amelynek nem célja a konkrét közvetítő tevékenység.

A Magyar Köztársaság Országgyűlése a 181. számú Egyezményt a 6/2002. (II. 7.) OGY határozatával megerősítette, és felkérte a külügyminisztert, hogy a megerősítő okiratot helyezze letétbe a Nemzetközi Munkaügyi Szervezet főigazgatójánál.

A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 2003. szeptember 19-én megtörtént. A 181. számú Egyezmény 3. bekezdése 18. cikkelyének megfelelően Magyarországra nézve az Egyezmény rendelkezései 2004. szeptember 19-én léptek hatályba.

Az Egyezmény 7. cikke értelmében a magán-munkaközvetítő ügynökségek a munkavállalók felé sem közvetlenül, sem közvetve nem számíthatnak fel semmilyen díjat vagy költséget, sem egészben, sem részlegesen.

A magyar jogrendszer jelenleg az Egyezményben foglalt követelményeknek teljes egészében megfelel.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.