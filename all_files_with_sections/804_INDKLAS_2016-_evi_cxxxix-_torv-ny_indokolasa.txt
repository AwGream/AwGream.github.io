2016. évi CXXXIX. törvény indokolása

a környezetvédelmi termékdíjról szóló 2011. évi LXXXV. törvény módosításáról

-----STARTING---POINT---ALTALANOS--- 

A környezetvédelmi termékdíjról szóló 2011. évi LXXXV. törvény (a továbbiakban: Ktdt.) módosítása jogértelmezést segítő, az adminisztrációcsökkentésére irányuló, valamint környezetvédelmi célok érvényesítését szolgáló rendelkezéseket tartalmaz.

A törvény alapvető módosító rendelkezései a gépjármű átalány fizetés lehetőségének kiterjesztését a kishaszon-gépjárművekre és az autóbuszokra, a belföldön hulladékká vált termékek újrafelhasználásra való előkészítését és a használt termék újbóli felhasználásra történő előkészítésének ösztönzését, pontosítását és észszerű egyszerűsítésre irányuló intézkedések megteremtését, és a kötelezettek jogértelmezési kérdései által feltárt joghézagok megszüntetését szolgálja.

-----STARTING---POINT---RESZLETES---

Az 1. §-hoz

A Ktdt. tárgyi hatálya alá tartozó csomagolószer meghatározása nem az értelmező rendelkezések között szerepel, hanem a termékdíjköteles termékek felsorolásánál, a Ktdt. 1. § (3) bekezdés b) pontjában. A módosító rendelkezés a fogalom meghatározást az értelmező rendelkezések sorába helyezi.

A 2. §-hoz

Törvényi szintre emeli a rendelkezés a bérgyártásra vonatkozó, jelenleg a Ktdt. végrehajtásáról szóló 343/2011. (XII. 29.) Korm. rendeletben (a továbbiakban: Korm. rendelet) szereplő azon rendelkezést, amely a bérgyártás során a bérgyártó által hozzáadható alapanyag tömegét szabályozza.

A Ktdt. 2. § 11. pontjában definiált egyéb csomagolószer helyett - a jelen törvény 1. §-ában foglaltaknak megfelelően - a csomagolószer kerül meghatározásra.

2016. január elsejétől a Ktdt. módosítása a gépjárművek (motorkerékpár és személygépkocsi) esetében egy egyszerűsített átalánydíj-fizetési lehetőséget vezetett be. A Ktdt. ez irányú módosításával nagymértékben csökkent az érintett kötelezettek adminisztrációs terhe. A haszongépjárművet és autóbuszt is gyártó és forgalmazó gazdálkodók adminisztratív terheinek csökkentése érdekében a Ktdt. 2. § 14b. pontjában szereplő „gépjármű” definíció kibővül a haszongépjárművekkel és az autóbuszokkal, amelynek eredményeként e járművekre is alkalmazhatóvá válik az átalánydíj-fizetés lehetősége.

A 3. §-hoz

A jelenleg hatályos jogszabályi keretek között, ha egy gazdálkodó a termék előállításához az alapanyagot használt termékként szerzi be, az így létrejött termék értékesítése jellemzően nem keletkeztet termékdíj-kötelezettséget. Ugyanakkor, ha a felhasznált alapanyag hulladék, a belőle előállított termék első belföldi forgalomba hozatala, saját célú felhasználása vagy készletre vétele termékdíj-kötelezettséget keletkeztet (amennyiben a termék a termékdíj törvény tárgyi hatálya alá tartozik).

Ez esetben ugyanis vámtarifaszám változás történik és ebből adódóan a Ktdt. 1. § (5) bekezdésének rendelkezései szerint új termékdíjköteles termék jön létre és olyan termékekre vagy alkotóelemekre, összetevőkre keletkezik kötelezettség, amelyek után már korábban a teljesítés a hulladékká válást megelőzően megtörtént.

Az újrahasználatra előkészítés ösztönzése érdekében nem kell a termékdíjat megfizetni az újrahasználatra előkészítés során vagy újbóli felhasználásra előkészítést követően előállított termékdíjköteles termék esetén. A rendelkezés értelmében kizárólag a termékbe újonnan beépített termékdíjköteles alkotórészek és tartozékok esetén kell a termékdíjat megfizetni.

A termékdíj szabályozás alól jelenleg a megújuló forrásból készült, biológiailag lebomló zacskó, és az elkülönített hulladék gyűjtésére szolgáló műanyag szemeteszsák kivételt képez, amelynek feltétele, hogy a termék mindkét oldali felületének legalább 20%-át kitevő, meghatározott felirat szerepeljen. A korszerű technológiáknak köszönhetően egyre elterjedtebbek a biológiailag lebomló műanyag zacskók, amelyek komposztálható tulajdonságukat elveszítik a különböző vegyi anyagokat tartalmazó feliratok ráhelyezésével, ellenkező esetben azonban az érintett gazdálkodót termékdíj-kötelezettség terheli. A közszolgáltatókat az elkülönített hulladék gyűjtésére szolgáló zsák tekintetében szintén termékdíj-kötelezettség terheli a hatályos Ktdt. által előírt felirat feltüntetésének hiányában. A probléma feloldása érdekében a nevezett két termék a termékdíjköteles termékek közé kerül, azonban a termékdíjat nem kell megfizetni. Megszűnik ezzel a feliratozási kitétel a biológiailag lebomló zacskók és az elkülönítetten gyűjtött hulladékok gyűjtésére szolgáló zsákok esetén. Ugyanakkor az érintett gazdálkodóknak nyilvántartási és adatszolgáltatási kötelezettsége keletkezik, amelynek célja - a visszaélések kockázatának csökkentésén túlmenően -, hogy az e termékek kibocsátott mennyiségéről biztosított legyen az adatgyűjtés az európai uniós kötelezettség teljesítéséhez.

A 4. §-hoz

Az egyéni hulladékkezelést választók fizetendő termékdíja a tárgyévi hulladékhasznosítási teljesítményük függvénye. Amennyiben az egyéni hulladékkezelést teljesítő kötelezett hasznosítási teljesítménye eléri vagy meghaladja a Ktdt. 3. mellékletében meghatározott felső hasznosítási arány értékét, a megfizetendő termékdíj mértéke minimális (kizárólag rendszerirányítási alapköltség). Ugyanakkor, ha az egyéni hulladékkezelő hulladékhasznosítási teljesítménye a felső hasznosítási arányt nem éri el, a fizetendő termékdíj - a számítási metódus alapján - a kollektív díjtétellel számolt díjnál magasabb is lehet. Az egyéni hulladékkezelést választó kötelezettek a hulladékgazdálkodási teljesítmény tervezése során a hatályos szabályozás szerint a tárgyévi kibocsátást kell, hogy alapul vegyék.

Tekintettel arra, hogy az éves kibocsátás csak tárgyévet követően válik ismerté, nehézséget okoz az érintett gazdálkodóknak a kívánt hasznosítási teljesítmény elérése érdekében hasznosítandó termékdíjköteles termékből képződő hulladék mennyiségi becslése. Kifejezetten igaz ez azon termékek esetében, amelyeknek forgalmazott mennyisége szezonálisan ingadozik. Az érintett gazdálkodók kötelezettség teljesítésének megkönnyítése érdekében azon gazdálkodóknak, amelyek tárgyévet megelőzően is egyéni hulladékkezelést választottak, a tárgyévet megelőző évi kibocsátásuk képezi majd a számítás alapját. Ettől eltérő esetben a hatályos szabályozással megegyezően a tárgyévi kibocsátást kell figyelembe venni a termékdíjtétel megállapítása során. A rendelkezésben foglaltakat termék- és anyagáramonként külön szükséges vizsgálni.

A jogalkotás szabályainak megfelelően a Ktdt. 16/A. § (3) bekezdés - annak terjedelme miatt - megbontásra került, egy további (3a) bekezdés beiktatásával.

Az 5. §-hoz

A Ktdt. 27/A. §-ban egyértelműen kimondásra kerül, hogy amennyiben a belföldi előállítású reklámhordozó papír megrendelője a nyilatkozattételi kötelezettségének nem tesz eleget, a termék - annak tartalmától függetlenül - termékdíjköteles terméknek minősül.

A 6. §-hoz

A Ktdt. 2. § 14b. pontjában szereplő „gépjármű” definíció kibővül a haszongépjárművekkel és az autóbuszokkal, amelynek eredményeként e járművekre is alkalmazhatóvá válik az átalánydíj-fizetés lehetősége. Ennek megfelelően ki kell bővíteni a Ktdt. 4. mellékletét.

A 7. §-hoz

Kikerül a műanyag bevásárló reklámtáskák fogalma alól a hajlékonyfalú műanyag hűtőtasak vagy hűtőtáska, tekintve, hogy annak használata nem a vásárlók környezettudatos gondolkodásának hiányára utal, a fogyasztók alapvetően élelmiszerbiztonsági okból használják ezeket a hűtőtáskákat. A műanyag hűtőtasakoknak ugyan létezik tartós alternatívája (merevfalú hűtőtáska), azonban azok a kereskedelmi egységekben jellemzően nem érhetőek el, illetve áruk lényegesen meghaladja a szóban forgó termék - szintén nem alacsony árát (megközelítőleg 500-700 Ft). A műanyag hűtőtasakok ugyanakkor úgyszintén nem egyszeri használatra készülnek, valamint már csak a kereskedelmi árnak köszönhetően sem jellemző, hogy azonnal hulladékká válnának. A jelenlegi 1900 Ft/kg díjtétel helyett a hajlékonyfalú műanyag hűtőtasak vagy hűtőtáska után fizetendő termékdíj 57 Ft/kg-ra csökken.

A Ktdt. 4. § (2) bekezdés h) pontjának szövege az ügyletben résztvevők számát és jogállásának vonatkozását pontosítja. A módosítás egyértelművé teszi, hogy a normaszöveg háromszereplős gazdasági eseményt ír le.

Első szereplőként a belföldön lévő termékdíjköteles termék tulajdonjogának birtokosát határozza meg, akinek termékdíj-kötelezettsége keletkezik általános esetben a tulajdonjog „belföldön gazdasági céllal letelepedett, vagy belföldön nyilvántartásba vett gazdálkodó szervezet részére történő átruházás esetén”.

A második szereplő a belföldi jogállású gazdálkodó szervezet, aki a tulajdonjogot megszerzi. A harmadik szereplő egy külföldön lévő szállítási cím. A törvény szövege nem nevesíti a harmadik szereplőt, hanem igazolt módon külföldre kiszállítást követel meg. A termék igazolt módon külföldre történő kiszállítása az első szereplőtől történik, de akár a második szereplő vagy a külföldi végső vevő is intézheti a külföldre kiszállítást és ebben a speciális esetben nem keletkezik termékdíj-kötelezettség.

A Ktdt. 14. § (5) bekezdés a) pontjára vonatkozó módosítás kimondja, hogy az átvállalás különös szabályai egyértelműen csak az átvállalt mennyiségekre vonatkozhatnak.

A termékdíj-kötelezettség szerződés alapján történő átvállalásával a csomagolószer esetén a gyakorlatban fellépő problémát oldja meg a Ktdt. 14. § (5) bekezdés d) pontjának a módosítása. A hivatkozott jogszabályi hely a módosítást követően egyértelműen rögzíti, hogy az átvállalás a csomagolószer csomagolására nem terjed ki, azonban lehetőséget biztosít az átvállalással érintett csomagolószer saját célú felhasználására is továbbértékesítés mellett.

2016. január 1-től a forgalomba hozatal és a saját célú felhasználás mellett a készletre vétel is termékdíj-kötelezettséget keletkeztető jogcím. A Ktdt. 14. § (6) bekezdését módosító rendelkezés a termékdíj-kötelezettséget átvállaló részére is lehetőséget ad a készletre vétel választására.

A Ktdt. 16/A. § (5) bekezdésében - a hulladékról szóló 2012. évi CLXXXV. törvény (a továbbiakban: Ht.) meghatározásaival összhangban - a „begyűjtés” szó helyére a „gyűjtés”kifejezés kerül.

A Ktdt. 16/A. § (8) bekezdése szerint az érintett gazdálkodók kötelezettség teljesítésének megkönnyítése érdekében azon gazdálkodóknak, amelyek tárgyévet megelőzően is egyéni hulladékkezelést választottak, a tárgyévet megelőző évi kibocsátásuk képezi a Ktdt. módosítás következtében a számítás alapját. Ettől eltérő esetben a hatályos szabályozással megegyezően a tárgyévi kibocsátást kell figyelembe venni a termékdíjtétel megállapítása során.

Az egyéb csomagolószer definíciójának a Ktdt. 2. § 11. pontjában a csomagolószer definíciójára történő cseréje okán szükséges a Ktdt. 25. § (1) bekezdés g) pontjának kiigazítása.

A Ktdt. 1. melléklet b) pont B:9 mezőjének módosításával a továbbiakban a 3921 vámtarifaszámú termékek bútoripari felhasználás esetén nem termékdíj-kötelesek.

Tekintettel a 3. § módosítására, a Ktdt. 1. melléklet b) pont B:10 mezőjében a kivételek közül törölni szükséges „az elkülönített hulladék gyűjtésére szolgáló zsák; a megújuló forrásból készült, biológiai úton lebomló műanyag szemeteszsák;”szövegrészt.

A 8. §-hoz

A „végfelhasználó” kifejezés Ktdt. 2. § 12. pont a) és c) alpontjából történő törlése arra irányul, hogy az egyéni hulladékkezelést választó kötelezettek a termékdíjköteles termékekből keletkezett hulladékot ne csak kizárólag végfelhasználóktól gyűjthessék. A Ht.-ben előírtak alapján a hulladék gyűjtője kereskedői vagy közvetítői tevékenységet kizárólag az arra feljogosító engedély birtokában végezhet, így visszaélésekre nem adhat lehetőséget a törvény elfogadása.

A jelen törvény 3. § alapján szükséges törölni a Ktdt. 1. melléklet b) pont szerinti táblázatát követő szövegrészt.

Tekintettel a Ktdt. 2012. január 1-jei hatálybalépésére, a Ktdt. 3. melléklet 1. pontja szerinti nyitó szövegrészben a „2012. évtől” szövegrész értelmezési nehézségeket okoz, ezért szükséges törölni.

Figyelemmel a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) 2016. január 1-jei módosítására, a Ktdt. 9/A. § (8)-(10) bekezdéseinek hatályon kívül helyezése indokolt. A Bnytv. módosított 71. § (2) bekezdése ugyanis a kérelmezők adminisztratív terheinek csökkentése érdekében kimondja, hogy ha törvény valamely jogosultság feltételeként a bűnügyi nyilvántartási rendszerben kezelt adatok alapján megállapítható, a Bnytv.-ben felsorolt tényt határoz meg, a jogosultsághoz szükséges hatósági döntés, hatósági ellenőrzés vagy bejelentés tárgyában hatáskörrel rendelkező közigazgatási hatóság adatigénylésre jogosult. Az adatigénylés alapján a bűnügyi nyilvántartó szerv adattovábbítás útján igazolja az adatigénylés szerinti tényt az adatigénylő hatóság számára. A bűnügyi nyilvántartó szerv által továbbított adatokat az adatigénylő hatóság - törvény eltérő rendelkezése hiányában - az eljárása jogerős befejezéséig, illetve a hatósági ellenőrzés időtartamára kezeli. Mindezek alapján tehát megállapítható, hogy a szükséges előírások ellenőrzésére a Bnytv. alapján az engedélyező hatóság adatigénylés útján - az engedélyes külön nyilatkozata, kérelme, engedélye nélkül - jogosult.

2016. január 1-től az adminisztrációs kötelezettségek indokoltságának felülvizsgálata eredményeként a csomagolószerek és reklámhordozó papírok esetében sem áll fenn a kötelező számlazáradékolási rész-kötelezettség. Emiatt okafogyottá vált a Ktdt. 13. § (4) bekezdés rendelkezésének a megtartása.

A Termékdíj Bizottság a Ktdt. 2012. évi hatálybalépése óta sem alakult meg és az azóta végrehajtott szervezeti átalakulás miatt indokolatlan egy civil felügyelő szervezet létrehozása és fenntartása. Törlendő továbbá a Termékdíj Bizottság működésével kapcsolatos részletszabályok miniszteri rendeletben történő megalkotására vonatkozó felhatalmazó rendelkezés.

2016-ban - a Kormány döntése értelmében - a hulladékgazdálkodási közszolgáltatás átalakult, amelynek eredményeként 2016. április 1-jén a hulladékgazdálkodási közfeladatok ellátására létrehozott Nemzeti Hulladékgazdálkodási Koordináló és Vagyonkezelő Zrt. (a továbbiakban NHKV Zrt.) megkezdte működését. Az átalakulás részeként a hulladékgazdálkodási közszolgáltatók feladatellátása kapcsán felmerülő közvetlen költségek közszolgáltatók részére történő megfizetése szintén az NHKV Zrt. feladatkörébe került.

Mindezek értelmében a 2017. évi Országos Gyűjtési- és Hasznosítási Tervben a hulladékgazdálkodási közszolgáltatás további támogatásával az állami hulladékgazdálkodást közvetítő szervezetnek nem kell terveznie, amelyhez igazodva szükséges az állami hulladékgazdálkodást közvetítő szervezet feladatkörét szűkíteni.

A NAV-nak, mint költségvetési szervnek a feladatai ellátásához szükséges forrás a költségvetési törvény alapján biztosított. A termékdíj bevétel a központi költségvetés részét képezi, amelynek felhasználását a Ktdt. nem szabályozhatja. Ennek következtében törlendő a szóban forgó rendelkezés.

-----STARTING---POINT---VEGE---

A 9. §-hoz

A törvény 2017. január 1-jén lép hatályba.

A 10. §-hoz

A műszaki szabályokkal és az információs társadalom szolgáltatásaira vonatkozó szabályokkal kapcsolatos információszolgáltatási eljárás megállapításáról szóló, 2015. szeptember 9-i (EU) 2015/1535 európai parlamenti és tanácsi irányelv, és a csomagolásról és a csomagolási hulladékról szóló, 1994. december 20-i 94/62/EK európai parlamenti és tanácsi irányelv alapján elvégzett bejelentési eljárásról szóló rendelkezés beépítését célzó rendelkezés.