2009. évi CLX. törvény indokolása

a gyermekek fegyveres konfliktusba történő bevonásáról szóló, a Gyermek jogairól szóló egyezményhez fűzött Fakultatív Jegyzőkönyv megerősítéséről és kihirdetéséről

-----STARTING---POINT---ALTALANOS---

Általános indokolás

Magyarországon az 1991. évi LXIV. törvénnyel került kihirdetésre a Gyermek jogairól szóló, New Yorkban 1989. november 20-án kelt egyezmény (a továbbiakban: Egyezmény), amely az ENSZ egyik legszélesebb körben elfogadott és támogatott nemzetközi jogi dokumentuma.

Az elmúlt évtized háborús konfliktusokkal terhelt időszaka különösen időszerűvé tette a fegyveres összeütközések által érintett gyermekek helyzetének áttekintését csakúgy, mint a globalizáció egyik legsúlyosabb negatív következményének, a gyermekprostitúció, gyermekkereskedelem és gyermekpornográfia kérdésének vizsgálatát és az ellenük való nemzetközi fellépés szabályozását. Ezzel összhangban az Egyesült Nemzetek Közgyűlése 2000. május 25-én fogadta el az Egyezmény két Fakultatív Jegyzőkönyvét, amely egyrészt a gyermekek fegyveres konfliktusba történő bevonásáról, másrészt a gyermekek eladásáról, a gyermekprostitúcióról és a gyermekpornográfiáról szól. Magyar részről mindvégig megkülönbözetett figyelemmel kísértük az Egyezmény két Fakultatív Jegyzőkönyvének kidolgozását, és a velünk azonos értékrendet képviselő országokkal együttműködve támogattuk annak elfogadását.

A Fakultatív Jegyzőkönyvek magyar részről történő aláírására a 2034/2002. (II. 18.) Korm. határozat alapján került sor 2002. március 11-én.

A gyermekek fegyveres konfliktusba történő bevonásáról szóló 2000. évi Fakultatív Jegyzőkönyvet eddig 125 ország írta alá, 130 részes állama van, és 2002. február 12-én lépett hatályba. Az Európai Unió 24 tagállama ratifikálta ez idáig.

A fegyveres konfliktusban érintett gyermekek védelmét szolgálja, hogy a Jegyzőkönyv a fegyveres erőkhöz való kötelező toborzás, illetve a háborús cselekményekben való közvetlen részvétel alsó korhatárát a 18. életévben határozza meg. Szabályozza a fegyveres erőkbe történő önkéntes toborzás feltételeit, illetve az alsó korhatárát, ami szintén a 18. életév. Kötelezi a részes államokat, hogy a csatlakozás vagy a megerősítés alkalmával nyilatkozatot helyezzenek letétbe, amelyben meghatározzák a hazai fegyveres erőkbe való önkéntes besorozást lehetővé tevő legalacsonyabb korhatárt. A Jegyzőkönyv részes államai kötelezettséget vállalnak arra is, hogy fellépnek területükön a 18 év alattiak nem reguláris fegyveres testületekbe történő bárminemű toborzása ellen.

A Jegyzőkönyv kiemelten foglalkozik az érintett gyermekek rehabilitációjának, valamint a Jegyzőkönyvben foglaltak érvényre juttatása érdekében szükséges nemzetközi együttműködés kérdésével. A Jegyzőkönyvben vállalt kötelezettségek végrehajtásáról az abban részes államoknak a hatálybalépést követően két éven belül, majd azt követően a Gyermek jogairól szóló egyezmény végrehajtásáról szóló időszakos jelentéseikbe integrálva, ötévenként kell számot adniuk. Ezen túlmenően az ENSZ Gyermek Jogainak Bizottsága jogosult a Jegyzőkönyvben foglaltakkal kapcsolatos további tájékozódásra.

A Jegyzőkönyvben vállalt kötelezettségekből eredő hazai feladatok végrehajtása többletköltséggel nem jár. A Jegyzőkönyvhöz történő csatlakozásunk összhangban áll emberi jogi politikánkkal, a vállalt kötelezettségek végrehajtásáért felelős hazai háttér-intézményrendszer biztosított. A Jegyzőkönyv rendelkezései összhangban állnak hazai jogszabályainkkal, megerősítése jogszabály-módosítást nem igényel.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a gyermekek fegyveres konfliktusba történő bevonásáról szóló 2000. évi Fakultatív Jegyzőkönyv kötelező hatályának elismerésére.

A 2. §-hoz

Az Országgyűlés kihirdeti a Fakultatív Jegyzőkönyv és a hozzá fűzött Nyilatkozat angol és hivatalos magyar nyelvű fordításának szövegét.

A 3. §-hoz

A Jegyzőkönyv 1-4. cikkeihez:

A cikkek kötelezik a részes államokat arra, hogy megtegyék a szükséges intézkedéseket annak érdekében, hogy a 18. év alatti személyek közvetlenül ne vehessenek részt háborús cselekményekben, illetve a fegyveres erőkbe ne legyenek kötelezően besorozhatók.

A 3. cikkben a részes államok vállalják, hogy a fegyveres erőkbe történő toborzás alsó korhatárát legalább 15 évben állapítják meg, illetve a 15 és 18 év közötti korcsoport sorozása esetén a legidősebbek besorozásának adnak elsőbbséget. A csatlakozás vagy megerősítés alkalmával az államok nyilatkozatot tesznek letétbe, melyben rögzítik a fegyveres erőkbe történő önkéntes toborzásnak az adott államban érvényes legalsó korhatárát, valamint az erőszakos és kényszerített toborzás elleni óvintézkedéseket. A magyar Nyilatkozatot a kihirdető törvény tartalmazza.

A 4. cikk szerint „az állami fegyveres erőkön kívüli fegyveres csoportok semmilyen körülmények között sem toborozhatnak vagy alkalmazhatnak háborús cselekményekhez tizennyolcadik életévüket be nem töltött személyeket”, a részes államok pedig „minden lehetséges intézkedést megtesznek azért, hogy megakadályozzák az ilyen toborzást és alkalmazást, beleértve az ilyen gyakorlat betiltásához és bűncselekménnyé nyilvánításához szükséges jogi intézkedések meghozatalát”.

A haza katonai védelmét és a nemzetközi szerződésekből eredő kollektív védelmi feladatokat az Alkotmány 40/A. §-a (1) bekezdésének megfelelően a Magyar Honvédség látja el. A Magyar Honvédség polgári irányítás alatt álló, függelmi rendszerben működő és centrálisan vezetett fegyveres állami szervezet [ld. a honvédelemről és a Magyar Honvédségről szóló 2004. évi CV. törvény 69. §-ának (1) bekezdését]. A Magyar Honvédségen kívüli haderő (fegyveres csoport) a Magyar Köztársaság területén nem működik.

A Magyar Köztársaság Alkotmánya (1949. évi XX. törvény) 70/H. §-a szerint: „(1) A haza védelme a Magyar Köztársaság minden állampolgárának kötelessége. (2) Rendkívüli állapot idején vagy ha arról megelőző védelmi helyzetben az Országgyűlés a jelenlévő képviselők kétharmadának szavazatával határoz, a Magyar Köztársaság területén lakóhellyel rendelkező, nagykorú magyar állampolgár férfiakat - törvényben meghatározottak szerint - hadkötelezettség terheli. Akinek lelkiismereti meggyőződése a katonai szolgálat teljesítésével összeegyeztethetetlen, polgári szolgálatot teljesít.”

A honvédelemről és a Magyar Honvédségről szóló 2004. évi CV. törvény (a továbbiakban: Hvt.) 5. §-a szerint honvédelmi kötelezettség a nagykorú magyar állampolgárokat terheli. A törvény 6. §-a pedig rendkívüli állapot, illetve megelőző védelmi helyzet esetére a nagykorú férfi állampolgárokat nyilvánítja hadkötelessé. A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) 41. §-ának (1) bekezdése szerint: „A szolgálati viszony önkéntes jelentkezés alapján azzal a 18. életévét betöltött, de 47 évesnél nem idősebb, cselekvőképes, állandó belföldi lakóhellyel vagy tartózkodási hellyel rendelkező, büntetlen előéletű, a rendfokozati állománycsoporthoz meghatározott iskolai végzettségű (szakképesítésű), magyar állampolgársággal rendelkező személlyel létesíthető, aki a szolgálatra egészségi, pszichikai és fizikai szempontból alkalmas, és elfogadja egyes alkotmányos jogainak e törvény szerinti korlátozását.” A Jegyzőkönyvben meghatározott fegyveres erőkre a magyar jogban a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) is vonatkozhat. A Hszt. 1. §-ának (1) bekezdése értelmében a törvény hatálya kiterjed a rendvédelmi szervekre, amelyek körébe többek között a rendőrség is beletartozik. Ugyanezen törvény 37. §-ának (1) bekezdése kimondja, hogy a hivatásos szolgálati viszony csak önkéntes alapon, 18. életévét betöltött személlyel létesíthető. Ennek megfelelően az Alkotmányban, a Hvt.-ben, a Hjt.-ben és a Hszt.-ben a Magyar Honvédség vonatkozásában már nem használt „fegyveres erők” kifejezés alá vonható szervezetekre vonatkozó hazai szabályzás a Jegyzőkönyv rendelkezéseivel összhangban van.

A Jegyzőkönyv 5. cikkéhez:

A cikk kimondja, hogy a Jegyzőkönyv rendelkezéseinek érvényesülése nem sértheti más, magasabb védelmet biztosító jogszabály vagy nemzetközi szerződés rendelkezéseinek érvényesülését.

A Jegyzőkönyv 6-7. cikkeihez:

A részes államok vállalják, hogy a Jegyzőkönyv végrehajtása érdekében meghozzák a megfelelő jogszabályokat és megteszik az egyéb szükséges intézkedéseket, többek között széles körben terjesztik a Jegyzőkönyv elveit, valamint együttműködnek más államokkal.

A Jegyzőkönyv 8. cikkéhez:

A részes államok kötelesek a Gyermek Jogainak Bizottsága számára benyújtott rendszeres jelentésükben a Jegyzőkönyv rendelkezéseinek végrehajtása érdekében tett intézkedéseikről is beszámolni.

A Jegyzőkönyv 9-13. cikkeihez:

Ezen cikkek tartalmazzák a Jegyzőkönyv aláírásáról, hatálybalépéséről, felmondásáról és módosításáról szóló szokásos rendelkezéseket.

A 4. §-hoz

A Fakultatív Jegyzőkönyv 3. cikkének 2. bekezdése előírja valamennyi részes államnak, hogy a Jegyzőkönyvhöz való csatlakozás vagy annak megerősítése alkalmával kötelező erejű nyilatkozatot helyezzen letétbe, amelyben meghatározza azt a legalsó korhatárt, amelynél a hazai fegyveres erőibe való önkéntes toborzást lehetővé teszi, továbbá azoknak az óvintézkedéseknek a leírását, amelyeket annak biztosítása érdekében fogadott el, hogy az ilyen toborzás ne legyen erőszakos vagy kikényszerített.

Az 5. §-hoz

Rendelkezik a Fakultatív Jegyzőkönyvnek a Magyar Köztársaságra nézve történő hatálybalépéséről, mely a megerősítő okirat letétbe helyezésétől számított egy hónap.