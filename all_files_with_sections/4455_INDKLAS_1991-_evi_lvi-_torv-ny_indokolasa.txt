1991. évi LVI. törvény indokolása

a bíróságokról szóló 1972. évi IV. törvény módosításáról

-----STARTING---POINT---ALTALANOS--- 

A katonai bírósági szervezet a jogfejlődésünk irányára tekintettel jelenlegi formájában nem tartható fenn. Ezért a Javaslat a katonai bíróság különbírósági jellegének megszüntetése mellett a katonai büntetőeljárásra tartozó ügyek elbírálására az egységes bírósági szervezetbe beépülő katonai tanácsokat hoz létre.

-----STARTING---POINT---RESZLETES---

Az 1-2. §-hoz

Az első fokú katonai bíróságok megszüntetésével a hatáskörük a megyei bíróságok hatáskörébe kerül. Ezekben az ügyekben az Országgyűlés által kijelölt megyei bíróságok hivatásos katonai bíráiból és katonai népi ülnökeiből álló tanácsai járnak el. A Javaslat lehetőséget biztosít arra, hogy a katonai bíró - mint a megyei bíróság büntető kollégiumának tagja - részt vegyen egyéb büntető ügyek elbírálásában is.

A 3-4. §-hoz

A Javaslat a Legfelsőbb Bíróság katonai kollégiumát megszünteti. Hatáskörét katonai tanács veszi át. A katonai tanács bírája - mint legfelsőbb bírósági bíró - a Javaslat szerint a nem katonai büntető ítélkezésben is részt vehet.

-----STARTING---POINT---VEGE---

Az 5-6. §-hoz

A katonai büntetőeljárásra tartozó ügyek elbírálása különleges katonai ismereteket is igényel. Ezért változatlan követelmény, hogy a katonai bíró a honvédség hivatásos tisztje legyen [a bíróságokról szóló 1972. évi IV. törvény (a továbbiakban: Bsz.) 54. §-a]. A bírói függetlenség elvének teljesebb érvényesülése érdekében azonban a Javaslat kimondja, hogy a katonai bírót és a Legfelsőbb Bíróság katonai tanácsának bíráit - a bírói tisztségük megszűnéséig - a honvédelmi miniszter az igazságügyi szervezethez vezényli. A vezénylést követően azonban már nem indokolt, hogy beosztásukra a honvédelmi miniszterrel való egyetértésben kerüljön sor.

A 7. §-hoz

A Javaslat e §-a a törvény hatálybalépésével kapcsolatos rendelkezéseket tartalmazza.

A katonai bíróság különbírósági jellegének megszüntetésével a Bsz.-nek a katonai bírósági szervezetre vonatkozó rendelkezéseit a Javaslat hatályon kívül helyezi, illetőleg módosítja. A Javaslat 5. §-ának rendelkezése folytán indokolt a katonai bíró bírói működésével kapcsolatban nem álló fegyelmi ügyek intézésére vonatkozó rendelkezés, továbbá a bírák fegyelmi szabályzatából a katonai bírákkal kapcsolatos külön szabályok hatályon kívül helyezése is. A Javaslat hatályon kívül helyezi a katonai bíróságok és ügyészségek szervezetére és illetékességére vonatkozó kormányrendeletet is.