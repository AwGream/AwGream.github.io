2009. évi LVI. törvény indokolása

a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról

-----STARTING---POINT---ALTALANOS---

Az Országgyűlés 2008. december 15-én elfogadta a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosításáról szóló 2008. évi CXI. törvényt (a továbbiakban: Ket.-novella), amely 2009. október 1-jén lép hatályba. A Ket.-novella megalkotásának célja az volt, hogy az általános eljárási szabályok módosítása révén a hatósági eljárások egyszerűbbé, gyorsabbá és hatékonyabbá váljanak. E cél érdekében a Ket.-novella - két lépcsőben - jelentősen csökkenti az eljárási határidőket, csökkenti az ügyfelek terheit és kötelezettségeit, a jelenleginél szélesebb körben teszi lehetővé az egyablakos ügyintézést, és szélesíti az elektronikus kapcsolattartás eseteit. A Ket. kódexjellege csak akkor tud érvényesülni, az általános szabályok módosítása pedig akkor tudja a hozzá fűzött reményeket beváltani, ha a Ket.-novellát - a hatálybalépésével egyidejűleg - követi az ágazati joganyag teljes felülvizsgálata és harmonizációja.

Közismert az is, hogy az Európai Parlament és a Tanács 2006. december 12-én elfogadta a belső piaci szolgáltatásokról szóló 2006/123/EK irányelvet (a továbbiakban: Irányelv), melynek rendelkezéseit a tagállamoknak 2009. december 28-ig kell átültetniük nemzeti jogukba.

A nemzeti közigazgatási eljárásjog általános és különös szabályainak felülvizsgálata szorosan összefügg az Irányelv átültetéséből fakadó közösségi jogi kötelezettségeinkkel. Számos tevékenység, szakma, foglalkozás, szolgáltatásnyújtás ellátásának és gyakorolhatóságának előfeltétele az állam jóváhagyása engedély formájában. Az Irányelv célkitűzése, hogy felszámolja a szolgáltatók belső piaci tevékenységét nehezítő és drágító adminisztrációs terheket, és a tagállami korlátozó rendelkezések lebontásával megvalósuljon a szolgáltatások szabadon működő tényleges belső piaca. A tagállamoknak a szolgáltatási tevékenység végzéséhez szükséges adminisztratív terheket a lehető legkisebb szintre kell csökkenteniük, valamint meg kell szüntetniük a más tagállamokból letelepedő vállalkozásokat hátrányosan megkülönböztető feltételeket, és egyben biztosítani kell, hogy a szolgáltatók tevékenységét ne akadályozzák hosszadalmas, átláthatatlan és költséges hatósági engedélyezési eljárások. A tagállami engedélyezési rendszerek csak kivételes esetekben tarthatók fenn, ha azokat közérdeken alapuló kényszerítő indok támasztja alá és a kitűzött cél kevésbé korlátozó intézkedés útján nem valósítható meg. Az engedélyezési rendszerek átalakítása bejelentési eljárássá, vagy akár ezek teljes felszámolása ugyanakkor nem megszünteti az állami beavatkozás lehetőségét és kötelezettségét, hanem átalakítja annak módját.

Az Irányelv hatóköre így elsősorban a gazdasági jellegű szolgáltatásokkal összefüggő közigazgatási hatósági eljárásokon keresztül szervesen összekapcsolódik a hatósági eljárási szabályok felülvizsgálatával, ami azonban azt is jelenti, hogy a Ket.-novellából és az Irányelv átültetéséből fakadó módosításokat egy törvényben indokolt összefogni.

A közigazgatási hatósági eljárásról szóló 2004. évi CXL. törvény módosításáról szóló 2008. évi CXI. törvénnyel összefüggő felülvizsgálat

I. A Ket.-novellával összefüggő felülvizsgálat koncepcionális elemei

Az ágazati törvények Ket.-novellához kapcsolódó felülvizsgálata a Kormány által több határozatában, így különösen a közigazgatási hatósági eljárás és szolgáltatás általános szabályairól szóló 2004. évi CXL. törvény módosításával összefüggő kormányzati feladatokról szóló 2154/2008. (XI. 5.) Korm. határozatban (a továbbiakban: Korm. határozat 1.), továbbá a piaci és nem piaci szereplők adminisztratív terheinek csökkentésére, valamint az eljárások egyszerűsítésére és gyorsítására irányuló kormányzati programról szóló 1058/2008. (IX. 9.) Korm. határozatban is megjelenített szempontok szerint történt. Ezek alapján a törvény tartalmaz olyan horizontális módosításokat, amelyeket alamennyi ágazati törvényen át kell vezetni, és vannak olyan változtatások is, amelyek csupán az ágazati eljárás sajátosságaiból fakadnak. Hangsúlyozni kell azt is, hogy a törvény csupán az első lépést jelenti a közigazgatási hatósági eljárások felülvizsgálata során. Nélkülözhetetlen a részletszabályokról rendelkező kormányrendeletek és miniszteri rendeletek átfogó revíziója a Ket.-novella hatálybalépéséig.

A törvénymódosítások jelentős részét a Ket.-novellához való igazodást, a terminológiai összhangot szolgáló pontosító, valamint kodifikációs jellegű módosítások teszik ki. A törvény világossá teszi, hogy a Ket. a közigazgatási hatósági eljárások kódexe, hatályát maga határozza meg, és hatósági eljárás során csak akkor és annyiban nem alkalmazható, amikor és amennyiben maga így rendelkezik. Ez a szabályozási módszer teszi lehetővé, hogy a Ket. reformja valóban valamennyi hatósági eljárás reformjaként hasson. A jogalkalmazást és az ügyfeleket szolgálja, ha a kódex terminológiájával összhangban egységes fogalmi rendszert használnak az eljárási szabályok, hiszen ezáltal csökken a jogrendszer töredezettsége, áttekinthetővé és egyértelművé válik, hogy például a szemle során a hatóságok milyen jogosítványokkal rendelkeznek, hogy határozat vagy végzés formájában kell meghozni az egyes döntéseket, és hogy azok ellen milyen jogorvoslat vehető igénybe. Mind a joggyakorlat, mind a jogirodalom által régóta kárhoztatott az a kodifikációs gyakorlat, amely a Ket. általános rendelkezéseiből „szemezget”, és az ágazati törvényekben különösebb elvi megfontolás nélkül ezeket szükségtelenül megismételve és az ügyfelek eligazodását nehezítve felesleges párhuzamosságokat teremt a jogrendszerben. A törvényben a gyakran technikainak tűnő módosítások így valójában a jogrendszer egységességét, a normavilágosság alkotmányos követelményének erőteljesebb érvényesítését, az általános és különös eljárási szabályok viszonyának rendezését szolgálják.

A törvény e koncepciójával összefüggésben hangsúlyozni kell, hogy az ágazati eljárási szabályok deregulációjának elsődleges célja tehát az indokolatlan párhuzamosságok megszüntetése, de semmiképpen sem jelenti az eljárási garanciák csökkentését. Így például a közigazgatási határozatok bírósági felülvizsgálatára utaló ágazati szabályok hatályon kívül helyezése nem a bírósági felülvizsgálat lehetőségének megszüntetését jelenti, hanem csupán azt, hogy e tárgykört mind a Ket., mind a polgári perrendtartásról szóló 1952. évi III. törvény (a továbbiakban: Pp.) teljes körűen szabályozza, így e rendelkezések megismétlése felesleges. A törvény koncepciója szerint ugyanis, ha egy ágazati törvény szabálya a Ket.-hez képest érdemi változtatást nem hordoz, ilyen többlet-normatartalommal nem rendelkezik, fenntartása nem egyszerűen célszerűtlen, de egyben értelemzavaró is. Ehhez hasonlóan a törvényben olyan módosítások is szerepelnek, amelyek a Ket.-től való indokolatlan eltéréseket szüntetik meg. A Ket. maga határozza meg, hogy mely jogintézmény mely szabályától lehet egyedileg eltérni az ágazati törvényben, valamint az eltérés jogforrási szintjét is maga írja elő. Összefoglalva elmondható, hogy a törvény az „ahány eljárás, annyi szabály” fenntarthatatlan, a jogbiztonságra veszélyes jogalkotási gyakorlatot igyekezett felszámolni. Ebben a konstrukcióban ugyanis éppen azok az eljárási garanciák vesztek el, amelyek miatt általános eljárási törvényt egyáltalán alkotni érdemes.

E felülvizsgálatra a jogrendszeri koherencia megteremtése érdekében azért is szükség volt, mert a Ket.-novella számos ponton „megemeli” a szabályozás szintjét. A jogforrási szintek vizsgálata során figyelembe kellett venni, ha az érintett törvények egyes felhatalmazó rendelkezéseit pótolni vagy kiegészíteni szükséges. A légiközlekedésről szóló 1995. évi XCVII. törvény felhatalmazó rendelkezései a légiközlekedéssel összefüggő közigazgatási hatósági eljárások szempontjából kiegészítésre szorulnak, valamint az alkotmányossági követelményeknek nem felelnek meg. Erre figyelemmel a felhatalmazó rendelkezések teljes felülvizsgálata vált szükségessé. Ehhez hasonlóan sor kerül a felnőttképzésről szóló 2001. évi CI. törvény (a továbbiakban: Fktv.) felhatalmazó rendelkezéseinek további pontosítására és kiegészítésére. Az Fktv.-vel összefüggésben itt érdemes utalni arra, hogy a törvény az Fktv.-nek a felnőttképzést folytató intézmény szakmai tanácsadó testületére, és az éves képzési tervre vonatkozó rendelkezéseit is külön felülvizsgálja. A hatályos Fktv. szerint a felnőttképzést folytató intézmény szakmai tanácsadó testületet hozhat létre, tehát a törvény nem teszi kötelezővé a testület létrehozását és működtetését. Mivel a szakmai tanácsadó testület létrehozása csak lehetőség a jogalkalmazó számára, ezért szükségtelen a testület összetételére és működésére vonatkozó szabályozás fenntartása, és nem indokolt a szakmai tanácsadó testület bármely aktusához kapcsolni az akkreditációra irányuló eljárást. Ennek megfelelően a törvény az Fktv. vonatkozó rendelkezéseinek hatályon kívül helyezésére irányul. Másrészt a jogalkalmazók visszajelzései alapján az éves képzési terv nem tölti be a rendeltetését, mivel a képző intézmények a megrendelő munkaadók igényeihez és a pályázati lehetőségekhez kénytelenek igazodni a képzéseik kialakításánál. Így a képző intézményeknek nincs módjuk előre tervezni sem a képzéseket, sem a finanszírozási forrásokat, és egyébként jogalkotói szempontból sincs relevanciája e rendelkezések hatályban tartásának. Az ismertetett okok alapján indokolt az éves képzési tervre vonatkozó rendelkezések hatályon kívül helyezése.

A felhatalmazó rendelkezések vizsgálata a 124/2008. (X. 14.) AB határozatra tekintettel is megtörtént, így a Ket.-novella által érintett törvényekben az Alkotmány alapján jogalkotó hatáskörrel nem rendelkező, de egyetértési joguk révén mégis jogalkotóként fellépő szervek státuszát is rendezi a törvény. Az Alkotmánybíróság szerint „[A] jogalkotás [...] közvetlenül az Alkotmányon alapuló és ezért törvénnyel nem korlátozható közhatalmi hatáskör, az Alkotmány maga határozza meg, hogy mely állami szerv és milyen formában bocsáthat ki jogszabályt.” (MK 2008. október, 16846. oldal) A testület szerint az „indítványozó köztársasági elnök a demokratikus legitimáció hiányát olyan természetű közhatalmi jogosultság (jogalkotó hatáskör egyetértési jog útján történő gyakorlása) kapcsán állította, melyet [...] az Alkotmány jogforrási rendszerre vonatkozó szabályainak módosítása nélkül nem lehet létrehozni. Más megfogalmazással, az OÉT és a szakszervezeti szövetségek még kellő demokratikus legitimáció mellett sem hatalmazhatók fel törvénnyel a jogalkotásban való egyetértési jog útján történő részvételre, azaz jogalkotásra.” (MK. 2008. október, 16847. oldal) A közigazgatási jogalkotásban (kormányrendelet, kormány tagjainak rendeletei) az Alkotmányban erre fel nem hatalmazott szervek és szervezetek esetében a törvényben biztosított egyetértési jog tilalma abszolút és általános. A törvény által bevezetett változtatás lényege, hogy vagy a szakmai irányítást végző miniszterhez kerül át az egyetértési jog (pl. a Magyar Országos Levéltár esetén), vagy az érdek-képviseleti szerv a továbbiakban véleményezési jogot gyakorolhat (pl. az Országos Köznevelési Tanács esetén). A közoktatásról szóló 1993. évi LXXIX. törvényben a törvény átalakítja az Országos Kisebbségi Bizottság (a továbbiakban: OKB) egyetértési jogát véleményezési joggá azokban az esetekben, ahol az OKB jogalkotási eljárásban vesz részt egyetértési joggal.

Számos közigazgatási hatósági eljárás a Ket. által használt „hatósági ügy” modellhez képest olyan sajátosságokkal rendelkezik, amelyek a Ket. feltétlen alkalmazását nem teszik lehetővé. A Ket. maga rendelkezik több hatósági eljárásban másodlagos (szubszidiárius) szerepéről (például az adózás eljárásjoga, versenyügyek, közbeszerzési jogorvoslati eljárások, piacfelügyeleti eljárások, szellemi alkotások joga), és ezekben az eljárásokban az ágazati jogszabályok időközben szintén a kódexszerű szabályozás igényével léptek fel. Az megállapítható, hogy a közigazgatási hatósági eljárások magyar szabályozási-fejlődési tendenciája abba az irányba mutatott az elmúlt években, hogy egyes speciális ismereteket igénylő ügycsoportok folyamatosan „leszakadnak” az általános eljárási kódex hatálya alól, és az adott ügy elbírálásához szükséges összes eljárásjogi rendelkezést az ügy sajátosságaihoz igazodva az ágazati jogszabályban rendezték. Ezekben az esetekben a törvénynek mérlegre kellett tenni azt a megfontolást is, hogy az ilyen eljárásfajtákba történő mély beavatkozás, a párhuzamos szabályok kiiktatása éppen a kívánt célok elérése ellen hathat, vagyis a jogkereső ügyfelek számára a jogszabályok közötti eligazodás az eljárás gyors és szakszerű lefolytatását csak hátráltatná, és megbontaná az ágazati törvény értelmezési kereteit. A módosítás e törvényekben is elvégezte a szükséges módosításokat, így például a közbeszerzésekről szóló 2003. évi CXXIX. törvényben (a továbbiakban: Kbt.) a jogalkalmazás által felvetett eljárásjogi értelmezési nehézségekre és divergáló bírósági joggyakorlatra a módosítás törvényi szinten ad választ. Ennek megfelelően a közbeszerzésekkel kapcsolatos jogorvoslati eljárásban az érdemi vizsgálat nélküli elutasításnak lesz helye akkor is, ha az ajánlatkérő a közbeszerzési eljárást megindító hirdetményét, felhívását jogszerűen visszavonta. Az eljárás egyszerűsítése érdekében vezeti be a Kbt. a jövőben azt a szabályt is, hogy a kérelmező ugyanazon közbeszerzési eljárásra vonatkozó több kérelmi eleme esetén a Közbeszerzési Döntőbizottság a döntést egyidejűleg is meghozhatja. Ebben az esetben a Közbeszerzési Döntőbizottság a döntéseit egybefoglalhatja. Ez utóbbi esetben az okoz gondot, ha egy kérelmező különböző kérelmi elemeit eltérő indokok alapján kell elbírálni (kérelem egyik eleme elkésett, másik kérelem érdemben elbírálható).

A Ket.-novellával összefüggő horizontális módosítások közé tartozik a munkanapokban történő határidő-számítás átvezetése az ágazati jogszabályokban. A Ket. novella áttér az eljárási határidők munkanapokban történő számítására, ennek megfelelően a hatóság számára irányadó határidőket munkanapban, továbbá - hosszabb, legalább két hónapos határidők esetében a jogalkalmazást megkönnyítendő - hónapokban kell számítani. A munkanapokban történő határidő-számítás a hatósági eljárással és eljárási cselekményekkel közvetlenül összefüggő határidőkre vonatkozik (például ügyintézési határidő), de nem érinti az olyan adminisztratív kötelezettségeket, amelyek esetében ez az összefüggés csak közvetett (például adatváltozás bejelentésére megállapított határidő). Mivel a Ket.-novella a közigazgatási határozatok bírósági felülvizsgálatára vonatkozó rendelkezésekben a törvényes határidők napban történő számítását nem érintette, így az ágazati törvényekben is a törvény szerint, ha egyébként az erre vonatkozó rendelkezés fenntartása indokolt volt, továbbra is a napokban történő határ-időszámítás az irányadó.

A Ket.-novella egyik legfontosabb újítása, hogy ha törvény, eredeti jogalkotói hatáskörben kiadott kormányrendelet, vagy az önkormányzati hatósági ügyben önkormányzati rendelet az elektronikus utat nem zárja ki, az eljárás megindítására irányuló kérelmet benyújtó ügyfél jogosult elektronikus úton kapcsolatot tartani a hatósággal, ha egyébként ez értelmezhető az adott eljárásban. Ennek megfelelően minden egyes hatósági eljárásfajtában meg kellett vizsgálni azt, hogy egyrészt a technikai feltételek adottak-e arra, hogy 2009. október 1-jétől az adott ügyfajtában az elektronikus kapcsolattartás biztosítható-e az egész eljárásban vagy egyes eljárási cselekmények vonatkozásában. Másrészt az is külön vizsgálatot igényelt, hogy egyáltalán értelmezhető-e az elektronikus kapcsolattartás az ügyfajta jellegzetességeire tekintettel. A felülvizsgálat alapján a törvény - a Ket. egyedi felhatalmazása alapján - az elektronikus utat kizáró módosításokat helyez el ott, ahol az ágazati törvényekben - a szaktárcák jelzése alapján - jelenleg még időelőtti az elektronikus kapcsolattartás bevezetése. Önkormányzati hatósági ügyekben a helyi önkormányzatok mérlegelésétől függ, hogy képesek-e biztosítani az elektronikus kapcsolattartás lehetőségét a fentiekben jelzett időponttól, vagy ennek szervezeti, személyi és anyagi garanciái még nem teljesültek.

A törvény tartalmazza a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítását is. E módosítás célja kettős: egyrészt egyértelműen meghatározza a lehetséges személyazonosítási módokat, másrészt bevezeti az egész jogrendszerre vonatkozóan a természetes személyazonosító adatok fogalmát, és a változásokat következetesen végigvezeti a teljes jogrendszeren.

A törvény alapján koncepcionálisan három módon lehetséges a polgár azonosítása. A polgár természetes személyazonosító adataival, vagy ezek közül egyesekkel - ha ezek az egyértelmű azonosításhoz elegendőek - vagy pedig törvényi rendelkezés alapján családi és utónevével, valamint azonosító kóddal azonosítható. Ez utóbbi rendelkezés (azaz az azonosító kód és a név együttes kérésének előírása) az esetleges elírásokból fakadó téves azonosítások kiküszöbölését célozza.

Az ügyféli terheket csökkenti, hogy az ügyfél csak egy azonosító mód alkalmazására kötelezhető, és főszabály szerint az azonosítás módját maga választhatja meg. E szabadsága arra is kiterjed, hogy az azonosítás során akár természetes személyazonosító adatait, akár törvény alapján képzett azonosító kódját bármely - hitelt érdemlő módon - bizonyíthatja, például személyi igazolvány helyett más közokirattal vagy akár teljes bizonyító erejű magánokirattal is.

A természetes személyazonosító adatok fogalmát a törvény részben a polgárok személyi adatainak és lakcímének nyilvántartásáról szóló 1992. évi LXVI. törvény 5. § (1) bekezdésével azonosan határozza meg. A módosítás a definíciót egyrészt kiemeli a törvényből, és már nem csak egy törvény fogalomrendszerében, hanem az egész jogrendszerben érvényesülő meghatározást vezet be; másrészt pedig a nemet - az azonosításhoz szükségtelenként - nem tekinti többé természetes személyazonosító adatnak.

Az adminisztratív terhek csökkentésének egyik eleme, hogy az állam a hatóságokkal kapcsolatba kerülő polgároknak időt és pénzt spóroljon meg. Ennek érdekében az ügyféltől csak annyi irat, dokumentum, igazolás megkövetelése lehet elfogadható, amely a hatékony és szakszerű ügyintézéshez feltétlenül szükséges. Egy-egy hatósági eljárásban, egy-egy engedély kiadásánál számtalan, ráadásul különböző hatóságoknál, közigazgatási szerveknél, kamaráknál, vagy akár bíróságoknál nyilvántartott adatokról követelnek meg a jogszabályok igazolást. Természetes személyek esetében a hatósági eljárások túlnyomó többségében be kell nyújtani a büntetlen előélet alátámasztására szolgáló hatósági erkölcsi bizonyítványt, a köztartozás hiányát bizonyító tanúsítványokat, a gazdálkodó szervezetek esetében pedig nem ritka, hogy jogszabályok a gazdálkodó szervezetek valamennyi cégjogi adatát külön igazolni rendelik, és az ezeket tanúsító iratokat - gyakran több példányban - külön mellékelni kell a kérelemhez.

Már az államigazgatási eljárás általános szabályairól szóló 1957. évi IV. törvény is úgy rendelkezett, hogy a közigazgatási szerv nem hívhatja fel az ügyfelet olyan adat közlésére, amelyet a közigazgatási szerv jogszabállyal rendszeresített nyilvántartásának tartalmaznia kell. A Ket.-novella hatálybalépésével pedig a Ket. 36. § (2) bekezdése szerint az ügyfél azonosításához szükséges adatok kivételével az ügyféltől nem kérhető olyan adat igazolása, amely nyilvános, vagy amelyet valamely hatóság, bíróság vagy a Magyar Országos Közjegyzői Kamara jogszabállyal rendszeresített nyilvántartásának tartalmaznia kell. Ha az ügyfél nem csatolja valamely, a jogszabályban egyébként előírt mellékletet, a hatóság nem bocsáthat ki hiánypótlási felhívást, hanem köteles adatszolgáltatási kérelemmel fordulni az eljáráshoz szükséges adatokról nyilvántartást vezető hatósághoz, bírósághoz vagy a Magyar Országos Közjegyzői Kamarához. Az adatszolgáltatás iránti kérelmet öt munkanap alatt kell teljesíteni.

Hangsúlyozni kell, hogy a Ket. 36. § (2) bekezdése jelenleg csupán a belföldi adatszolgáltatási megkeresésre alkalmazható. Az adattovábbítás technikai garanciáinak hiányában jelenleg még nem biztosítható, hogy a magyar hatóságok valamennyi hatósági eljárásban - jellemzően külföldi ügyfelek esetén - adatszolgáltatási kérelemmel forduljanak ahhoz a külföldi hatósághoz, amelynek a külföldi jog szabályai szerint rendszeresített nyilvántartásában a kért adatok fellelhetőek. E területen jelentős előrelépést jelent az Európai Bizottság által kidolgozott Belső Piaci Információs Rendszer (Internal Market Information System - IMI). A tagállamok egymás közötti kapcsolattartásának és az adatcsere elősegítésének céljából a Bizottság egy elektronikus rendszert hoz létre. A jelenleg még PILOT üzemmódban működő IMI-rendszer lényege, hogy a tagállamok az előre meghatározott kérdések mentén, elektronikus úton intézhetnek megkeresést egy másik tagállamhoz anélkül, hogy vesződniük kellene a hatáskörrel és illetékességgel rendelkező külföldi hatóság felkutatásával és hosszas megkeresésével. E rendszerhez való csatlakozás illeszkedik az Áe. és a Ket. által e tárgykörben mutatott fejlődési vonalához. E rendelkezést az eljárás gyorsítása és az ügyfélbarát szolgáltató közigazgatás kialakítására vonatkozó törekvések indokolták. A gyakorlat azonban azt mutatja, hogy a Ket. általános szabályát a hatóságok a mindennapos ügyintézés során gyakran figyelmen kívül hagyták, az ágazati törvények pedig nem részletezik, hogy az egyes adatok igazolása érdekében mely más szervhez kell, vagy lehet fordulni, azaz melyek azok az adatok, amelyek fellelhetőek az ország valamely hatósági vagy bírósági, jogszabállyal rendszeresített nyilvántartásában. A Ket. novelláris módosítása alkalmat biztosít arra, hogy az ágazati jogszabályok felülvizsgálatával a gyakorlatban is hatékonyan érvényesüljön a Ket. rendelkezése.

A törvény ezért az egyes ágazati törvényekben tételesen meghatározza, hogy melyek azok az adatok, amelyek esetén a hatóságnak - hiánypótlási felhívás helyett - adatszolgáltatási kérelemmel kell fordulnia a nyilvántartást vezető hatósághoz. Természetesen ezután sem zárható ki, hogy jogszabályok olyan mellékleteket követeljenek meg, amelyek olyan adatokat igazolnak, vagy amelyekben az ügyfelek olyan adatokról nyilatkoznak, amelyek nem szerepelnek egyik magyarországi hatósági nyilvántartásban sem. Az ágazati törvények pontosan megjelölik, hogy a hatóságnak mely adatigazolás elmulasztása esetén kell adatszolgáltatási kérelemmel fordulnia a megfelelő nyilvántartást vezető szervhez, amely köteles a megkeresést öt munkanap alatt teljesíteni. Az ügyfélnek nem kell külön kérelmet vagy nyilatkozatot benyújtania: vélelem szól amellett, hogy az érdemi ügy elbírálása iránt benyújtott kérelem azt is jelenti, hogy az ügyfél a jogszabályban megismerhető feltételek tudatában döntött az adatigazolás ilyen formája mellett.

A szabályozási területre vonatkozóan kiemelendő, hogy a Ket. e jogintézménye az ügyfelek adminisztratív terheinek csökkentésére szolgál, amely azonban nem zárja ki az ügyfél azon jogát, hogy egyéni döntése alapján a szükséges iratokat maga szerezze be, és bocsássa rendelkezésre a hatóság részére. Az generálisan nem fogadható el, és nem rögzíthető, hogy meghatározott hatósági eljárásokban vagy ügyfajtákban nem alkalmazható a hatósági nyilvántartásokban meglévő információk beszerzésére vonatkozó hatósági kötelezettség. E rendelkezés kizárásához vagy korlátozott alkalmazásához nyomós indok szükséges. Ennek megfelelően az adóigazgatási eljárásokban az ügyiratforgalom nagysága és a technikai feltételek hiánya miatt jelenleg még nem lehet maradéktalanul kivitelezni a fenti követelményeknek megfelelő rendszer kialakítását. Ezért a törvény olyan megoldást alkalmaz, amely szerint az adóigazgatási eljárásokban csupán 2010. július 1-jétől nem kérhető az adózótól olyan adat igazolása, amelyet valamely hatóság, bíróság vagy a Magyar Országos Közjegyzői Kamara jogszabállyal rendszeresített nyilvános nyilvántartásának tartalmaznia kell, vagy amelyet ilyen nyilvántartásból az adóhatóság közvetlen adathozzáféréssel megszerezhet, másrészről az adózó nem kérheti az adóhatóságnál, hogy a fenti esetkörön túlmenően más szervet adatszolgáltatás iránt keressen meg. E követelményeket a törvény a pénz-, tőkepiaci és a biztosítási igazgatási ügyfajtákban 2010. január 1-jétől érvényesíti.

Számos tevékenység vagy szolgáltatás nyújtásához az engedélyezési vagy bejelentési eljárásokban különleges adatot tartalmazó, a büntetetlen előélet igazolására szolgáló hatósági erkölcsi bizonyítvány benyújtását követelik meg. Az Alkotmánybíróság a 144/2008. (XI. 26.) AB határozatában - többek között - megsemmisítette a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény (a továbbiakban: Bnytv.) 19. § k) pontját, amely úgy rendelkezik, hogy a Bnytv.-ben meghatározott adatokból, törvényben meghatározottak szerint adatszolgáltatás igénylésre jogosult a tevékenység végzését engedélyező hatóság, amennyiben a tevékenység végzésének, illetőleg engedélyezésének jogszabályban meghatározott feltétele a büntetlen előélet; továbbá a foglalkoztatás feltételeként jogszabályban meghatározott büntetlenség ellenőrzésére törvény alapján jogosult hatóság, illetve szerv. Ezen adatkezelési és adattovábbítási felhatalmazást az Alkotmánybíróság több indokból is alkotmányellenesnek találta.

A Ket.-tel összefüggő felülvizsgálat újból rámutatott arra, hogy az ágazati törvények (nemritkán alacsonyabb szintű jogforrások) meglehetősen „nagyvonalúan” szabályozzák a bűnügyi személyes adatokkal kapcsolatos hatósági adatkezelési tevékenységet. A Ket. 36. § (2) bekezdése gyakorlati végrehajtása azonban megköveteli, hogy e különleges adatok beszerzésére is az adatbiztonsági és adattakarékossági követelményeknek megfelelően kerüljön sor.

A törvénnyel párhuzamosan folyt a Bnytv. módosítását tartalmazó 2009. évi XLVII. törvény előkészítése, amelyet az Országgyűlésnek még a tavaszi ülésszakon el kellett fogadnia, ugyanis az Alkotmánybíróság a Bnytv. egyes szakaszait 2009. június 30. napjával semmisítette meg. E törvény általános jelleggel, horizontális szabályozással rendezte a közigazgatási hatósági eljárásokban az ehhez szükséges bűnügyi személyes adatok kezelésére vonatkozó adatvédelmi szabályokat alkotmányos korlátok közé szorítva az adatkezelő és az adatigénylő hatóságok adatkezelési tevékenységét. Így azonban indokolt, hogy az egyes, közigazgatási hatósági eljárásokat statuáló ágazati törvényekben is a Bnytv.-hez kapcsolódó ágazati jogszabály-felülvizsgálat hajtsa végre a Ket. 36. § (2) bekezdése alkalmazásához szükséges törvénymódosításokat a bűnügyi adatkezelés és adattovábbítás tekintetében. Erre tekintettel a törvényben az erre vonatkozó normaszövegek nem kapnak helyet, de az alacsonyabb jogforrási szinten előírt bűnügyi személyes adatkezelésre vonatkozó előírásokat a módosítás a törvény erejére emeli.

A Kormány 2008 végén fogadta el a Nemzeti Hírközlési Hatóság eljárásában közreműködő szakhatóságok kijelöléséről, valamint egyes szakhatósági közreműködések megszüntetéséről és módosításáról szóló 362/2008. (XII. 31.) Korm. rendeletet, amely átfogóan felülvizsgálta és racionalizálta a szakhatósági közreműködéseket célszerűségi, hatékonysági szempontból egységes tartalmi követelmények alapján. A szakhatósági felülvizsgálattal összhangban a törvény világossá teszi, hogy a kötelező erővel bíró szakvélemény kiadására jogosult szakértői szerv szakhatóságnak minősül, így eljárásba való bevonása, az általa megítélendő szakkérdés tekintetében ugyanúgy nem szükséges törvényben biztosítani közreműködését, ahogy a szakhatósági feladatot ellátó közigazgatási szervek esetében sem. A Kormány szervezetalakítási szabadságával élve a Ket. felhatalmazása alapján jelölheti ki az eljárásba bevonandó állásfoglalásra jogosult hatóságokat és szerveket. Ezzel összefüggésben megjegyezhető, hogy a törvény a kormányzati szervezetalakítással összefüggő törvénymódosításokkal összefüggő 2006. évi CIX. törvény szabályozási koncepcióját folytatja akkor, amikor a még hatályos törvényekben előforduló egyes államigazgatási hatósági jogkörben eljáró szervek konkrét nevesítése helyett - például a jegyző esetében - a hatóság feladatkör szerinti megjelölésével a Kormányra bízza annak eldöntését, hogy mely szervhez célszerű telepíteni az adott közigazgatási hatósági jogkört.

A törvény koncepcionális változtatást hoz a közigazgatási határozatok bírósági felülvizsgálatával összefüggő közigazgatási perekben is. Egyrészt a Pp. hatályos 332. § (6) bekezdése szerint az alperes perbe hívhatja a szakhatóságot, ha a határozat szakhatósági állásfoglaláson alapul. Ha a szakhatóság nem fogadja el a perbehívást, az alperes egy olyan határozat megvédésére kényszerül a bíróság előtt, amelyben más hatóság határozatához kötve volt, ám annak szakmai és jogi hátterét csak részben ismeri. A módosítás erre az esetre előírja a szakhatóság kötelező perben állását oly módon, hogy a perbehívást nem utasíthatja vissza, javítva ezzel az alperes helyzetén és gyorsítva az eljárásokat.

A Pp. 340. § (2) bekezdésének módosítása megszünteti az országos illetékességgel eljáró és az alacsonyabb fokú szerv határozatának közigazgatási eljárásjogi szempontból indokolatlan megkülönböztetését. A módosítás minden esetben lehetővé teszi a bírósági határozat elleni fellebbezést, ha közigazgatási úton nem volt jogorvoslat biztosítva, abból az elvi alapból kiindulva, hogy a fellebbezés biztosításának szempontjából közömbös az, hogy a közigazgatási hatóság illetékességi területe az egész országra kiterjed-e vagy sem.

A Ket.-novella kapcsán elvégzett felülvizsgálat a konzuli védelemről szóló 2001. évi XLVI. törvényt (a továbbiakban: Kovtv.) is érintette. A Kovtv. felülvizsgálata több aspektusból vált elengedhetetlenné. Az eljárások kiszámíthatóságával összefüggő kérdés, hogy a konzul - a konzuli védelem körében - rendkívül sokszínű és különböző eljárásai során mely esetekben jár el a Ket. rendelkezései szerint, milyen hatósági intézkedéseket tehet, eljárásaihoz milyen jogkövetkezmények fűződnek. Ehhez kapcsolódó kérdés a tiszteletbeli konzulok jogállásának és hatósági jogkör gyakorlásának lehetősége is.

A Kovtv. módosítása rendezni kívánja a külügyi igazgatásban kiépített, a konzuli védelem körében gyakorolt hatósági jogkörök esetén működő jogorvoslati fórumrendszert, törvényi alapot teremt a tiszteletbeli konzuli tisztviselők jogállásának és jogköreinek, valamint egyértelműen meghatározza a konzuli védelem keretében ellátott hatósági ügyek eljárásjogi hátterét. A törvény e tekintetben arra a koncepcióra épül, hogy a sokszínű konzuli feladatok között a jövőben minden kétséget kizáróan megállapítsa azokat az eseteket, ahol a konzuli tisztviselőnek a Ket. szabályai szerint kell eljárniuk a konzuli védelem körében, és ahol ennek nincs helye. Ezzel az ügyfelek számára is egyszerűbbé, átláthatóbbá válnak a jogérvényesítés eszközei.

A törvény a külügyi igazgatásban is bevezeti a hatósági szerződés intézményét a konzuli kölcsön nyújtásának jogi formájaként. A konzuli kölcsön igénybevételi lehetősége külföldön része annak az állami kötelezettségnek, amelyet az Alkotmány 69. § (3) bekezdése támaszt a Magyar Köztársasággal szemben, vagyis minden magyar állampolgár jogosult arra, hogy törvényes külföldi tartózkodásának ideje alatt a Magyar Köztársaság védelmét élvezze. A konzuli védelem körében nyújtott konzuli kölcsön, ahogy a polgári jogi kötelemre utaló elnevezése is mutatja, magán hordoz konszenzuális elemeket, azzal, hogy a kölcsönt egy hatóság nyújtja - közérdekű célból, egy alapvető jog érvényre juttatása érdekében - a segítségre szoruló ügyfél kérelmére. A Kovtv. szerint a konzuli kölcsön adók módjára behajtandó köztartozásnak minősül, ami a hatóság és az ügyfél közötti jogviszony közjogi jellegét hangsúlyozza. A törvény azzal egészíti ki a hatósági szerződésekre vonatkozó Ket.-beli szabályozást - élve a Ket.-ben foglalt egyedi felhatalmazással -, hogy a miniszter rendeletében meghatározott összeghatár felett a hatósági szerződés érvényességéhez a külpolitikáért felelős miniszter hozzájárulása szükséges, valamint a hatósági szerződésben kifejezetten meg kell állapítani a visszafizetés esedékességét is. Emellett a törvény egyes, a konzuli védelem körében felmerült gyakorlati problémákat is rendezi a konzuli védelem hatékonyabb ellátása érdekében.

A törvény régóta fennálló adósságot törleszt a tiszteletbeli konzuli tisztviselőkre vonatkozó alapvető törvényi szabályok rendezésével. A törvény egyértelművé teszi, hogy a tiszteletbeli konzuli tisztviselők közigazgatási hatósági jogkört nem gyakorolhatnak, jogkörük az ügyfél-azonosításig terjed, valamint az ügyfél által tett kérelemhez szorosan kapcsolódó nyilatkozatok felvételére is jogosult. A törvényi szabályozás nem válthatja fel teljeskörűen a rendeleti szintű jogalkotást, ugyanakkor e tárgykör szabályozására a külpolitikáért felelős miniszter számára alkotmányosan megfelelő felhatalmazást kell biztosítani. E felhatalmazás megalkotására nem a törvényben, hanem a konzuli kapcsolatokról Bécsben, 1963. április 24-én elfogadott egyezmény kihirdetéséről szóló 1987. évi 13. törvényerejű rendelet módosításával kerül sor.

A közigazgatási hatósági eljárási szabályok alkalmazhatóságának egyértelművé tétele vezette a törvényt a Magyar Nemzeti Bankról szóló 2001. évi LVIII. törvény módosítására is, amelynek keretében a törvény rendezi a Magyar Nemzeti Bank hatósági jogköreire vonatkozó szabályokat. A Ket. 12. § (4) bekezdése értelmében, ha törvény vagy kormányrendelet nem közigazgatási feladat ellátására létrehozott szervezetet, köztestületet vagy személyt jogosít fel közigazgatási hatósági jogkör gyakorlására, meg kell határozni azokat az ügyeket, amelyekben a Ket. rendelkezéseit kell alkalmazni. Ennek alapján az Országos Magyar Vadászkamaráról szóló 1997. évi XLVI. törvényben, a Magyar Állatorvosi Kamaráról, valamint a magán-állatorvosi tevékenység gyakorlásáról szóló 1995. évi XCIV. törvényben, továbbá a Magyar Növényvédő Mérnöki és Növényorvosi Kamaráról szóló 2000. évi LXXXIV. törvényben a módosítás egyértelműen rögzíti, hogy a kamarai tagfelvétellel és nyilvántartásba vétellel, valamint az etikai és fegyelmi ügyek kivételével a tagsági jogviszony megszüntetésével és a nyilvántartásból való törléssel kapcsolatos eljárásban a Ket. rendelkezéseit kell alkalmazni.

A bírósági végrehajtásról szóló 1994. évi LIII. törvény és a közjegyzőkről szóló 1991. évi XLI. törvény módosítása részben újraszabályozza a végrehajtói és a közjegyzői irodák alapítását. A módosítás szerint az iroda működésének megkezdéséhez az alapítási engedélynek megfelelő cégbejegyzést követően nem lesz szükség a kamara további aktusához, elegendő lesz a bejegyzéshez, valamint a kamara ellenőrzési feladatainak biztosításához szükséges adatok bejelentése. E módosítás abba a törekvésbe illik, amely szerint a párhuzamos konstitutív nyilvántartások létrehozását, továbbá a többszintű engedélyeztetési rendszerek működtetését lehetőség szerint el kell kerülni, hacsak az ilyen adminisztratív teher fenntartásának nincs valamilyen közérdekű céllal igazolható magyarázata. E törekvés a törvény több pontján megjelenik mint a módosítások egyik alapvető vezérfonala: így például tarthatatlan, hogy a temetkezési szolgáltatások engedélyezése területén jelenleg háromszintű engedélyezési rendszer tornyosul az e szolgáltatási tevékenységet végezni kívánó vállalkozások előtt, annak ellenére, hogy a közérdek sérelme nélkül a vállalkozás megkezdése gyorsabban, kisebb állami beavatkozás mellett is megvalósítható volna.

A Ket. és a Ket.-novella a közigazgatási eljárásjogban új jogintézményeket honosított és honosít meg. A foglalkoztatást elősegítő állami támogatásokat hatósági szerződés formájában nyújtják, és a törvény is - ahogy a fentiekből kitűnik - új területen is bevezeti a magyar jogrendszer számára a Ket. hatálybalépéséig ismeretlen intézményt. A törvénynek nem célja a minden áron való változtatás. Ehelyett az új jogintézményeket ott és annyiban vezeti be, ahol és amennyiben ennek szükségessége felmerült, a gyakorlat jelenleg ezt igényelte, és ahol korrekt működése biztosítható. A közúti közlekedésről szóló 1988. évi I. törvény 18. § (8) és 24. § (4) bekezdéseiben a módosítás tanúsító szervezetként határozza meg a közlekedési hatóság eljárásában közreműködő műszaki, illetve járművezetői vizsgabiztost. Ezzel a törvény a Ket. új 38/C. §-ában megfogalmazott új jogintézményt vezeti be, amely alapján törvényben meghatározott tanúsító szervezet közreműködhet a tényállás tisztázásában. A törvény él a Ket. 15. § (6) bekezdésében foglalt lehetőséggel és az utak építésének, forgalomba helyezésének és megszüntetésének engedélyezésével és a közutak igazgatásával összefüggő közlekedési hatósági eljárásokban a fellebbezési jog gyakorlásának, valamint a vasúti műszaki engedély kiadásával, a vasútbiztonsági tanúsítvánnyal és a vasútbiztonsági engedéllyel kapcsolatos eljárásokban az ügyféli jogok gyakorlását az ügyfélnek az első fokú eljárásban való részvételéhez köti. Ehhez hasonlóan a vad védelméről, a vadgazdálkodásról, valamint a vadászatról szóló 1996. évi LV. törvény előírja, hogy a vadászterület határának megállapítására irányuló eljárásban az ügyféli jogok csak akkor gyakorolhatók, ha az ügyfél az első fokú eljárásban részt vett.

Az ügyféli jogok visszaélésszerű gyakorlásának megakadályozása, az eljárások ésszerű időn belül történő lefolytatása érdekében ugyanis a törvény szerint elfogadható az ügyféli jogok ilyen korlátozása. Kiemelt érdek, hogy már az első fokú eljárásban minden szükséges szempontot és tényt a hatóság elé tárjanak az ügyfelek, hogy a jogerős és végrehajtható döntés meghozatalát ne a jogorvoslati vagy megismételt eljárás hátráltassa, ehhez pedig a társadalmi és érdekvédelmi szervezeteknek már az első fokú eljárásba be kell kapcsolódniuk érintettség esetén. A törvény e jogintézményt kivételesen alkalmazza, és a korlátozás ellensúlyaként további garanciális értesítési szabályokat állapít meg. Eszerint a Ket. szerinti adatbázisban regisztrált ügyfélnek minősülő szervezeteket külön értesíteni kell az eljárás megindításáról e-mail címükön. Ezzel a törvény e szervezetek eljárásba történő bekapcsolódását segíti elő, hiszen a társadalmi és érdekvédelmi szervezetek erre irányuló előzetes jelentkezésük esetén garantáltan tudomást szereznek az eljárás megindulásáról. Az elektronikus levélen keresztül történő értesítés megfelel a modern technikai elvárásoknak, emellett aránytalan anyagi megterhelést sem jelent a hatóságok számára. A hatóság ennek megfelelően - a közúti közlekedésről szóló 1988. évi I. törvényben és a vasúti közlekedésről szóló 2005. évi CLXXXIII. törvényben elhelyezett rendelkezések alapján - az eljárás megindításáról a kormányrendeletben meghatározott adatbázisban regisztrált, ügyfélnek minősülő szervezetet az általa megadott elektronikus levélcímen az eljárás megindításától számított öt munkanapon belül értesíti.

A Balaton Kiemelt Üdülőkörzet Területrendezési tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény módosítását célzó javaslatainak egyeztetése során felmerült, hogy a 35. § f) pontjának hatályon kívül helyezése indokolt. A vízi-állások, stégek engedélyezésével kapcsolatos általános előírások közelmúltban történő megváltoztatása miatt számos panasz érkezett az országrészenként eltérő eljárási szabályok áttekinthetetlensége, valamint a szóban forgó létesítmények elhelyezésének ellenőrizhetetlenségére hivatkozva. Fenntartva a Balaton térségére vonatkozó indokolt tilalmakat, az eljárási szempontból nem kellően megalapozott eltérések hatályon kívül helyezendők. A vonatkozó miniszteri rendeleti szabályok kiiktatására is sor kerül majd, egyidejűleg az engedélyezési eljárást a környezetvédelmi- és vízügyi miniszter az ország egészére érvényes általános eljárási szabályokkal összhangban, saját hatáskörben szabályozza.

A kisajátításról szóló 2007. évi CXXIII. törvény módosítása a tulajdonos és a kisajátítási kérelem benyújtására kötelezett jogainak és jogos érdekeinek egyenlő figyelembe vétele érdekében biztosítja a közvetlen bírósághoz fordulás jogát a Kormány általános hatáskörű területi államigazgatási szerve kisajátítási kérelem benyújtására kötelező határozatával szemben. A kisajátítási kérelem benyújtására kötelezés ugyanis súlyos érdeksérelmet jelenthet a kötelezettnek, amely ellen indokolt megteremteni a gyors és hatékony jogorvoslatot. A bírósági eljárásra nyitva álló rövid határidő biztosítja a tulajdonos érdekeinek megfelelő védelmét is.

A törvény szerint az egészségügyről szóló 1997. évi CLIV. törvényben az egészségügyi dolgozóval, illetve az egészségügyben működő szakmai kamarákról szóló 2006. évi XCVII. törvényben a kamarai taggal szembeni etikai eljárásra a Ket. a jelenleginél szélesebb körben válik alkalmazhatóvá egyrészt a jelenlegi párhuzamosságok elkerülése, másrészt annak érdekében, hogy az etikai bizottságokat eljárásuk során a részletesebb, pontosabb eljárási kódex segíthesse. Mindez azt jelenti, hogy a törvényben meghatározott kivételektől eltekintve (pl. elektronikus kapcsolattartás, költségviselési szabályok) az első- és másodfokú etikai bizottság a Ket. szerint jár el.

II. Az ágazati törvényeket érintő Ket.-novellával összefüggő horizontális módosítások

A Ket.-novella áttér az eljárási határidők munkanapokban való számítására, a törvény a következő „átváltási arányt” alkalmazta: 60 nap helyett 45 munkanap, 45 nap helyett 35 munkanap, 30 nap helyett 22 munkanap, 15 nap helyett 10 munkanap, végül 8 nap helyett 5 munkanap. A 60 napos vagy annál hosszabb határidő esetén a törvény túlnyomórészt a határidő hónapokban való számítását állapítja meg, mivel egyszerűsége miatt ez a számítási módszer a legelőnyösebb mind az ügyfél, mind a hatóság számára.

A Ket.-novella bevezette az általános belső eljárási határidőt, ennek mértéke öt munkanap: eltérő rendelkezés hiányában ennyi időn belül kell eljárnia a hatóságnak, tehát az öt munkanapos határidőről az ágazati törvénynek sem kell külön rendelkeznie, párhuzamosság miatt az öt munkanapos határidők hatályon kívül helyezése is szükségessé vált ott, ahol ez a szabályozás egységét nem bontja meg.

A napban történő határidő-számítás kivételesen, valamely uniós jogi aktussal való harmonizáció fenntartása érdekében (így például a közbeszerzési jogorvoslati eljárásban vagy az emberi alkalmazásra kerülő gyógyszerek klinikai vizsgálatának engedélyezése esetén) vagy valamely különös méltánylást érdemlő esetben (adóigazgatási eljárás) maradhatott fenn. Az adóigazgatási eljárás esetén gyakorlati szempontból okozott volna különös nehézséget a határidő-számítás megváltoztatása, ezen eljárások kapcsán azonban kiemelkedő problémaként jelentkezett, hogy mivel az adózás rendjéről szóló 2003. évi XCII. törvényben (a továbbiakban: Art.) nem szabályozott eljárási kérdésekben a Ket.-et kell alkalmazni (belföldi jogsegély, kérelem érdemi vizsgálat nélküli elutasítása, hiánypótlási felhívás), a határidőkre vonatkozóan vegyes rendszer alakult volna ki, amely áttekinthetetlenné tette volna az ügyintézést, egyaránt jelentős teherrel járva az ügyfelek és az ügyintézők számára. A törvény ezért az Art.-t úgy egészíti ki, hogy megállapítja valamennyi olyan eljárási cselekmény határidejét, amelyek tekintetében egyébként a Ket. szubszidiáriusan érvényesül.

A határidő-módosítás célja kifejezetten csak az eljárási határidők Ket.-hez való igazítása volt, az igényérvényesítési, adminisztratív - bejelentési, adatszolgáltatási - kötelezettségre vonatkozó határidők esetében jellemzően maradt a hatályos szabályozás vagy kivételesen a hónapban való számításra tér át a norma. Ágazati okokból, a rövid határidők miatt vagy a jogalkalmazás megkönnyítése érdekében azonban több esetben az volt inkább a célszerű, hogy a nem hatósági eljárási határidők tekintetében is a munkanapban való határidő-számítást állapítsa meg a törvény. Ilyen módosításra példa a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvényben a fegyelmi eljárás határidejének megváltoztatása.

A Ket.-re, egyes jogintézményeire mereven hivatkozó rendelkezéseket lehetőség szerint rugalmas hivatkozásra javítja a törvény a szabályozás időtállóságának biztosítása érdekében. A közigazgatási hatósági eljárás és szolgáltatás általános szabályairól szóló 2004. évi CXL. törvény helyett a törvény elsősorban a közigazgatási hatósági eljárás általános szabályairól szóló törvényre utal abban az esetben, ha az adott hatósági eljárás során, ahhoz kapcsolódóan nem szól a törvény a hatóság szolgáltatási jellegű feladatairól. A Ket. egyes rendelkezéseinek § szerinti megjelölését pedig - amennyiben ez lehetséges volt - a jogintézményre vagy a szabályozási tárgykörre való hivatkozás váltja fel, például a hatályos Ket. 122-123. §-ai helyett a kijavítás és kiegészítés jogintézményeire, a Ket. VIII. fejezete helyett a hatósági döntés végrehajtásának szabályaira. A hivatkozások ilyetén javítása nem mechanikusan történt, a felülvizsgálat részét képezte az is, hogy szükséges-e egyáltalán a hivatkozás fenntartása, vagy egyértelműen következik a szabályozásból, hogy a Ket. rendelkezéseit kell alkalmazni. Különösen jelentős volt az ilyen szempontból történő felülvizsgálat azon eljárásoknál, amelyek nem tartoznak a Ket. hatálya alá, csupán annak alkalmazását rendelik el, vagy amelyek privilegizált eljárásnak minősülnek, és ennél fogva a Ket. egyes rendelkezéseit kifejezett kizárják. Mindkét esetben érdemben módosít a törvény, ha az alkalmazási, illetve a kizáró kör szűkítése vagy bővítése volt indokolt. A tisztességtelen piaci magatartás és a versenykorlátozás tilalmáról szóló 1996. évi LVII. törvényben (a továbbiakban: Tpvt.) a versenyfelügyeleti eljárás és a Ket. közötti viszony koncepcionális felülvizsgálata volt szükséges, amelynek során a törvény azt a koncepciót követte, hogy indokolatlan a Tpvt. 44. §-ában a Ket. azon rendelkezéseinek alkalmazását kizárni, amelyek csupán lehetőséget fogalmaznak meg, amelyek a versenyfelügyeleti eljárásban értelemszerűen nem alkalmazhatók vagy amelyek tekintetében a Tpvt. egyébként is eltérő szabályozást teremt.

A hatóságok jogállását illetően a törvény eleget tesz a Ket. 12. § (4) bekezdésében foglaltaknak, amely szerint, ha törvény vagy kormányrendelet nem közigazgatási feladat ellátására létrehozott szervezetet, köztestületet vagy személyt jogosít fel közigazgatási hatósági jogkör gyakorlására, meg kell határozni azokat az ügyeket, amelyekben a Ket. rendelkezéseit kell alkalmazni. Ennek alapján például az Országos Magyar Vadászkamaráról szóló 1997. évi XLVI. törvényben, a Magyar Állatorvosi Kamaráról, valamint a magán-állatorvosi tevékenység gyakorlásáról szóló 1995. évi XCIV. törvényben egyértelmű rögzítésre kerül, hogy a kamarai tagfelvétellel és nyilvántartásba vétellel, valamint az etikai és fegyelmi ügyek kivételével a tagsági jogviszony megszüntetésével és a nyilvántartásból való törléssel kapcsolatos eljárásban a Ket. rendelkezéseit kell alkalmazni.

A felülvizsgálat a hatóságok jogállása során is tekintettel volt az alkotmánybírósági gyakorlatra: legutoljára a 109/2008. (IX. 26.) AB határozat rögzítette, hogy a közhatalmi jogosítványok gyakorlása, így hatósági ügyekben az egyetértési jog gyakorlása is feltételezi, hogy az ilyen jogkört gyakorló szerv rendelkezik demokratikus legitimációval. Az egészségbiztosítás hatósági felügyeletéről szóló 2006. évi CXVI. törvény alapján létrehozott Felügyeleti Tanács megalakulása és összetétele folytán demokratikus legitimációval nem rendelkezik, ezért a törvény alapján közhatalmi kérdésekben a továbbiakban csupán véleményezési jogot gyakorolhat.

Az ügyféli jogállás tekintetében egyaránt felmerült annak a szükségessége, hogy az ügyféli jogokat egyes eljárásokban korlátozni kell abban az esetben, ha az ügyfél az első fokú eljárásban nem vett részt, illetve olyan módosításnak is a szükségessége, hogy a társadalmi szervezeteket törvény ügyféli jogokkal ruházza fel. Utóbbira példa, hogy az állatvédelmi jogszabályok megsértése miatt indult hatósági eljárásokban megilleti az ügyfél jogállása a Nemzeti Civil Alapprogramról szóló 2003. évi L. törvény szerinti azon civil szervezeteket, amelyek tevékenysége az állatok védelmére irányul.

A környezetvédelmi szervezetek ügyféli jogállását jelentősen érinti, hogy a törvény egyértelműen tisztázza a környezet védelmének általános szabályairól szóló 1995. évi LIII. törvény (a továbbiakban: Kvt.) 98. § (1) bekezdése és (2) bekezdés b) pontja közötti viszonyt olyan módon, hogy az utóbbi rendelkezést hatályon kívül helyezi. A Kvt. 98. § (1) bekezdése ugyanis akként rendelkezik, hogy a környezetvédelmi érdekek képviseletére létrehozott egyesületeket és más, politikai pártnak, érdekképviseletnek nem minősülő - a hatásterületen működő - társadalmi szervezeteket (a továbbiakban: szervezet) a környezetvédelmi közigazgatási hatósági eljárásokban a működési területükön az ügyfél jogállása illeti meg, a 98. § (2) bekezdés b) pontja pedig akként, hogy a szervezet joga, hogy tagsága érdekeit képviselve részt vegyen - e törvény szabályai szerint - a környezetvédelmi engedélyezési eljárásban. Értelmezési kérdésként merült fel tehát, hogy miért különbözik a két eljárás megnevezése, következik-e az eltérésből, hogy az utóbbi rendelkezés alapján megszorítóan kell értelmezni a környezetvédelmi szervezetek ügyféli jogállását, azaz nem járhatnak el ügyfélként valamennyi környezetvédelmi közigazgatási hatósági eljárásban, beleértve a szakhatósági eljárást is. A törvény álláspontja megegyezik az uralkodó állásponttal és a környezetvédelmi szervezetek részvételi jogainak tágabb érvényesülése, valamint az egységes jogértelmezés érdekében hatályon kívül helyezi a Kvt. 98. § (2) bekezdés b) pontját.

Terminológiailag helytelen módon több törvény, köztük a kötelező egészségbiztosítás ellátásairól szóló 1997. évi LXXXIII. törvény, nem választja el az igény mint anyagi jogi jogosultságot az eljárásjogi kérelmezéstől. A Ket. rendelkezéseivel történő összhang megteremtése érdekében szükségessé vált a két fogalom egyértelmű elválasztása, és az eljárási rendelkezésekben a kérelemre vonatkozó szövegpontosítást végigviszi a törvény.

Pontosítónak tekinthető, de érdemi kihatása is van, hogy az ágazati törvényekben a Ket. 29. § (1) bekezdésével összhangban nem az eljárás kezdeményezéséről, hanem a kérelmezésről van szó abban az esetben, ha a „kezdeményezés” alapján a hatóságnak meg kell indítania az eljárást a „kezdeményező” jogait érintő ügyben, akit tehát ügyféli jogállás illet meg.

A kapcsolattartás szabályait a Ket.-novella önálló fejezetben határozta meg, különösen az elektronikus kapcsolattartás tekintetében hozva forradalminak tekinthető változásokat.

A Ket.-novella egyik legfontosabb újítása, hogy ha törvény, eredeti jogalkotói hatáskörben kiadott kormányrendelet vagy önkormányzati hatósági ügyben önkormányzati rendelet az elektronikus utat nem zárja ki, az eljárás megindítására irányuló kérelmet benyújtó ügyfél jogosult elektronikus úton kapcsolatot tartani a hatósággal, ha egyébként ez értelmezhető az adott eljárásban. E rendelkezés „visszájára fordítja” az eddigi szabályozási modellt, amely szerint csak akkor lehetett az elektronikus utat igénybe venni, ha jogszabály úgy rendelkezett - ilyen rendelkezést pedig igen alacsony számban, számos megszorítással rögzítettek a jogszabályok. A Ket.-novellával való összhang megteremtése érdekében az ilyen megengedő jellegű rendelkezés értelmét vesztette, ezzel összhangban deregulálandó.

Számos törvény, így például a közoktatásról szóló 1993. évi LXXIX. törvény 122. § (13) bekezdésében azzal az eltéréssel tette lehetővé az elektronikus ügyintézést, hogy a határozat ilyen módon nem közölhető. A felülvizsgálat során tisztázódott, hogy az ilyen biztonsági szempontú korlátozások fenntartása a továbbiakban indokolatlan.

Az elektronikus ügyintézésről szóló rendelkezésekhez több esetben kapcsolódott olyan rendelkezés - így például a közoktatásról szóló 1993. évi LXXIX. törvény 122. § (14) bekezdésében, a tankönyvpiac rendjéről szóló 2001. évi XXXVII. törvény 31/A. § (2) bekezdésében -, amely szerint a kérelem mellékleteként benyújtandó közokirat, illetve annak hiteles másolata elektronikus úton nem terjeszthető elő. Ez a korlátozás valójában azon alapult, hogy jelenleg a központi elektronikus szolgáltató rendszeren keresztül nem továbbítható hiteles módon az okirat, így a korlátozás elsősorban informatikai okokra vezethető vissza. A Ket.-novella ugyanakkor megfelelő módon kezeli az ezzel összefüggő aggályokat: az ügyfél ugyanis nem élhet elektronikus kapcsolattartási jogával, ha az az adott kapcsolattartás tekintetében nem értelmezhető. Technikai fejlesztés hiányában pedig a közokirat elektronikus csatolása értelmezhetetlennek minősül, ebből következően egyrészt az ágazati törvényekben szükségtelen kizárni ezt az esetet, másrészt a várható informatikai fejlődésre tekintettel ez nem is célszerű, a jövőben így jogszabály-módosítás nélkül is lehetséges lesz tágabb körben élni az elektronizáció nyújtotta előnyökkel.

Az elektronikus kapcsolattartáshoz kapcsolódóan végül szükségtelen az elektronikus tájékoztatásra vonatkozó kötelezettség tételes ágazati nevesítése, mivel a Ket.-novella valamennyi hatóságra kiterjesztette a Ket. 164. §-a szerinti közzétételi kötelezettséget.

A Ket.-novella egyértelműen amellett foglal állást, hogy az elektronikus kapcsolattartás a központi elektronikus szolgáltató rendszeren keresztül folyik; hatósági eljárásokban az e szabálytól való eltérés nem is megengedett. Elfogadható azonban az önálló informatikai rendszer működtetése adatszolgáltatási, bejelentési kötelezettségek teljesítése esetében, erre tekintettel a törvény a Pénzügyi Szervezetek Állami Felügyeletéről szóló 2007. évi CXXXV. törvényben kifejezetten lehetővé teszi, hogy ezekben az ügyekben jogszabály eltérjen a Ket. vonatkozó rendelkezéseitől.

A Ket.-novella alapján a kérelem személyes előterjesztési kötelezettséget, illetve a személyes eljárást csak törvény írhatja elő, és csak abban az esetben, ha a személyes megjelenés hiányában az ügy eldöntéséhez szükséges tény, információ vagy adat nem szerezhető meg. A felülvizsgálat kiterjedt arra is, hogy a Ket.-novella alapján törvényi szintre tartozó kérdések valóban ezen a jogszabályi szinten jelenjenek meg, ezzel összhangban módosult a közúti közlekedésről szóló 1988. évi I. törvény, amelynek 44/A. §-a új (9) bekezdéssel egészült ki. A személyes eljárást - az arcképfelvételi kötelezettségre tekintettel - előíró szabályt eddig a közúti közlekedésben használt menetíró készülékekről szóló, 1985. december 20-i 3821/85/EGK tanácsi rendelet végrehajtásáról szóló a 124/2005. (XII. 29.) GKM rendelet tartalmazta.

A közlekedési és hírközlési ágazatban több esetben nem volt egyértelmű egyes hatóságok adott eljárásban betöltött státusza annyiban, hogy önálló engedélyezési eljárást kell lefolytatnia, szakhatóságként jár el vagy csupán véleményt bocsát ki. A normavilágosság érdekében a törvény a bányászatról szóló 1993. évi XLVIII. törvény 5. § (2) bekezdést módosítja, így világossá válik, hogy a Magyar Energia Hivatal nem szakhatóságként vesz részt a bányafelügyeleti eljárásban, hanem előzetes engedélyezőként. A villamos energiáról szóló 2007. évi LXXXVI. törvény 109. § (4) bekezdésében pedig mivel a Magyar Energia Hivatalt nem köti a Gazdasági Versenyhivatal álláspontja, helyesen a vélemény beszerzése iránti kötelezettséghez kell rögzíteni. Végül, ha az volt megállapítható, hogy az adott törvény voltaképpen szakhatósági közreműködést ír elő, akkor a törvény hatályon kívül helyezi az érintett rendelkezést [pl. az atomenergiáról szóló 1996. évi CXVI. törvény 43. § (2) bekezdését], mivel a Ket. 174/A. §-a alapján a Kormány rendeletben jelöli ki a szakhatóságot és a szakhatóság hatáskörét, a Kormány szervezetalakítási szabadságát korlátozza a törvényi szintű kijelölés.

Terminológiai jellegű változás, hogy a jogalkalmazás megkönnyítése érdekében a törvény a Ket. bevett fogalmait érvényesíti, így különösen a hatósági bizonyítvány, hatósági igazolvány kifejezések tekintetében. A ténylegesen hatósági bizonyítványként funkcionáló, de megnevezésében igazolásként megjelenő irat a jogszabályban is hatósági bizonyítványként kerül feltüntetésre a módosítás értelmében, pl. a termőföldről szóló 1994. évi LV. törvényben az állattartó telep és halastó működtetéséről szóló igazolás esetében. Ugyanilyen megfontolások alapján a lakások és a helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény 65. § (4) bekezdésében névjegyzék helyett a nyilvántartás kifejezés alkalmazandó, ez fejezi ki, hogy helyesen deklaratív hatósági nyilvántartásról van szó.

Ezt a szemléletmódot érvényesíti a törvény azzal, hogy a Ket. 71. § (1) bekezdésének megfelelően a „határozat”, illetve a „végzés” terminológiának megfelelő szóhasználatot, illetve az utóbbi kettőt magában foglaló „döntés” fogalom következetesen végigvezeti az ágazati törvényekben. Kivételesen fenntartja a törvény egyes döntések speciális megnevezését, például a kötelező egészségbiztosítás ellátásairól szóló 1997. évi LXXXIII. törvény 70. §-ában szabályozott fizetési meghagyást, amely az egészségbiztosítóval szemben megtérítésre kötelezett elleni igényérvényesítést szolgálja. Az Országos Egészségbiztosítási Pénztár tapasztalatai azonban azt mutatják, hogy az ügyfelek számos esetben összetévesztik a polgári nemperes eljárás keretében kibocsátott fizetési meghagyást az egészségbiztosító által határozati formában meghozott, megtérítésre kötelező fizetési meghagyással. A fentiek következtében vált szükségessé a kötelező egészségbiztosítás ellátásairól szóló 1997. évi LXXXIII. törvény azon módosítása, hogy a törvény egyértelműen meghatározza, az egészségbiztosító által kibocsátott fizetési meghagyás fellebbezéssel meg nem támadható közigazgatási határozat.

A Korm. határozat 1. 4. pontja feladatául tűzte a felülvizsgálatnak, hogy az „ágazati szabályozásban meg kell vizsgálni, hogy mely eljárásokban érvényesíthető a hallgatás beleegyezés lehetősége. Ennek megfelelően fel kell mérni, hogy melyek azok az egyszerűbb megítélésű ügyek, amelyekben ellenérdekű ügyfél hiányában a kérelmezett jog gyakorlását az ügyintézési határidő lejárta után az ügyfél anélkül megkezdheti, hogy arról a hatóság formális döntést hozna. Ezzel a lehetőséggel mind a hatóságok, mind a szakhatóságok eljárása tekintetében élni kell, a felülvizsgálatnak ki kell terjednie a hatóságok eljárása mellett a szakhatósági közreműködésre is.” E kormányzati törekvéssel összhangban a törvény például a sportról szóló 2004. évi I. törvényben „A Nemzet Sportolójának” járó olimpiai járadék megállapítása iránti eljárásban rendeli alkalmazni a Ket. 71. § (2) bekezdésében foglalt szabályt.

A Ket. és az ágazati törvények közötti párhuzamok megszüntetése érdekében jellemzően módosulnak a döntés közlésére vonatkozó ágazati szabályok, ugyanis ezek jellemzően a Ket. 78. §-ával egyező módon az ügyfeleket vagy - a Ket. rendelkezéseit korlátozva - az ügyfelek egy körét külön megjelölték mint a döntésközlés címzettjeit. A törvény világossá teszi, hogy a Ket. rendelkezéseit alkalmazni kell, külön törvény ehhez képest csak bővítheti azon személyek, szervek körét, amelyekkel a döntést közölni kell.

Több törvény az egyes közigazgatási hatósági döntések kötelező közzététele körében a nyilvános közzététel Ket. szerinti szabályaihoz képest szűkebb körben (pl. kizárólag a sajtóban, illetve a minisztérium honlapján való közzététellel) állapítják meg a közzétételi fórumok körét. Ezek a rendelkezések úgy módosulnak, hogy az adott törvény ezentúl csak a nyilvános közzétételt rendeli el, amelyhez kapcsolódva a Ket. alapján automatikusan a Ket. hirdetményi közlésre vonatkozó szabályainak alkalmazására kerül majd sor, és az adott törvényben csak a hirdetményi közlési fórumokhoz képest meghatározott kiegészítő szabályok maradnak meg. Ilyen módosítás történik a halászatról és a horgászatról szóló 1997. évi XLI. törvényben a kíméleti területté nyilvánításról szóló határozattal, továbbá a növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvényben a növénytermesztési hatóság által hozott, a jogsértő tevékenységet megtiltó határozattal kapcsolatban.

A környezet védelmének általános szabályairól 1995. évi LIII. törvény 67. § (5) bekezdésének, valamint 71. § (3) bekezdésének módosítása lehetővé teszi a környezetvédelmi hatóságok számára, hogy a jelentős környezeti hatással kapcsolatos határozataikat már a jogerőre emelkedést megelőzően is nyilvánosan közzétehessék, összhangban a környezeti információhoz való hozzáférés biztosításának különböző nemzetközi egyezményekben megfogalmazott kötelezettségével.

A felülvizsgálat figyelemmel volt a jogorvoslati fórumrendszert érintő alkotmánybírósági gyakorlatra: a szervezeti elkülönültség követelményének való megfelelés érdekében is eszközöl módosításokat a törvény (például a konzuli törvény kapcsán), valamint a fellebbezés kizárására vonatkozóan is. A 90/2007. (XI. 14.) AB határozat megsemmisítette a Ket. azon rendelkezését, amely alapján a fellebbezés kormányrendeletben is kizárható volt. Ha a fellebbezés kizárása valamely szempontra tekintettel továbbra is szükséges, a hivatkozott AB határozattal összhangban a kizárás törvényi szinten történik. Példaként felhozható, hogy a sportrendezvények biztonságáról szóló 54/2004. (III. 31.) Korm. rendelet 15. § (6) bekezdése a rendőrség határozata ellen, a tagállamok és harmadik országok közötti légiközlekedési szolgáltatásokra vonatkozó megállapodások tárgyalásáról és végrehajtásáról szóló 2004. április 29-i 847/2004/EK európai parlamenti és tanácsi rendelet 5. cikkében foglalt eljárási szabályok megállapításáról szóló 198/2007. (VII. 30.) Korm. rendelet a légiközlekedési hatóság ellen zárta ki a fellebbezést, e rendelkezések a törvény értelmében törvényi szintre kerülnek.

A törvény ugyanakkor több speciális ideiglenes intézkedésről szóló végzés ellen önálló fellebbezési jogot vezet be, így az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény 16/D. § (4) bekezdésében, a fogyasztóvédelemről 1997. évi CLV. törvény 49. § (3) bekezdésében, vagy például a biztonságos és gazdaságos gyógyszer- és gyógyászati-segédeszközellátás, valamint a gyógyszerforgalmazás általános szabályairól szóló 2006. évi XCVIII. törvény 19/A. §-ában. Az önálló jogorvoslat biztosításának indoka, hogy a törvény most tisztázza, hogy e döntéseket végzés formájában kell meghozni, emiatt azonban csak a határozat elleni jogorvoslat keretében lennének megtámadhatók, amely azonban komoly joghátrányt jelentene az intézkedésben érintett ügyfél számára.

A Ket.-novella módosította a Ket. 100. §-át is, amely alapján nincs helye fellebbezésnek, ha az első fokú döntést miniszter, autonóm államigazgatási szerv vezetője vagy kormányhivatal vezetője hozza meg, továbbá - törvény vagy kormányrendelet eltérő rendelkezése hiányában - ha az első fokú döntést központi államigazgatási szerv vezetője hozza meg. Azáltal, hogy a Ket. a hatósági eljárásokra általános érvénnyel rögzíti e szabályt, számos törvényben vált szükségtelenné az ezzel megegyező tartalmú rendelkezés, így az egészségbiztosítás hatósági felügyeletéről szóló 2006. évi CXVI. törvényben az Egészségbiztosítási Felügyelet kormányhivatal jogállására tekintettel, vagy az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvényben az Egészségügyi Engedélyezési és Közigazgatási Hatóság központi hivatal jogállására tekintettel. A módosítás egyben eleget tesz annak a megfontolásnak is, hogy ha az Országgyűlés - autonóm államigazgatási szerv vagy kormányhivatal esetén - törvénymódosítás során vagy ettől függetlenül, a Kormány szervezetalakítási szabadságánál fogva rendeletében más, a 100. § (1) bekezdés d)-e) pontjában fel nem sorolt szervre telepíti a hatáskört, akkor e hatóság döntései ellen az általános szabályok szerint lesz helye fellebbezésnek.

Számos törvényben volt található olyan rendelkezés, amely az első fokú döntéssel szemben fellebbezésre jogosult személyeket sorolta fel, ez a szabályozás azonban ellentétes a Ket.-tel annyiban, amennyiben alkalmas annak korlátozására, hogy az ügyfél, azaz olyan személy, akinek jogát vagy jogos érdekét az ügy érinti, élhessen jogorvoslati jogával. A törvény alapkoncepciója, hogy azon rendelkezéseket, amelyek részben vagy egészben megismétlik a Ket.-et, párhuzamosak azzal, hatályon kívül kell helyezni, mert a Ket. a hatósági eljárások kódexe, ennek kell elsődlegesen érvényesülnie. Különösen nagy a jelentősége azon párhuzamos rendelkezéseknek, amely valamely körülmény alapján alkalmasak a Ket. „lerontására”, a Ket. alkalmazásának kizárására, korlátozására. Erre tekintettel a törvény hatályon kívül helyezi a fellebbezésre jogosult ügyfelek felsorolását tartalmazó rendelkezéseket. A fellebbezésre jogosult személyeket meghatározó rendelkezés ugyanis csak az ügyfélre vonatkozó szabályok szerint szabályozható: törvény vagy kormányrendelet meghatározhatja azon személyek körét, akik külön vizsgálat nélkül ügyfélnek minősülnek. Ilyen szellemben módosítja a törvény az egészségügyről szóló 1997. évi CLIV. törvényt (a továbbiakban: Eütv.): az Eütv. alapján az egészségügyi államigazgatási szerv jogosult a beteget a kötelező védőoltás alól mentesíteni. A Ket. alapján a beteg és a beteg törvényes képviselőjének - egyértelmű ügyféli jogállásukra tekintettel - fellebbezési joga biztosított, így azt felesleges az Eütv.-ben megismételni. A Ket. szabályai szerint emellett azonban törvény vagy kormányrendelet meghatározott ügyfajtákban megállapíthatja azon személyek körét, akik külön vizsgálat nélkül ügyfélnek minősülnek. A kezelőorvos érintettsége, a beteggel való szoros kapcsolata, ismeretei miatt, a közérdek védelmében indokolt számára ilyen egyszerűsített módon az ügyféli jogállást biztosítani.

A Ket.-novella megszünteti a méltányossági eljárást, ugyanakkor a méltányosság gyakorlására az egyes hatósági eljárásokban különböző okok alapján nagy szükség lehet, erre viszont az ágazati joganyag eddig csak hézagosan teremtett lehetőséget. Az általános eljárásjogi méltányosság helyett ezért a törvény több törvényben kifejezetten feljogosítja a hatóságot, hogy döntését méltányosságból, az ott meghatározott mérlegelési szempontok szerint módosítsa, visszavonja, vagy más engedményeket tegyen.

A Ket.-tel való összhangot kívánja megteremteni az a módosítás is, amely az ágazati törvényekben az „azonnali végrehajthatóságot” a Ket.-novellának megfelelően egységesen „fellebbezésre tekintet nélküli végrehajtás” szövegre módosítja. A Ket. 101. § (3) bekezdése állapítja meg azokat az eseteket, amelyek során fellebbezésre tekintet nélküli végrehajthatóságnak van helye, az ágazati törvényeknek - ha egyébként teljes mértékben a Ket. hatálya alá tartoznak - csupán a 101. § (3) bekezdés e) pontja szerinti esetekben, azok keretein - pl. a honvédelmi, közegészségügyi érdeken - belül van módjuk további differenciálásra. A törvény ehhez képest hatályon kívül helyezi azokat a rendelkezéseket, amelyek csupán megismétlik vagy a Ket.-tel ellentétes módon kiegészítik annak eseteit, hogy a hatóság döntése fellebbezésre tekintet nélkül való végrehajthatóságát rendelhesse el.

Dogmatikai jelentősége van annak a módosításnak, amely a normához hasonlóan definiálja és különbözteti meg az egyedi hatósági aktusok érvényességét és hatályát. Az érvényesség ennek alapján a hatósági döntés hibáktól mentes létrejöttét takarja, míg a hatály terminus alkalmazandó a döntés időbeli, személyi, térbeli érvényesülése, végrehajthatósága vonatkozásában. Ennek a dogmatikai szemléletváltásnak megfelelően a törvény egységesen módosítja az érintett rendelkezéseket: például egy engedély ötéves érvényessége helyett ötéves hatályosságáról rendelkezik.

A társadalombiztosítási nyugellátásról szóló 1997. évi LXXXI. törvény és a rehabilitációs járadékról szóló 2007. évi LXXXIV. törvény módosításának célja elsősorban a Ket.-novellával való összhang megteremtése, emellett a törvény időközben szükségessé vált, érdemi módosításokat is tartalmaz.

A törvény pontosítja a nyugdíj melletti kereset esetén a 0,5%-os nyugdíjemelés alapjának kiszámítását, megfelelő alkalmazását vállalkozók, munkavállalók esetében egyaránt, összehangolja a rokkantsági nyugdíj és a rehabilitációs járadék egyes részletszabályait. A törvény változtat a rokkantsági nyugdíj mellett szerezhető kereset összegszerű korlátjának számításán. A mai bonyolult, a nyugdíj alapjául szolgáló nettó átlagkereset valorizált értékének 90 százalékához kötött számítási mód egyszerűsödik, elősegítve a nyugdíjasok és a munkáltatók jogkövető magatartását, a folyamatos hathavi bruttó kereset havi átlaga a továbbiakban nem haladhatja meg a nyugdíj összegének 200%-át.

A törvény szerint - más öregségi nyugdíjakhoz hasonlóan - 2010-től a polgármesterek és az országgyűlési képviselők speciális nyugdíjára is kiterjed a jövedelemszerző tevékenység melletti korhatár alatt igénybevett nyugdíj folyósításának kötelező szüneteltetése. Az előrehozott öregségi nyugdíjra való jogosultság megállapítása során továbbra is figyelembe kell venni a rokkantsági nyugdíj folyósításának idejét.

A törvény értelmében - az ellátás-halmozódás tilalma elvének megfelelően - a más EGT-államban, illetve szociális biztonsági egyezménnyel érintett országban folyósított munkanélküli ellátást is figyelembe kell venni a nyugellátásra jogosultság megállapításánál. Az egyenlő elbírálás követelményeinek megfelelően a nyugdíjjogosultságra és megszűnése feltételeire vonatkozó szabályokat a jövőben a szociális biztonsági rendszerek koordinációjáról szóló rendelet és a kétoldalú nemzetközi egyezmény hatálya alá tartozó személyekre is alkalmazni kell.

A belső piaci szolgáltatásokról szóló 2006/123/EK európai parlamenti és tanácsi irányelv átültetésével összefüggő felülvizsgálat

I. A belső piaci szolgáltatásokról szóló 2006/123/EK európai parlamenti és tanácsi irányelv

A törvény - a szolgáltatási tevékenység megkezdésének és folytatásának általános szabályairól szóló 2009. évi LXXVI. törvénnyel együtt - a belső piaci szolgáltatásokról szóló 2006/123/EK európai parlamenti és tanácsi irányelvnek a magyar jogba történő átültetését is szolgálja. A szolgáltatási tevékenység megkezdésének és folytatásának általános szabályairól szóló 2009. évi LXXVI. törvényben (a továbbiakban: Kerettörvény) foglalt keretszabályok mellett az Irányelv maradéktalan átültetéséhez szükség van az ágazati törvények megfelelő módosítására és a Kerettörvénnyel való illeszkedéshez szükséges szabályok megalkotására.

A szolgáltatásnyújtás szabadsága az Európai Közösséget létrehozó szerződésben (a továbbiakban: EKSZ.) meghatározott négy gazdasági szabadság egyike. Az EKSZ. alapvető célkitűzése ugyanis egy olyan közös piac létrehozása, melyben megvalósul az áruk, a személyek, a szolgáltatások és a tőke szabad mozgását gátló akadályok eltörlése.

A szolgáltatások nyújtása kétféle módon történhet: letelepedés útján, illetve határon átnyúló szolgáltatásként. Az előbbire az EKSZ. III. cím 2. fejezet (Letelepedési jog) 43-48. cikke, az utóbbira az EKSZ. III. cím 3. fejezet (Szolgáltatások) 49-55. cikke vonatkozik.

Az Európai Bizottság a korábbi években végzett elemzései alapján megállapította, hogy a négy gazdasági szabadság közül a határon átnyúló szolgáltatásnyújtás ütközik a belső piacon a legtöbb akadályba. Ez elsősorban azokra az eltérő tagállami intézkedésekre, korlátozásokra vezethető vissza, melyek célja a szolgáltatók ellenőrizhetősége és a fogyasztók érdekeinek védelme. Az akadályok a szolgáltatások különböző területén a szolgáltatók tevékenységének valamennyi létszakaszát érintik, és számos közös jellemzővel rendelkeznek, beleértve különösen azt a tényt, hogy az akadályok gyakran adminisztratív terhekből, a határokon átnyúló tevékenységgel kapcsolatos szabályozási, jogalkalmazási bizonytalanságból és a tagállamok közötti kölcsönös bizalom hiányából fakadnak.

Az ezen akadályok megszüntetése céljából 2006-ban elfogadott Irányelv abból indul ki, hogy a fogyasztók számára szélesebb körű, jobb és olcsóbb szolgáltatásokat biztosíthatna egy olyan szabad piac, amely a tagállamokat arra késztetné, hogy megszüntessék egyrészt a letelepedéssel járó, másrészt a határokon átnyúló szolgáltatásnyújtás korlátozásait is, ugyanakkor növeljék az átláthatóságot, és bővítsék a fogyasztók számára nyújtott tájékoztatást, a szolgáltatás igénybevételének biztonságát.

Az Irányelv úgynevezett keretirányelv, azaz általános jogi keretet határoz meg a szolgáltatások széles körére vonatkozóan. A szolgáltatás fogalmának meghatározásánál az EKSZ. vonatkozó definícióját veszi alapul, amennyiben szolgáltatás az EKSZ. 50. cikkében említett, rendszerint díjazás ellenében nyújtott bármely önálló gazdasági tevékenység. Nem tartoznak az Irányelv hatálya alá a nem gazdasági szolgáltatások és azok a tételesen meghatározott kivételek, amelyeket az Irányelv 1. cikk (2) és (3) bekezdései felsorolnak. Így nem vonatkozik az Irányelv a pénzügyi szolgáltatásokra, elektronikus hírközlési szolgáltatásokra és hírközlő hálózatok, valamint a kapcsolódó létesítmények és szolgáltatásaira, a közlekedés területén végzett szolgáltatásokra, munkaerő-kölcsönzők szolgáltatásaira, az egészségügyi szolgáltatásokra, az audiovizuális szolgáltatásokra, a szerencsejátékra, a közhatalmi tevékenységekre, egyes szociális szolgáltatásokra, a magán biztonsági szolgáltatásokra, a közjegyzők és bírósági végrehajtók szolgáltatásaira, valamint az adózásra. Továbbá - annyiban, amennyiben a vonatkozó közösségi szabályozás az Irányelv által szabályozott területen rendelkezéseket tartalmaz - azokat a szolgáltatásokat, amelyekre már külön közösségi szabályozás létezik, az Irányelv nem érinti. Olyan kérdések tekintetében azonban, amelyekről a speciális közösségi szabályozás nem rendelkezik, alkalmazni kell az Irányelv rendelkezéseit.

Biztosítani kell, hogy a szolgáltatók a feltételként előírt összes formalitást és szükséges eljárást „egyablakos rendszeren” keresztül, elektronikus úton is el tudják intézni. Az Irányelvnek az engedélyezési eljárások egyszerűsítését és az elektronikus kapcsolattartás lehetővé tételét célzó rendelkezései jó részét már a Ket.-novella megvalósítja, így az ágazati törvények ezzel összefüggő módosítása az Irányelv átültetését is szolgálja.

Az Irányelv rendszere külön rendelkezéseket tartalmaz a letelepedés keretében (III. fejezet), illetve a határon átnyúló jelleggel (IV. fejezet) nyújtott szolgáltatásra. Letelepedés esetében a tagállamok a szolgáltatási tevékenység nyújtására való jogosultságot, és annak gyakorlását csak szigorú követelmények szerint köthetik engedélyezési rendszerhez és ez esetben is az engedélyezésnek további követelményeknek kell megfelelnie.

Az Irányelv részletesen szól azokról a követelményekről, amelyeket a tagállamok egyáltalán nem írhatnak elő a szolgáltatási tevékenység nyújtására való jogosultság vagy az engedélyezés feltételeként (tiltott követelmények - 14. cikk) vagy amelyeket csak bizonyos feltételek fennállása esetén írhatnak elő (értékelendő követelmények - 15. cikk). Ez utóbbi követelmények csak akkor tarthatók fenn, ha azok diszkriminációmentesek, szükségesek, azokat közérdeken alapuló kényszerítő indok támasztja alá és az elérni kívánt céllal arányosak.

A határon átnyúló szolgáltatások esetében az Irányelv a fogadó tagállam számára kötelezővé teszi a szolgáltatásnyújtás szabadságának biztosítását és kimondja, hogy a szolgáltatásnyújtáshoz való jogosultságot nem lehet olyan követelményekhez kötni, amelyek diszkriminatívak, szükségtelenek és aránytalanok lennének. Az Irányelv meghatározott, a szolgáltatás nyújtását korlátozó feltételeket kifejezetten tilt [16. cikk (2) bekezdés], például azt, hogy a szolgáltatást nyújtó telephellyel rendelkezzen a fogadó államban, engedélyt szerezzen az adott tagállam illetékes hatóságaitól - beleértve az adott állam területén való nyilvántartásba vételt vagy szakmai szervezetbe vagy testületbe való felvételt -, azt a feltételt, hogy a fogadó állam területén nem rendelkezhet bizonyos infrastruktúrával. Külön rendelkezik az Irányelv arról, hogy mely okokra való hivatkozással állapíthat meg egy tagállam követelményeket a szolgáltatásnyújtással kapcsolatban. Ezek a közrendi, közbiztonság, közegészségügyi, környezetvédelmi szempontok. E szempontok köre azonban jóval szűkebb, mint a letelepedettekre vonatkozóan az engedélyezés fenntartása indokául megengedett közérdeken alapuló kényszerítő okok köre. A 17. cikk a szolgáltatásnyújtás szabadsága alóli kivételek taxatív felsorolását tartalmazza. Hangsúlyozni kell azonban, hogy az Irányelv hatálya alól kivett határon átnyúló szolgáltatásokra az EKSZ. 49. cikkét továbbra is alkalmazni kell.

A szolgáltatásnyújtás szabadságát korlátozhatják olyan - esetleg burkolt - tagállami intézkedések, gyakorlatok is, melyek a szolgáltatásokat igénybevevők, különösen a fogyasztók jogosultságait érintik. Az Irányelv ezért kitér az ilyen esetekre is annak érdekében, hogy a szolgáltatásnyújtás szabadsága a fogyasztó oldaláról se sérüljön azáltal, hogy indokolatlanul korlátozzák a szolgáltatásnyújtók közötti választást. Korlátozó feltételeket a szolgáltatók általános szerződési feltételei sem tartalmazhatnak, kivéve, ha azokat objektív kritériumok közvetlenül indokolják.

II. Az ágazati törvényeket érintő, az Irányelvvel összefüggő horizontális módosítások

1. Engedélyezés, bejelentés, a szolgáltatók nyilvántartása

Letelepedés esetében a tagállamok a szolgáltatási tevékenység nyújtására való jogosultságot, illetve annak gyakorlását - főszabály szerint - nem köthetik engedélyezési rendszerhez. A tagállami engedélyezési rendszerek csak kivételes esetekben tarthatók fenn, ha azokat közérdeken alapuló kényszerítő indok támasztja alá és a kitűzött cél kevésbé korlátozó intézkedés útján nem valósítható meg.

Az Irányelv fogalomrendszerében engedélyezésnek minősül bármely olyan közigazgatási hatósági eljárás, amelynek lefolytatása a szolgáltatásnyújtás megkezdésének, illetve gyakorlásának vagy igénybevételének jogszabályban előírt feltétele, ha a tevékenység a hatóság kérelemnek helyt adó határozatának meghozataláig vagy - ha jogszabály tevékenység megkezdését, vagy igénybevételét ahhoz a feltételhez köti, hogy meghatározott határidőn belül a hatóság nem hoz a kérelmet elutasító határozatot - a hatóság határidőben meghozott elutasító határozatának hiányában jogszerűen nem kezdhető meg, illetve nem folytatható, vagy jogszerűen nem vehető igénybe.

Az engedélyezési eljárásoknak szigorú követelményeknek kell megfelelniük. Az engedélyezés feltételeinek diszkriminációmentesnek, a közérdeken alapuló kényszerítő indokhoz kapcsolódó céllal arányosnak és egyértelműnek, objektívnek, átláthatónak, egyes megengedett kivételektől eltekintve időben korlátlannak és a szolgáltató számára előzetesen megismerhetőnek kell lenniük.

A Kerettörvény II. fejezete az engedélyezés mellett szabályozza az engedélyezések visszaszorításából következően a hatósági ellenőrzésre épülő új rendszert, amikor is megteremti az engedélyezési rendszert az ágazati törvényekben felváltó új eljárás, a bejelentési eljárás alapjait (19-26. § és 30. §).

Az Irányelv fogalomrendszerében mind az engedélyezés, mind a bejelentés korlátozó követelménynek minősül. Csak abban az esetben tartható fenn, ha nem diszkriminatív, szükséges (azaz közérdeken alapuló kényszerítő ok indokolja), és arányos (kevésbé korlátozó eszközzel nem érhető el a kitűzött cél).

A Kerettörvényben meghatározott engedélyezés és bejelentési eljárás az arányosság elve mentén „válik el egymástól”, azaz a bejelentés kevésbé korlátozó eszköz az engedélyhez képest.

A legfőbb különbség a két eljárás között az, hogy míg engedélyezés esetében csak a határozat közlését követően, addig bejelentés esetében - ha a szolgáltató ténylegesen megfelel a jogszabályban meghatározott jogosultsági feltételeknek - lényegében azonnal megkezdheti az adott szolgáltatási tevékenységet, köteles erről azonban a hatóságot értesíteni (bejelentés), amelynek elmaradása a Kerettörvény szerinti bírsággal szankcionálható. Az új rendszer értelmében a vonatkozó jogszabályi követelményeknek való megfelelés biztosítása érdekében a szolgáltatási tevékenységek ellenőrzésére kell helyezni a szabályozás fő hangsúlyát, ami koncepcionális jellegű eltérést jelent az eddigi rendszerhez képest.

Az új bejelentési eljárás lényege tehát, hogy - szemben az engedélyezési rendszerrel - ha a szolgáltató teljesíti a tevékenység gyakorlásához szükséges feltételeket, a tevékenység folytatását megkezdheti, azonban köteles ezt bejelenteni az érintett hatóságnak. A bejelentés közvetlenül nem feltétele tevékenység megkezdésének, elmulasztása ugyanakkor külön szankcionálható. A bejelentés alapján a hatóság nyomban ellenőrizni tudja, hogy a szolgáltató megfelel-e a jogszabályi követelményeknek, és ha ellenőrzése során a megfelelés hiányát állapítja meg a szolgáltatási tevékenység jogszerűtlen folytatást szankcionálhatja, végső esetben megtilthatja a szolgáltatási tevékenység folytatását.

A Kerettörvényben szabályozott bejelentéssel összefüggő eljárás ennek megfelelően nem minősül a közigazgatási hatósági eljárás és szolgáltatás általános szabályairól szóló 2004. évi CXL. törvényben meghatározott közigazgatási hatósági ügynek, ugyanakkor megfelelően alkalmazni kell e törvénynek a nyelvhasználatra és a tolmács igénybevételére, az adatkezelésre, a joghatásra, hatáskörre, illetékességre, a kapcsolattartás általános szabályaira, valamint az ügyfélkapun keresztül történő elektronikus kapcsolattartásra és az elektronikus tájékoztatásra, a képviseletre, az iratra, a határidő számítására, a kérelemre, az igazolási kérelemre, a költségmentességre vonatkozó rendelkezéseit.

A Kerettörvény e rendszert azzal egészíti ki, hogy mind engedélyezés, mind bejelentés esetén hivatalból egyidejűleg nyilvántartásba kell venni a szolgáltatókat, és a nyilvántartás meghatározott adatait bárki számára nyilvánosan hozzáférhetővé tenni. A hivatalból történő nyilvántartásba vétel a szolgáltatásnyújtás megkezdésének, illetve folytatásának nem feltétele, a nyilvántartás kizárólag tájékoztatási és ellenőrzési célt szolgál. Garanciális szabály ugyanakkor, hogy bejelentésköteles tevékenység esetén már a nyilvántartásba vételre sem kerülhet sor, ha a hatóság az arra előírt határidőn belül (amely főszabályként tíz munkanap) a Ket. szerinti ellenőrzési eljárása során megállapította, hogy a szolgáltató bejelentése ellenére nem teljesíti a tevékenység gyakorlására való jogosultság feltételeit, ha pedig későbbi ellenőrzés során állapítja meg ugyanezt, a tevékenység folytatása megtiltásával egyidejűleg törli az adott szolgáltatót a nyilvántartásból.

Az ágazati jogszabályok megfelelő illeszkedési szabályaival együtt e rendszer képes biztosítani, hogy a hatóságoknak a bejelentésköteles tevékenységről is megfelelő tudomásuk legyen és a szolgáltatók tevékenységét megfelelően ellenőrizni tudják, másrészt - a nyilvántartási szabályokból következően - biztosított, hogy a nyilvántartásokban csak olyan szolgáltatók szerepeljenek, amelyek megfelelnek a jogszabályi rendelkezéseknek, ami a nyilvántartások meghatározott adatainak nyilvánossága révén a más hatóságok ellenőrzési lehetőségeit, illetve az igénybevevők biztonságát is szolgálja.

A Kerettörvény értelmében, ha külön törvény vagy eredeti jogalkotói hatáskörben kiadott kormányrendelet - közérdeken alapuló kényszerítő indok alapján - kifejezetten eltérően nem rendelkezik, a szolgáltató szolgáltatási tevékenységének folytatásához és igénybevételéhez nincs szükség engedélyezésre, vagy a szolgáltatási tevékenység megkezdésének a bejelentésére. Azokban az esetekben tehát, ahol az engedélyezési rendszer az Irányelv alapján fenntartható (nem diszkriminatív, szükséges és arányos), az engedélyezés feltételét törvényi szintre kell emelni. Ugyanígy azon esetekben, ahol az engedélyezési rendszer nem tartható fenn, de a bejelentés nem diszkriminatív, indokolt (szükséges) és arányos, a bejelentés feltételét szintén törvényi szintre kell emelni.

A törvény emellett a rendszer átláthatósága érdekében több helyen terminológiai pontosítások révén világossá teszi, hogy az eddig az ágazati jogszabályban különböző megjelöléssel említett eljárások engedélyezésnek minősülnek.

2. Integrált ügyintézési és tájékoztatási pont („elektronikus egyablak”)

Az Irányelv értelmében a tagállamoknak biztosítaniuk kell, hogy a szolgáltatók az „egyablakos ügyintézési pontoknál” távolról és elektronikusan minden eljárást és alaki követelményt teljesíthessenek, ami a szolgáltatási tevékenység nyújtására való jogosultsághoz és a szolgáltatási tevékenység gyakorlásához szükséges. Ez nem korlátozhatja a szolgáltatókat a „hagyományos”, nem elektronikus „közigazgatási út” választásában. Tehát míg az elektronikus „egyablak” a szolgáltató részére lehetőségként, addig a hatóságok vonatkozásában kötelezettségként jelenik meg. Ennek megfelelően az irányelv hatálya alá tartozó esetekben deregulálni kell azokat a szabályokat, amelyek korlátozzák, vagy kizárják az elektronikus út igénybevételét. Természetesen ez alól kivétel a szolgáltatás nyújtásához használt helyiség, eszközök ellenőrzése, a szolgáltató és alkalmazottainak képességével vagy személyes sértetlenségével kapcsolatos fizikai vizsgálat.

A Kerettörvény a központi elektronikus szolgáltató rendszer keretében egy Integrált ügyintézési és tájékoztatási pont létrehozásáról rendelkezik, amely elektronikus úton elérhető, átlátható, az egyes szolgáltatási tevékenységek szerint egységes szempontok alapján rendszerezett módon korlátozásmentesen és ingyenesen hozzáférhetően tájékoztatást nyújt a szolgáltatók és a szolgáltatások igénybe vevői számára, továbbá biztosítja, hogy a szolgáltatók az adott szolgáltatási tevékenységének megkezdésével, illetve folytatásával összefüggésben lefolytatandó eljárásokhoz, ideértve cégnyilvánosságról, a bírósági cégeljárásról és a végelszámolásról szóló 2006. évi V. törvény szerinti cégbejegyzési és változásbejegyzési eljárást, valamint az egyéni vállalkozásról szóló 1990. évi V. törvény szerinti egyéni vállalkozói igazolvány kiadása iránti eljárást is, szükséges valamennyi eljárási cselekményt, valamint az adatszolgáltatási kötelezettségeiket egységes felületen, a szükséges eljárások lehető legrövidebb időn belül való befejezéséhez leginkább igazodó - a lehető legegyszerűbb és legkevesebb lépéssel járó - módon megtehessék.

3. Szakértőkre vonatkozó előírások, szabályozott szakmák

Az előterjesztő az Irányelv átültetése során abból indult ki, hogy egy adott szakértői tevékenység engedélyezése vagy bejelentési rendszere csak abban az esetben tartható fenn, ha az adott szakértő kötelező igénybevételét jogszabály írja elő, vagy az ilyen szakértő igénybevételéhez jogszabály külön jogkövetkezményt állapít meg.

Ha ilyen előírás nem található, a vonatkozó szakértői rendszert meg kell szüntetni. A Kerettörvény 3. § és 7. §-ai szerint pedig kizárólag törvényben vagy eredeti jogalkotói hatáskörben kiadott kormányrendeletben lehet rendelkezni arról, hogy az adott tevékenység csak engedély birtokában/bejelentést követően kezdhető meg. Tehát, amennyiben a szakértő igénybevételére vonatkozóan van jogszabályi rendelkezés, úgy a szakértő engedélyezését/bejelentésére irányuló követelményt törvényi vagy eredeti jogalkotói hatáskörben kiadott kormányrendeleti szinten kell elhelyezni. A részletszabályozás továbbra is a végrehajtási jogszabályokban jelennek meg.

Ezen koncepció mentén megszüntetésre kerül például a szakképzési szakértőre, a felnőttképzési szakértőre vonatkozó szabályozás, törvényi szinten kerül kimondásra a környezetvédelmi, vízügyi, munkabiztonsági szakértő engedélyezése, és szintén törvényi szintre emelve, de bejelentés után lesz folytatható a kulturális szakértői tevékenység. A foglalkozási rehabilitációs szakértőre vonatkozó rendelkezéseket eredeti jogalkotói hatáskörben kiadott kormányrendelet tartalmazza majd.

Tekintettel arra, hogy a szakértők a szakmai képesítések elismeréséről szóló 2005/36/EK európai parlamenti és tanácsi irányelv (a továbbiakban: Elismerési Irányelv) alapján szabályozott szakmának minősülnek, a határon átnyúló szolgáltatásnyújtás tekintetében nem az Irányelv (és nem a Kerettörvény) vonatkozó rendelkezései lesznek irányadók, hanem a külföldi bizonyítványok és oklevelek elismeréséről szóló 2001. évi C. törvény (a továbbiakban: elismerési törvény) és annak végrehajtási rendeletei abban a körben, amelyben a Elismerési Irányelv, illetve annak nyomán a külföldi bizonyítványok és oklevelek elismeréséről szóló 2001. évi C. törvény (annak X. fejezete) eltérően szabályoz. A két irányelv, a Kerettörvény és a külföldi bizonyítványok és oklevelek elismeréséről szóló 2001. évi C. törvény ennek megfelelően kiegészítik egymást.

Ennek értelmében, ha az ágazati szabályozást tartalmazó törvény vagy eredeti jogalkotói hatáskörben kiadott kormányrendelet valamely szabályozott szakma folytatását engedélyhez vagy bejelentéshez köti, akkor a határon átnyúló szolgáltatásnyújtás az elismerési törvény X. fejezete alapján nem köthető előzetes engedélyeztetéshez.

Fontos kiemelni, hogy e rendszer értelmében az ágazati törvények, illetve eredeti jogalkotói hatáskörben kiadott kormányrendeletek egyáltalán nem tartalmaznak a határon átnyúló szolgáltatásra rendelkezést. Az Elismerési Irányelv és a külföldi bizonyítványok és oklevelek elismeréséről szóló 2001. évi C. törvény, valamint annak végrehajtási rendeletei alapján három eset jöhet szóba a szakértők - és minden szabályozott szakma - határon átnyúló szolgáltatásnyújtásánál:

a) teljesen szabadon, vagyis az elismerési törvény 40. § szerinti bejelentés nélkül folytatható a szolgáltatás, ha a tevékenység megjelölése nem szerepel a külföldi bizonyítványok és oklevelek elismeréséről szóló 2001. évi C. törvény hatálya alá tartozó ügyekben eljáró hatóságok kijelöléséről, valamint a nyilatkozattételi kötelezettség alá eső szolgáltatások felsorolásáról szóló 33/2008. (II. 21.) Korm. rendelet mellékletében.

b) lehetőség van előzetes bejelentést kérni a szolgáltatótól, de az ilyen tevékenységeknek meg kell jelenniük a kormányrendelet mellékletében.

c) ha közbiztonsági vagy közegészségügyi vonatkozású szolgáltatásról van szó, akkor lehetőség van arra, hogy a bejelentési kötelezettségen túl csak a képesítés előzetes ellenőrzése mellett lehessen a határon átnyúló szolgáltatási tevékenységet folytatni. E tevékenységeknek is szerepelniük kell a külföldi bizonyítványok és oklevelek elismeréséről szóló 2001. évi C. törvény felhatalmazása alapján kiadott kormányrendelet mellékletében.

4. Határon átnyúló szolgáltatások szabályozása az ágazati törvényekben nem szabályozott szakmák esetén

A Kerettörvény értelmében valamely EGT-államban letelepedett, ott jogszerűen szolgáltatási tevékenységet folytató szolgáltató Magyar Köztársaság területén, vagy területére irányuló határon átnyúló szolgáltatásnyújtásához főszabály szerint nincs szükség engedélyezésre vagy bejelentésre. A közrend védelme, közbiztonság védelme, közegészségügyi vagy környezetvédelmi indokok (kizárólag e négy indok) alapján azonban az ágazati törvény vagy eredeti jogalkotói hatáskörben kiadott kormányrendelet ettől eltérően rendelkezhet.

A Kerettörvény alapján három eset jöhet szóba határon átnyúló szolgáltatásnyújtásnál:

a) Amennyiben az ágazati törvény vagy eredeti jogalkotói hatáskörben kiadott kormányrendelet nem tartalmaz rendelkezést a határon átnyúló szolgáltatásra, akkor a tevékenység teljesen szabadon folytatható.

b) A határon átnyúló szolgáltatásnyújtás engedély-, vagy bejelentés-köteles, és ez megjelenik az ágazati törvényben, illetve eredeti jogalkotói hatáskörben kiadott kormányrendeletben.

c) Ha a határon átnyúló szolgáltató tevékenysége szabályozott szakmának minősül, úgy a fentebb ismertetett rendszer szerint (teljesen szabadon, előzetes bejelentés alapján, előzetes ellenőrzést követően), az elismerési törvény és végrehajtási rendeletei alkalmazandók.

III. Az ágazati törvényekben az Irányelvből következő egyes módosítások

A közúti közlekedésről szóló 1988. évi I. törvény módosítását a közúti közlekedési szakértők, az iskolavezetői, a szakoktatói és a járművezetői vizsgabiztosi, illetve a műszaki vizsgabiztosi tevékenységek engedélyezésének törvényi szintű szabályozása indokolja. A törvény alapján - a hatályos szabályozást tükrözve, a közúti közlekedési szakértők kivételével - továbbra is csak a közlekedési hatóság által kiadott engedély alapján lehet e tevékenységeket folytatni. A hatóság az engedéllyel rendelkezőkről nyilvántartást vezet.

A közúti közlekedési szakértői tevékenység bejelentés alapján folytatható, amennyiben rendelkezik a jogszabályban meghatározott szakmai képesítéssel és megfelel az ott meghatározott egyéb követelményeknek. Tekintettel arra, hogy szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A külföldiek magyarországi befektetéseiről szóló 1988. évi XXIV. törvény módosítása szükséges egyrészt a gazdasági célú letelepedés fogalma tekintetében a Kerettörvénnyel való összhang biztosítása (és a fogalom, illetve szabályozás a társasági adóról szóló törvényekhez kötésének megszüntetése) érdekében, másrészt annak egyértelművé tétele érdekében, hogy főszabály szerint letelepedés keretében szükséges valamely a törvényben előírt jogi forma választás. Emellett a törvény módosításával e törvénybe kerülnek a külföldiek önálló vállalkozására vonatkozó általános szabályok.

A módosítások révén egyértelművé válnak a törvény rendszerében a határon átnyúló gazdasági tevékenységre vonatkozó szabályok, és az is, hogy az EGT-államban letelepedett vállalkozások számára ez főszabály szerint szabad, harmadik országok vállalkozásai pedig főszabály szerint kötelesek tevékenységüket letelepedés keretében folytatni.

Az árak megállapításáról szóló 1990. évi LXXXVII. törvényben a vendéglátásban felszámított felszolgálási díj felső mértékének meghatározása ellentétes az Irányelvvel, ezért deregulálni kell a szabályozást.

A foglalkoztatás elősegítéséről és a munkanélküliek ellátásáról szóló 1991. évi IV. törvényben a magán-munkaközvetítők tevékenysége tartozik az irányelv hatálya alá. A hatályos engedélyezést bejelentési rendszer fogja felváltani. A más EGT-államban letelepedett szolgáltatók határon átnyúló szolgáltatásnyújtása szabadon folytatható.

Az egészségügyi hatósági és igazgatási tevékenységről szóló 1991. évi XI. törvényben szabályozza a törvény a szúnyogirtó szer és szúnyoglárva-irtószer légi úton történő környezetbe juttatásának engedélyezése, amely az egészségügyi államigazgatási szerv engedélyével végezhető. A más EGT-államban letelepedett szolgáltató által végzett légi szúnyogirtás ugyanígy engedélyköteles marad.

A szerencsejáték szervezésről szóló 1991. évi XXXIV. törvényben szabályozott játékautomata üzemeltetése az Irányelv hatálya alá tartozik. A törvény szerint az állami adóhatóság 10 munkanapon belül dönt a játékautomata nyilvántartásba vételéről. Az üzemeltető korábban félévente volt köteles - nyilvántartásba vétel céljából - az állami adóhatósághoz bejelenteni az általa működtetni kívánt játékautomatát. A szabályozás értelmében ez megszűnik és az állami adóhatóság a játékautomatát a kérelemben foglalt időtartamra, de legfeljebb hitelességének időtartamára veszi nyilvántartásba, figyelemmel arra is, hogy a játékautomatákat műszaki szempontból külön engedélyeztetni kell. E szabályozás az Irányelv szerint tiltott kettős engedélyezést is kiküszöböli.

Az államháztartásról szóló 1992. évi XXXVIII. törvény tekintetében a módosítás értelmében a költségvetési szerveknél történő belső ellenőrzési tevékenyég folytatásához továbbra is az államháztartásért felelős miniszter engedélye szükséges. A tevékenységet a miniszter annak engedélyezi, aki büntetlen előéletű, és rendelkezik az előírt végzettséggel és gyakorlattal. A miniszter a belső ellenőrzési tevékenység folytatására engedéllyel rendelkező személyekről nyilvántartást vezet.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A bányászatról 1993. évi XLVIII. törvény módosítását a polgári felhasználású robbanóanyag forgalmazási tevékenység, a polgári robbantási tevékenység, a nyomástartó berendezést vizsgáló szakértői és felügyeleti tevékenységek, valamint a földtani szakértői és a hites bányamérői tevékenység engedélyezésének törvényi szintű szabályozása indokolja.

A törvény alapján - a hatályos szabályozást tükrözve - továbbra is csak a bányafelügyelet által kiadott engedély alapján lehet e tevékenységeket folytatni. A hatóság az engedéllyel rendelkezőkről nyilvántartást vezet. A törvény a határon átnyúló szolgáltatásnyújtás keretében történő polgári felhasználású robbanóanyag forgalmazási tevékenységet is szabályozza. Ez esetben a módosítás szerint nem engedély, hanem bejelentési kötelezettség terheli a szolgáltatót. Tekintettel arra, hogy a nyomástartó berendezést vizsgáló szakértői és felügyeleti tevékenység, a földtani szakértői és a hites bányamérői tevékenység esetében szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A közoktatásról szóló 1993. évi LXXIX. törvényben a közoktatási szakértők a továbbiakban bejelentés alapján folytathatják tevékenységüket. Jelenleg a vizsgaelnöki szabályozással együtt szerepelnek a közoktatási szakértőre vonatkozó szabályok, ezért ezek különválasztása volt szükséges, mivel a vizsgaelnök nem tartozik az irányelv hatálya alá.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A szakképzésről szóló 1993. évi LXXVI. törvényben hatályukat vesztik a szakképzési szakértőre vonatkozó rendelkezések.

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény hatályos szabályozása értelmében a szakképesítést tanúsító bizonyítványt, valamint a többi dokumentumot a természetes személy esetében a jegyzőnek, a cégnyilvántartás hatálya alá tartozó jogalanyok esetén az illetékes cégbíróságnak kell bemutatni, akik ennek alapján vezetik az ingatlanközvetítői, továbbá az ingatlanvagyon-értékelő és közvetítői névjegyzéket.

A törvény szerint az üzletszerű ingatlanközvetítői, illetve az ingatlanvagyon-értékelő és közvetítői tevékenység folytatásához az ingatlanvállalkozás-felügyeleti hatóság engedélye szükséges. A tevékenység folytatását a hatóság annak engedélyezi, aki rendelkezik a jogszabályban meghatározott szakmai képesítéssel és megfelel az ott meghatározott egyéb feltételeknek.

Ha a tevékenységet gazdálkodó szervezet kívánja folytatni, ezt csak akkor teheti meg, ha legalább egy személyesen közreműködő tagja vagy alkalmazottja - egyéni vállalkozó esetén, ha a tevékenységet nem maga látja el -, legalább egy foglalkoztatottja rendelkezik a hatóság engedélyével, valamint köztartozásának eleget tett, továbbá megfelel a jogszabályban meghatározott egyéb feltételeknek. A gazdálkodó szervezet is köteles a tevékenység folytatására irányuló szándékát a hatóságnak bejelenteni.

A törvény tehát külön szabályozza a természetes személyeket és a gazdálkodó szervezetet. Ez utóbbi tevékenysége csak bejelentésköteles, azzal, hogy az általa foglalkoztatott, alkalmazott személy tevékenysége viszont már engedélyköteles. A hatóság a tevékenység folytatására engedéllyel rendelkező személyekről, és a bejelentést tevő gazdálkodó szervezetekről nyilvántartást vezet. Tekintettel arra, hogy szabályozott szakmáról is szó van, ebben a vonatkozásban a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A munkavédelemről szóló 1993. évi XCIII. törvényben a munkavédelmi szakértőre vonatkozóan jelenleg a kötelező kamarai tagságon kívül még egy szintű engedélyezés létezik, ennek fenntartása nem tűnik indokolhatónak az Irányelv alapján. Az engedélyezés a letelepedett szakértők tekintetében tehát fennmarad, de a korábbival ellentétben egyszintű lesz. Hatáskörrel rendelkező hatóságként továbbra is az OMMF és a mérnöki kamarák fognak eljárni. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Bár az állattenyésztésről szóló 1993. évi CXIV. törvényben a mesterséges megtermékenyítő állomás, embrióültető állomás engedélyezése közösségi rendelkezés miatt fennmarad, egyablakos ügyintézésbe bekapcsolásra kerül. A kiadott engedélyek időbeli korlátozása nem tartható fenn, ezért az erre vonatkozó rendelkezést deregulálni kell.

Az egyes agrártárgyú törvények módosításáról szóló 2009. évi XXVIII. törvényben kerül sor a mesterséges megtermékenyítést végző (ún. inszeminátor) tevékenységének rendezésére, amely engedélyköteles lesz, és mivel szabályozott szakmának minősül, ezért a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A vízgazdálkodásról szóló 1995. évi LVII. törvényt a vízügyi szakértői engedélyezés törvényi szintű alapjainak megteremtése miatt kell módosítani. Bár jelenleg nincs olyan jogszabály, amely előírná vízügyi szakértő kötelező igénybevételét, folyamatban van ennek kidolgozása, ezért fenntartható lesz a hatályos rendszer. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A környezet védelmének általános szabályairól szóló 1995. évi LIII. törvényben rendezi a törvény a környezetvédelmi szakértőkre vonatkozó engedélyezést. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Itt kellett elhelyezni az illékony szerves oldószer-tartalmú termékek forgalomba hozatalának engedélyezését is. A hatályos szabályozással összhangban a környezetre súlyos veszélyt jelentő, meghatározott anyagok és termékek előállítása, behozatala, forgalmazása, technológiák alkalmazása a minősítésen túl csak a hatóság engedélyével végezhető. Az EGT-államban letelepedett szolgáltatók határon átnyúló szolgáltatásnyújtása bejelentésköteles.

Bár a Magyar Állatorvosi Kamaráról, valamint a magán-állatorvosi tevékenység gyakorlásáról szóló 1995. évi XCIV. törvényben a magán-állatorvosi tevékenységnél letelepedés esetén fennmarad a kötelező kamarai tagság, de pontosítani szükséges a szabályozást, mivel úgy tűnik, mintha a kamarai tagság már előzetes feltétel lenne a szakmai igazolvány kiállítására irányuló eljárásnál. Ennek megfelelően, ha a kérelmező a kérelem benyújtásakor még nem rendelkezik kamarai tagsággal, akkor a kamara egyúttal felveszi tagjai közé, természetesen csak abban az esetben, ha megfelel a tagsági feltételeknek.

A magyarországi lakóhely a határon átnyúló szolgáltatásnyújtás lehetősége miatt problémás, ezért a szabályozást pontosítani szükséges. Tekintettel továbbá arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A magán-állatorvosra vonatkozó szabályozás a működési terület korlátozása tekintetében is ellentétes az Irányelvvel. A módosítást követően a magán-állatorvosnál csak az ellátási kötelezettség tekintetében lesz kötelező működési terület kialakítása, az azonban nem tartható fenn, hogy az ellátási kötelezettségen túli területen való tevékenységfolytatáshoz külön engedély lenne szükséges.

A légi közlekedésről szóló 1995. évi XCVII. törvényben szabályozott kérdések a közösségi jog szerint nem csupán az Európai Unió, hanem az Európai Gazdasági Térségről szóló megállapodásban részes államok vonatkozásában is relevánsak, így szükségessé vált a törvény ilyen irányú kiigazítása.

A törvényben szabályozott egyes tevékenységek (például a légi járművel végzett egyes gazdasági tevékenységek, a légi közlekedéssel összefüggő egyes tevékenységek, stb.) az Irányelv hatálya alá tartoznak. A letelepedettek vonatkozásában előírt engedélyezési rendszer szabályait a tevékenységek határon átnyúló szolgáltatásnyújtás keretében történő folytatására is alkalmazni kell. E rendelkezés megjelenítésére azért van szükség, mert a Kerettörvény értelmében, ha az ágazati jogszabály kifejezetten eltérően nem rendelkezik erről, úgy kell tekinteni, hogy az adott tevékenység szabadon, azaz engedély és bejelentés nélkül folytatható.

A törvény szerint a légiközlekedési szakkérdésben eljáró szakértői tevékenység bejelentés alapján folytatható, amennyiben a bejelentő rendelkezik a jogszabályban meghatározott szakmai képesítéssel, és megfelel az ott meghatározott egyéb követelményeknek. Tekintettel arra, hogy szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A tűz elleni védekezésről, a műszaki mentésről és a tűzoltóságról 1996. évi XXXI. törvény módosítását a következő szolgáltatási tevékenységek törvényi szintű szabályozása indokolja:

1. tűzoltó készülékek karbantartása és felülvizsgálata,

2. tűzoltó technika felülvizsgálata, javítása, ha a szolgáltatás végzése az Országos Katasztrófavédelmi Főigazgatóság és annak területi szervei, hivatásos önkormányzati tűzoltóság, önkéntes tűzoltóság, létesítményi tűzoltóság vagy tűzoltósági szolgáltatást nyújtó vállalkozás által készenlétben tartott tűzvédelmi technikára vonatkozik,

3. beépített jelzőrendszer vagy oltórendszer, valamint jelző- és oltórendszer tervezése, kivitelezés, karbantartása, javítása, telepítése, felülvizsgálata,

4. tűzátjelzés fogadása, tűzjelző vagy tűzoltó központok, valamint tűzjelző és tűzoltó központok távfelügyelete,

5. tűzvédelmi szakvizsgával összefüggő oktatásszervezés,

6. tűzvédelmi szakvizsgáztatás.

Aki ilyen tevékenységet kíván folytatni, köteles erre irányuló szándékát a tűzvédelmi hatóságnak bejelenteni. A nem szabályozott szakmák (4-5. pontok) esetében a szolgáltató a határon átnyúló szolgáltatásnyújtás keretében történő folytatására irányuló szándékát köteles a tűzvédelmi hatóságnak bejelenteni. A szabályozott szakmák esetében (1-3. pontok és 6. pont) a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A törvény módosítását a tűzvédelmi szakkérdésben eljáró szakértői tevékenység engedélyezésének törvényi szintű szabályozása is indokolja. A törvény értelmében a tűzvédelmi szakkérdésben eljáró szakértői tevékenység engedély alapján folytatható, ha a bejelentő rendelkezik a jogszabályban meghatározott szakmai képesítéssel, és megfelel az ott meghatározott egyéb követelményeknek. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A közraktározásról szóló 1996. évi XLVIII. törvényben szabályozott közraktározás esetében is meg kell teremteni az elektronikus ügyintézés lehetőségét. Ennek érdekében a törvény kisebb szövegszerű pontosításokat tartalmaz, valamint egyszerűsödik a benyújtandó dokumentumok formátuma is. A közraktár a közraktári tevékenységet akkor kezdheti meg, illetve szüntetheti meg, ha azt a közraktár-felügyelet a PSZÁF egyetértésével engedélyezte. A közraktár vámszabad területen történő működéséhez erre vonatkozó külön engedély is szükséges.

A vad védelméről, a vadgazdálkodásról, valamint a vadászatról szóló 1996. évi LV. törvényben a vadaskert, vadaspark engedélyezése indokolásköteles, de fenntartható, és sor kerül az egyablakos ügyintézésbe történő bekapcsolására.

A vadkárbecslő szakértőre és a vadgazdálkodási tervezési szakértőre vonatkozó szabályokat is törvényi szinten kell kimondani. Aki ilyen szakértőként kíván eljárni, köteles erre irányuló szándékát a vadászati hatóságnak bejelenteni. Tekintettel arra, hogy mindkét esetben szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A földmérési és térképészeti tevékenységről szóló 1996. évi LXXVI. törvény szerint a földmérői tevékenység végzésének nem közvetlen feltétele az igazolvány, de az ingatlanokra történő bejutás érdekében a földmérőnek érdeke, hogy rendelkezzen ilyennel. Erre tekintettel szükséges kimondani, hogy földmérést végző kérheti a hatóságtól igazolvány kiállítását.

Az ingatlanrendezői földmérői tevékenység esetén azonban jelenleg szükséges a minősítés megszerzése, amely valójában egy engedélyezési eljárás, ez a letelepedett szolgáltatónál nem is változik, csak pontosítani szükséges a szabályozást, annak érdekében, hogy egyértelmű legyen, hogy a minősítési eljárás voltaképpen engedélyezés. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A jelzálog-hitelintézetről és a jelzáloglevélről szóló 1997. évi XXX. törvényben a jelzálog-hitelintézeti ingatlanértékelő névjegyzékére vonatkozó szabályozást a törvény deregulálja.

A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény kisebb módosítása szükséges az EGT-ben honos vállalkozások letelepedése egyes korlátainak megszüntetése, a kereskedelmi képviselet fogalmának pontosítása érdekében, illetve a külföldiek magyarországi befektetéseiről szóló 1988. évi XXIV. törvény módosításával összhangban.

Az egészségügyről szóló 1997. évi CLIV. törvényben az egészségügyi szakértők tevékenysége nem minősül egészségügyi szolgáltatásnak, ezért az Irányelv hatálya alá tartozik. Tekintettel arra, hogy nem minden esetben volt indokolható az engedélyezés fenntartása, vizsgálni kellett az egyes szakterületeket, amelynek megfelelően az egészségügyi szociális intézmény működésével kapcsolatban meghatározott szakterületen eljáró szakértők tevékenysége a bejelentéshez, az egyéb szakterületek esetében pedig továbbra is engedélyhez lesz kötve.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni. A módosítás törvényi szinten szabályozza a mintavételre és laboratóriumi kutatásokra vonatkozó engedélyezési rendszert is. A határon átnyúló szolgáltatásnyújtás bejelentésköteles lesz.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvényt a könyvtári, közművelődési, múzeumi, levéltári kulturális szakértőkre vonatkozó szabályozás pontosítása miatt szükséges módosítani. E szakértői tevékenységek végzése bejelentésköteles lesz. Tekintettel arra, hogy szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Az állatok védelméről és kíméletéről szóló 1998. évi XXVIII. törvényben a törvény pontosítja a kísérleti célú állattartás, állattenyésztés engedélyezésére vonatkozó szabályozást, mivel a szállítást és forgalomba-hozatalt nem szükséges itt szerepeltetni. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Az állatotthon engedélyezése kisebb pontosítással szintén fenntartható.

Törvényi szinten kell ugyanakkor kimondani a cirkuszi menazséria létesítésének, működtetésének engedélyezését, és ez vonatkozik a kedvtelésből tartott állatok kereskedésére is, melyet működési engedéllyel rendelkező üzletben lehet folytatni.

Az állatkert létesítésének és működtetésének engedélyezésére vonatkozó szabályok pontosítása is szükséges.

A temetőkről és a temetkezésről szóló 1999. évi XLIII. törvény hatályos szabályozása alapján a szolgáltató többszintű engedélyezést követően kezdheti meg a tevékenységét. A temetkezési vállalkozónak elsőként előzetes alapítási engedélyt kell kérnie az illetékes jegyzőtől. Ezt követően kezdődhet a cégbírósági eljárás, illetve az egyéni vállalkozói igazolvány megszerzésére irányuló eljárás. Végezetül ismét a jegyző következik, aki telephelyengedélyezési-eljárást folytat le.

A törvény értelmében a ma három lépcsős engedélyezési rendszert egy egyszerűbb szabályozási rezsim váltaná fel. Megszűnne az alapítási engedély, és a jogszerűen megalakult vállalkozás egyetlen engedélyezési eljárást követően kezdhetné meg tevékenységét, azaz a módosítás értelmében a telephely-engedélyezés és tevékenység-engedélyezés egy eljárás keretében történne.

A törvény értelmében a temetkezési szolgáltatási tevékenység a temetkezési szolgáltatást engedélyező hatóság engedélyével folytatható. A temetkezési szolgáltatási tevékenység folytatását a temetkezési szolgáltatást engedélyező hatóság annak engedélyezi, aki megfelel a jogszabályban meghatározott személyi és tárgyi feltételeknek.

A gazdasági kamarákról szóló 1999. évi CXXI. törvény módosítása értelmében a küldöttnek, testületi szerv tagjának, illetve a kamara elnökének (alelnökének megválasztható személyek köre kibővül a külön törvény szerint a szabad mozgás és tartózkodás jogával rendelkező személyekkel. A tisztségviselés állandó lakóhelyhez kötése helyett a törvény értelmében lakóhellyel vagy tartózkodási hellyel kell rendelkezni.

A kémiai biztonságról szóló 2000. évi XXV. törvényben kell rendezni az egészségügyi gázmesteri tevékenységre vonatkozó engedélyezési szabályozást. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A vízi közlekedésről szóló 2000. évi XLII. törvény módosítását a vízi közlekedési szakkérdésben eljáró szakértői tevékenység törvényi szintű szabályozása indokolja. A szakértői tevékenység bejelentés alapján folytatható, amennyiben a bejelentő rendelkezik a jogszabályban meghatározott szakmai képesítéssel, és megfelel az ott meghatározott egyéb követelményeknek. Tekintettel arra, hogy szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A hulladékgazdálkodásról szóló 2000. évi XLIII. törvényben szabályozza a törvény az elemek és az akkumulátorok, valamint betétdíjas termékek visszavételét végző koordináló szervezetek engedélyeztetését.

A Magyar Növényvédő Mérnöki és Növényorvosi Kamaráról szóló 2000. évi LXXXIV. törvényben a növényvédelmi diplomához kötött tevékenységnél a kötelező kamarai tagság a letelepedés melletti tevékenységvégzésnél fenntartható, kisebb pontosítás szükséges a szabályozásban. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Törvényi szintre kell emelni a növényvédelmi szakértőre vonatkozó szabályozást, amely e tevékenység továbbra is engedélyhez lesz kötve. Tekintettel arra, hogy ebben az esetben is szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A számvitelről szóló 2000. évi C. törvényben meghatározott könyvviteli szolgáltatás körébe tartozó feladatok irányításával, vezetésével, az éves beszámoló, az egyszerűsített éves beszámoló, az összevont (konszolidált) éves beszámoló elkészítésével olyan természetes személy bízható meg, illetve alkalmazható ezen feladatok végzésére, aki a kamara tagja, vagy e tevékenységek folytatására jogosító engedéllyel rendelkezik. A hatóság (nyilvántartást vezető szerv/kamara) annak engedélyezi a tevékenység folytatását, aki rendelkezik a törvény és felhatalmazása alapján kiadott jogszabályban meghatározott szakmai képesítéssel, ismeretekkel, szakmai gyakorlattal, és megfelel az ott meghatározott egyéb feltételeknek.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A vállalkozók számviteli szolgáltatást nyújtó társaságot is megbízhatnak, amennyiben annak a feladat irányításával, vezetésével, a beszámoló elkészítésével megbízott tagja, alkalmazottja megfelel a fent meghatározott követelményeknek.

A Kerettörvénytől eltérve a törvény értelmében, ha a nyilvántartást vezető szerv a rá irányadó ügyintézési határidőn belül nem hozott határozatot, az ügyfelet nem illeti meg a kérelmezett tevékenység megkezdésének, illetve folytatásának joga, és a közigazgatási hatósági eljárás általános szabályairól szóló törvénynek a hatóság mulasztására vonatkozó általános szabályait kell alkalmazni.

Az elektronikus aláírásról szóló 2001. évi XXXV. törvényben szükséges rendezni az elektronikus aláírási szolgáltatási szakértőre vonatkozó szabályozását, aki a hatósághoz történő bejelentést követően kezdheti meg tevékenységét. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A tankönyvpiac rendjéről szóló 2001. évi XXXVII. törvény módosítását nem közvetlenül az Irányelv átültetése teszi szükségessé, hiszen a törvény szerinti testületi tagság önkéntes. A testület tagfelvételi szabályai, a magyarországi lakóhely, székhely előírása diszkriminatív a más EGT-államokban letelepedett szolgáltatókkal szemben.

A kulturális örökség védelméről szóló 2001. évi LXIV. törvényben szükséges rendezni a kulturális szakértőkre vonatkozó szabályozást, ahol is a jelenlegi engedélyezési rendszert bejelentés fogja felváltani. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A külföldi bizonyítványok és oklevelek elismeréséről szóló 2001. évi C. törvényt (elismerési törvény) a Kerettörvénnyel való összhang megteremtése érdekében szükséges módosítani. Az Elismerési Irányelv hatálya alá tartozó szabályozott szakmák nagy része ugyanis egyben a szolgáltatás-irányelv hatálya alá is tartozik. Másrészt az Elismerési Irányelv címével ellentétben nem csak a képesítések elismeréséről, de szakmagyakorlási jogosultságról is szól (különösen a törvény X. fejezete érintett e tekintetben), így még inkább indokolt a két törvény közötti (a vonatkozó irányelvekben rögzített) viszony megfelelő rendezése és az, hogy a két törvény - akár terminológiájában is - ott és csak ott térjen el, ahol a vonatkozó irányelvek is eltérő szabályokat állapítanak meg.

Az addicionalitás elvének megfelelően, ha az Elismerési Irányelv rendelkezést tartalmaz valamely kérdésre, abban a tekintetben nem kell alkalmazni az Irányelvet. Az Irányelv 17. cikke konkrétan is kiemeli, hogy a szabályozott szakmát gyakorlók határon átnyúló szolgáltatásnyújtására az Elismerési Irányelv II. címe vonatkozik. A határon átnyúló szolgáltatásnyújtó tevékenysége a 6. cikk alapján nem köthető előzetes engedélyezéshez, de a 7. cikk értelmében bejelentés megkövetelhető. Bár e rendelkezéseket az elismerési törvény és annak végrehajtási rendeletei átültetik, a bejelentési rendszer alapjait a Kerettörvény teremti meg. Ugyanígy célszerű lesz ezen bejelentéseket az egyablakos ügyintézésbe bekapcsolni.

A Kerettörvény rendszerével ellentétben, amely törvénynek és eredeti hatáskörben kiadott kormányrendeletnek enged meg eltérést a határon átnyúló szolgáltatásnyújtás korlátozásához, az elismerési törvény 39. §-a értelmében az ágazati jogszabályokban előírt engedélyezés/bejelentés nem vonatkozik a határon átnyúló szolgáltatásnyújtókra. Az Elismerési Irányelv 7. cikke szerinti előzetes bejelentést, illetve előzetes ellenőrzést csak akkor lehet előírni, illetve lefolytatni, ha a tevékenység megjelölése szerepel a külföldi bizonyítványok és oklevelek elismeréséről szóló 2001. évi C. törvény hatálya alá tartozó ügyekben eljáró hatóságok kijelöléséről, valamint a nyilatkozattételi kötelezettség alá eső szolgáltatások felsorolásáról szóló 33/2008. (II. 21.) Korm. rendelet mellékletében.

Ennek értelmében, ha az ágazati jogszabály (vagyis a Kerettörvény rendszerének megfelelően törvény vagy eredeti jogalkotói hatáskörben kiadott kormányrendelet) valamely szabályozott szakma folytatását engedély- vagy bejelentésköteles, akkor a határon átnyúló szolgáltatásnyújtásra a 2001. évi C. törvény X. fejezete alkalmazandó. Így, ha a törvény végrehajtását szolgáló 33/2008. (II. 21.) Korm. rendelet nem tartalmazza azon tevékenységet, mint előzetes bejelentést igénylő szolgáltatás, akkor a határon átnyúló szolgáltatásnyújtás teljesen szabadon, vagyis bejelentés nélkül folytatható. Ezzel összefüggésben a vonatkozó kormányrendelet is felülvizsgálatra szorul majd. Emellett indokolt a bejelentés tartalmi szabályait egyrészt a törvényben rendezi (a bejelentés személyes adattartalma), másrészt éppen a több ágazatot érintő volta miatt kormányrendeleti szinten szabályozni.

A felnőttképzésről szóló 2001. évi CI. törvény módosítása értelmében a felnőttképzési tevékenység az eddigi engedélyezés helyett bejelentés után lesz folytatható. Az EGT-államban letelepedett szolgáltatók határon átnyúló szolgáltatásnyújtása szabadon folytatható, kérhetik azonban az általuk végzett képzés akkreditációját.

Törvényi szintre kerül a felnőttképzési szakértőkre vonatkozó szabályozás is, ahol az engedélyezést szintén bejelentés váltja fel. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvényben rögzíti a törvény, hogy a szőlő-, gyümölcs-, dísznövény-, zöldségpalánta-, erdészeti- és fásszárú energetikai szaporítóanyagok előállítása és forgalmazása engedélyköteles lesz, míg a vetőmag forgalmazás bejelentésköteles. A határon átnyúló tevékenységvégzés az illetékes hatósághoz történő bejelentésköteles lesz.

A mintavevői tevékenység engedélyeztetését szintén törvényi szintre kell emelni, amelyet csak a megfelelő képesítéssel rendelkező személy végezhet. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Az adózás rendjéről szóló 2003. évi XCII. törvény vonatkozásában a törvény értelmében adótanácsadói, adószakértői, illetve okleveles adószakértői tevékenység továbbra is az adópolitikáért felelős miniszter engedélyével folytatható. A tevékenység folytatását annak engedélyezik, aki büntetlen előéletű, rendelkezik e törvény és felhatalmazása alapján kiadott jogszabályban meghatározott szakmai képesítéssel. Az adópolitikáért felelős miniszter a tevékenység folytatására engedéllyel rendelkező személyekről nyilvántartást vezet, valamint az engedély megadásával egyidejűleg hivatalból igazolványt állít ki.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A Kerettörvénytől eltérve a törvény értelmében, ha az adópolitikáért felelős miniszter a rá irányadó ügyintézési határidőn belül nem hozott határozatot, az ügyfelet nem illeti meg a kérelmezett tevékenység megkezdésének, illetve folytatásának joga, és a közigazgatási hatósági eljárás általános szabályairól szóló törvénynek a hatóság mulasztására vonatkozó általános szabályait kell alkalmazni.

Az elektronikus hírközlésről szóló 2003. évi C. törvény a hírközlési szakértőre vonatkozó szabályok törvényi szintre emelése indokolja, amely a jelenleg hatályos rendelkezések szerinti engedélyezés helyett csak bejelentésköteles lesz. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A közbeszerzésekről szóló 2003. évi CXXIX. törvény kisebb módosítását a közbeszerzési tanácsadóra vonatkozó szabályok pontosítása indokolja, mivel egyértelművé kellett tenni, hogy a jelenlegi névjegyzékbevétel tulajdonképpen engedélyezés. A hatályos rendszer érdemben nem változik, vagyis továbbra is a Tanács engedélyével folytatható a tevékenység. Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A társasházakról szóló 2003. évi CXXXIII. törvény módosítása szerint, aki üzletszerűen kíván társasház-kezelői, ingatlankezelői tevékenységet folytatni, köteles erre irányuló szándékát az ingatlanvállalkozás-felügyeleti hatóságnak bejelenteni. Üzletszerűen végzett társasház-kezelői, illetőleg üzletszerűen végzett ingatlankezelői tevékenységet az folytathat, aki rendelkezik az e törvény felhatalmazása alapján kiadott jogszabályban meghatározott szakmai képesítéssel, és megfelel az ott meghatározott egyéb feltételeknek.

Üzletszerűen végzett társasház-kezelői, illetőleg üzletszerűen végzett ingatlankezelői tevékenységet olyan gazdálkodó szervezet folytathat, amelynek legalább egy személyesen közreműködő tagja vagy alkalmazottja - egyéni vállalkozó esetén, ha a tevékenységet nem maga látja el, legalább egy foglalkoztatottja - rendelkezik az e törvény felhatalmazása alapján kiadott jogszabályban meghatározott szakmai képesítéssel, és megfelel az ott meghatározott egyéb feltételeknek. A gazdálkodó szervezet köteles a tevékenység folytatására irányuló szándékát a hatóságnak bejelenteni.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Az Irányelv értelmében a tagállami engedélyezési rendszerek csak kivételes esetekben tarthatók fenn, ha azokat közérdeken alapuló kényszerítő indok támasztja alá (szükségesség) és a kitűzött cél kevésbé korlátozó intézkedés útján nem valósítható meg (arányosság).

A bejelentési kötelezettség megfelel a szükségesség és arányosság irányelvi követelményeinek. Az engedélyezés nem lenne arányos, ugyanis a kitűzött cél kevésbé korlátozó intézkedéssel (engedély helyett bejelentéssel) is elérhető.

A postáról szóló 2003. évi CI. törvény módosítását a Kerettörvénnyel való összhang megteremtése, valamint a postai szakértői tevékenység törvényi szintű szabályozása indokolja.

A nem egyetemes szolgáltatási körbe tartozó postai szolgáltatást nyújtó továbbra is köteles az e tevékenység megkezdésére irányuló szándékát a hírközlési hatóságnál nyilvántartásba vétel céljából bejelenteni, egyértelművé válik azonban, hogy ez a Kerettörvény szerinti bejelentés. A hírközlési hatóság vizsgálja, hogy a bejelentésben foglaltak alapján a bejelentést tevő megfelel-e a postai szolgáltatás folytatásához előírt jogszabályi rendelkezéseknek. Ha a bejelentésben foglaltak alapján a bejelentő megfelel a jogszabályok rendelkezéseinek, a bejelentett szolgáltatást nyilvántartásba kell venni. A határidők vonatkozásában a Kerettörvény szabályozása lesz az irányadó.

A postai hírközlési szakkérdésben eljáró szakértői tevékenység bejelentés alapján folytatható, amennyiben a bejelentő rendelkezik a jogszabályban meghatározott szakmai képesítéssel, és megfelel az ott meghatározott egyéb követelményeknek. Tekintettel arra, hogy szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A sportról szóló 2004. évi I. törvény esetében a törvény hatályon kívül helyezi a hivatásos sportoló igazolásával, illetve átigazolásával kapcsolatos szerződéseknél eljáró kereskedelmi ügynökre vonatkozó szabályozást.

Az üvegházhatású gázok kibocsátási egységeinek kereskedeleméről szóló 2005. évi XV. törvény módosítását a kibocsátás-hitelesítőre vonatkozó engedélyezés törvényi szintre emelése indokolja.

A szabályozás elkülönül abban a tekintetben, hogy a hitelesítő szervezetről, vagy a - természetes személy - hitelesítő szakértőről van-e szó. A szervezetek esetében letelepedésnél a környezetvédelmi hatóság engedélye szükséges, míg határon átnyúló szolgáltatásnyújtás a kereskedelmi hatóságnál történő bejelentést követően folytatható. A szervezet azonban hitelesítő tevékenységet csak hitelesítő szakértő útján folytathat.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény szerinti gyógyszer-nagykereskedelem továbbra is engedélyköteles marad, csak a szabályozás pontosítása szükséges. Mivel az engedélyezés a nagykereskedő raktárában zajló tevékenységre vonatkozik, amennyiben a kereskedő nem rendelkezik Magyarországon raktárral, vagyis határon átnyúló szolgáltatást nyújt, szabadon végezheti a tevékenységét.

A haditechnikai termékek gyártásának és a haditechnikai szolgáltatások nyújtásának engedélyezéséről szóló 2005. évi CIX. törvény esetében a törvény alapján - a hatályos szabályozást tükrözve - haditechnikai szolgáltatási tevékenységet továbbra is csak a hadiipari gyártás- és szolgáltatásfelügyelet által kiadott engedély alapján lehet végezni. A hatóság az engedéllyel rendelkezőkről nyilvántartást vezet.

A letelepedettek vonatkozásában előírt engedélyezési rendszer szabályait a tevékenység határon átnyúló szolgáltatásnyújtás keretében történő folytatására is alkalmazni kell. Ez utóbbi esetben a hadiipari gyártás- és szolgáltatásfelügyelet annak ad engedélyt, aki az engedélyezési eljárásban hitelt érdemlően igazolja, hogy az Európai Unió tagállamában vagy az Európai Gazdasági Térségről szóló megállapodásban részes valamely más államban gazdasági társaságként bejegyezték, és ott a jogszabályoknak megfelelően működik, valamint a bejegyzés helye szerinti országban hadiipari tevékenység folytatására engedéllyel rendelkezik, vagy ilyen tevékenységet a bejegyzés helye szerinti országban és külföldön jogszerűen végezhet.

A törvény értelmében felhatalmazást kap a Kormány arra, hogy a haditechnikai eszközök és szolgáltatások kivitele, behozatala, transzferje és tranzitja engedélyezésének részletes szabályait rendeletben határozza meg. Jelenleg e szabályokat egy eredeti jogalkotói hatáskörben kiadott kormányrendelet tartalmazza, a módosítás egyértelművé teszi, hogy a kormányrendelet szabályai e törvény rendszerébe illeszkednek.

A felsőoktatásról szóló 2005. évi CXXIX. törvényben nem tartható fenn az a szabályozás, miszerint a külföldi felsőoktatási intézmény magyarországi működési engedélyének kiadása megtagadható arra tekintettel, hogy az általa kibocsátott oklevél nem ismerhető el Magyarországon. A törvény szerint a jelentkezők megfelelő tájékoztatása mellett a hallgatókra kell bízni, hogy jelentkeznek-e ilyen képzésre, vagy sem, de ennek lehetőségét megtiltani nem lehet.

A határon átnyúló szolgáltatásnyújtásnál bejelentés elfogadható, arra tekintettel is, hogy a hallgatók élvezhessék a különböző juttatásokat, kedvezményeket (például diákigazolvány).

Szintén a törvényben található a felsőoktatási szakértők névjegyzékének vezetését előíró rendelkezés. Mivel azonban felsőoktatási szakértővel kapcsolatban jogszabály nem tartalmaz rendelkezést, ilyen szakértő igénybevételét sem írja elő, ezért a vonatkozó rendelkezést hatályon kívül kell helyezni.

A kereskedelemről szóló 2005. évi CLXIV. törvény módosítása az Irányelv 5. és 9. cikkének való megfelelést szolgálja. A jelenlegi üzletekre vonatkozó engedélyezési rendszert főszabály szerint bejelentési rendszer váltja fel és világosan elválik egymástól a kereskedelmi tevékenység és az üzlet üzemeltetésének szabályozása.

Az új szabályozás értelmében, az, aki a Magyar Köztársaság területén kereskedelmi tevékenységet kíván folytatni, főszabály szerint köteles az erre irányuló szándékát a kereskedelmi hatóságnak bejelenteni. Külön törvény, vagy eredeti jogalkotói hatáskörben kiadott kormányrendelet - meghatározott közérdeken alapuló kényszerítő indok alapján - előírhatja, hogy meghatározott termékek forgalmazására irányuló kereskedelmi tevékenység kizárólag engedéllyel folytatható.

A hatályos szabályozáshoz képest változást jelent, hogy míg ma főszabályként kereskedelmi tevékenység üzletben folytatható, addig a törvény értelmében a kereskedelmi tevékenység formáját (üzletben folytatott kereskedelmi tevékenység, mozgóbolt útján folytatott kereskedelmi tevékenység, bevásárlóközpontban folytatott kereskedelmi tevékenység vásáron vagy piacon folytatott kereskedelmi tevékenység, közterületi értékesítés, közvetlen értékesítés, üzleten kívüli kereskedelem, csomagküldő kereskedelem, automatából történő értékesítés) a kereskedő szabadon maga választhatja meg.

A szabályozásban tehát elválik a kereskedelmi tevékenység engedélyezése/bejelentése, illetve az üzlet, mint létesítmény engedélyezése/bejelentése. A Kerettörvény főszabályként rendelkezik arról, hogy valamilyen kereskedelmi tevékenységet törvény vagy eredeti hatáskörben kiadott kormányrendelet tehet engedélykötelessé.

A kereskedési forma tekintetében ugyanakkor a kereskedelemről szóló törvény eltér a Kerettörvénytől, amikor is kimondja, hogy a felhatalmazása alapján kiadott kormányrendelet is meghatározhat - meghatározott közérdeken alapuló kényszerítő indok alapján - üzletköteles termékeket, illetve működési engedély kötelezettséget az üzlet tekintetében. Erre a kereskedelmi törvény szintén általános, horizontális jellege miatt van szükség.

Az új szabályozás értelmében a kereskedelmet kiszolgáló szolgáltató tevékenységek fogalmilag is elvállnak a kereskedelmi tevékenységtől, és törvényi szintű szabályozást nyernek. Míg a bevásárlóközpont üzemeltetése bejelentésköteles tevékenység lesz, addig a vásár, valamint a piac engedély birtokában lesz üzemeltethető.

A törvény értelmében a kereskedelmi jellegű turisztikai szolgáltatások is elválnak fogalmilag a kereskedelmi tevékenységtől, és szintén törvényi szinten szabályozza a törvény az e tevékenységek megkezdésre, folytatására vonatkozó alapvető szabályokat a Kerettörvénnyel való összhang megteremtése érdekében; az üzletkötelezettség ezekben az esetekben értelemszerűen megszűnik.

Idegenvezetői tevékenységet idegenvezetői szakmai vizsgát tett személy folytathat, ha erre irányuló szándékát a kereskedelmi hatóságnak bejelenti. Vállalkozás esetében a bejelentési kötelezettség a vállalkozást terheli.

Szálláshely-szolgáltatás csak a kereskedelmi hatóság szálláshely üzemeltetési engedélyével folytatható.

A tartós szálláshasználati szolgáltatási tevékenység a határon átnyúló szolgáltatásnyújtás keretében történő tartós szálláshasználati szolgáltatási tevékenységgel együtt bejelentésköteles lesz.

Aki lovas szolgáltató tevékenységet kíván folytatni, köteles az erre irányuló szándékát a kereskedelmi hatóságnak bejelenteni.

Utazásszervezői és utazásközvetítői tevékenység a kereskedelmi hatóság engedélyével folytatható. A határon átnyúló szolgáltatásnyújtás keretében történő utazásszervezői vagy utazásközvetítői tevékenység bejelentés köteles.

Szabályozott szakmák esetében a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A törvény a módosításoknak megfelelően a pontosítja a felhatalmazó rendelkezéseket.

A vasúti közlekedésről szóló 2005. évi CLXXXIII. törvény módosítását a vasúti közlekedési szakkérdésben eljáró szakértői tevékenység törvényi szintű szabályozása indokolja. A vasúti közlekedési szakkérdésben eljáró szakértői tevékenység bejelentés alapján folytatható, ha a bejelentő rendelkezik a jogszabályban meghatározott szakmai képesítéssel, és megfelel az ott meghatározott egyéb követelményeknek. Tekintettel arra, hogy szabályozott szakmákról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A lobbitevékenységről szóló 2006. évi XLIX. törvény hatályos szabályozása szerint mind a lobbistákat, mind a lobbiszervezeteket nyilvántartásba kell venni, amely a gyakorlatilag engedélyezésnek minősül. A módosítást követően mindkét esetben bejelentés rendszer váltja fel az engedélyezést, és a benyújtandó dokumentumok köre is egyszerűsödik.

Tekintettel arra, hogy a lobbista szabályozott szakmának minősül, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni. A más EGT-államban letelepedett lobbiszervezet pedig szintén bejelentést követően végezheti tevékenységét.

A biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvényben a gyógyszer és gyógyászati segédeszköz ismertetése jelenleg engedélyköteles tevékenység, mind a tényleges ismertetést végző személy, mind az őt alkalmazó, megbízó esetén. Az engedélyezést mindkét tekintetben bejelentés fogja felváltani.

Az ismertetést végzőt alkalmazó (gyártó, forgalmazó) határon átnyúló szolgáltatásnyújtása szintén bejelentéshez kötött, míg az ismertetést ténylegesen végző esetében szabályozott szakmáról van szó, vagyis a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A gyógyszertáron kívüli gyógyszerforgalmazás kapcsán rögzítésre került, hogy az nem minősül egészségügyi szolgáltatásnak, ezért az irányelv hatálya alá tartozik. Az engedélyezés fennmarad, de az egyablakos ügyintézési ponton keresztül lehet intézni.

A gyógyászati segédeszközök forgalmazásának, javításának, kölcsönzésének szakmai követelményeiről szóló 7/2004. (XI. 23.) EüM rendelet szerint. Törvényi szintre kell emelni a gyógyászati segédeszközt forgalmazási, javítási, kölcsönzési tevékenység engedélyezését is, melyet csak üzletben lehet folytatni. Emellett meg kellett teremteni a határon átnyúló szolgáltatásnyújtás lehetőségét is, amelynél külön rendezi a törvény, hogy az egészségbiztosító a más EGT-államban letelepedett szolgáltatóval is köthet finanszírozási szerződést, ha az a Magyar Köztársaság területére irányuló szolgáltatást nyújt. A határon átnyúló szolgáltatásnyújtás egyebekben bejelentéshez kötött tevékenységnek minősül.

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítását a kibocsátási projekthitelesítőkre vonatkozó szabályozás törvényi szintre emelése indokolja. Együttes végrehajtás hitelesítőként a környezetvédelmi hatóság engedélyével rendelkező szervezet, akkreditált független hitelesítő vagy más EGT-államban feljogosított hitelesítő vehető igénybe.

Az együttes végrehajtás hitelesítő szakértői tevékenység folytatása viszont a törvény szerint nem lesz sem engedély-, sem bejelentésköteles. A szervezet működésének ugyanakkor feltétele marad, hogy hitelesítő tevékenységet csak legalább három olyan személy útján folytathatja, aki büntetlen előéletű, rendelkezik a miniszter rendeletében meghatározott szakmai képesítéssel és megfelel az ott meghatározott egyéb feltételeknek.

Határon átnyúló szolgáltatásnyújtásként a hitelesítés bejelentést követően folytatható.

A Magyar Könyvvizsgálói Kamaráról szóló 2007. évi LXXV. törvény módosítása értelmében, ha a kamara a rá irányadó ügyintézési határidőn belül nem hozott határozatot, az ügyfelet nem illeti meg a kérelmezett tevékenység megkezdésének, illetve folytatásának joga, és a közigazgatási hatósági eljárás általános szabályairól szóló törvénynek a hatóság mulasztására vonatkozó általános szabályait kell alkalmazni.

A villamos energiáról szóló 2007. évi LXXXVI. törvény egyes működési engedélyeket időben korlátoz. Az Irányelv ezzel kapcsolatban rögzíti, hogy az engedély időtartamát csak akkor lehet korlátozni, ha azt közérdeken alapuló kényszerítő indok támasztja alá, a kiadott engedély az időtartam lejártával automatikusan megújul, illetve abban az esetben, ha a kiadható engedélyek száma korlátozott. Ennek megfelelően a villamosenergia-kereskedelemre vonatkozó működési engedély, a szervezett villamosenergia-piac működtetésére vonatkozó engedély, valamint az egyetemes szolgáltatásra vonatkozó működési engedély időtartama korlátlan lesz.

A törvény szabályozza a korlátozott, a felhasználók ellátására közvetlenül nem jogosító, külföldi gazdálkodó szervezet - lényegében határon átnyúló - villamosenergia-kereskedelmi tevékenységére vonatkozó, korlátozott működési engedélyt is. A törvényi szabályozás pontosítása szükséges, hogy egyértelművé váljon, hogy csak az Európai Unió tagállamában vagy az Európai Gazdasági Térségről szóló megállapodásban részes valamely más államban gazdasági társaságként bejegyzett, ott ténylegesen és jogszerűen villamosenergia-kereskedelmi tevékenységet folytató külföldi gazdálkodó szervezet kaphat engedélyt, ha megfelel a törvény és felhatalmazása alapján kiadott külön jogszabályokban meghatározott feltételeknek.

A földgázellátásról szóló 2008. évi XL. törvény egyes működési engedélyeket időben korlátoz. Az Irányelv ezzel kapcsolatban rögzíti, hogy az engedély időtartamát csak akkor lehet korlátozni, ha azt közérdeken alapuló kényszerítő indok támasztja alá, a kiadott engedély az időtartam lejártával automatikusan megújul, illetve abban az esetben, ha a kiadható engedélyek száma korlátozott. Ennek megfelelően a törvény alapján - a rendszerirányításon kívül - a tevékenységi engedélyek időtartama korlátlan lesz.

A törvény módosítását gázszerelői és gázkészülék javítói tevékenységek engedélyezésének törvényi szintű szabályozása is indokolja. A csatlakozóvezeték és a felhasználói berendezés létesítési, biztonsági előírást érintő felszerelési és időszaki ellenőrzési tevékenység folytatásához a törvény alapján - a hatályos szabályozást tükrözve - továbbra is engedély szükséges. A hatóság az engedéllyel rendelkezőkről nyilvántartást vezet.

Tekintettel arra, hogy szabályozott szakmáról van szó, a határon átnyúló szolgáltatásnyújtás a külföldi bizonyítványok és oklevelek elismeréséről szóló 2001. évi C. törvény és végrehajtási rendeleteinek rendelkezései szerint fog megvalósulni.

A törvény azon rendelkezése, miszerint telephelyi szolgáltatói tevékenységet csak belföldi székhellyel rendelkező gazdálkodó szervezet folytathat, indokolatlan korlátozást tartalmaz, ezért deregulálni szükséges.

A törvény módosítását a cseppfolyós propán-, butángázok és ezek elegyei tartályban vagy palackban történő forgalmazási, valamint turista használatú palackba történő PB-gáz átfejtési tevékenység engedélyezésének törvényi szintű szabályozása is indokolja. A törvény alapján - a hatályos szabályozást tükrözve - továbbra is csak a műszaki-biztonsági hatóság által kiadott engedély alapján lehet e tevékenységeket folytatni. A hatóság az engedéllyel rendelkezőkről nyilvántartást vezet.

A törvény szerint a szolgáltató határon átnyúló szolgáltatásnyújtás keretében történő cseppfolyós propán-, butángázok és ezek elegyei tartályban vagy palackban történő forgalmazási, valamint turista használatú palackba történő PB-gáz átfejtési tevékenység folytatására irányuló szándékát köteles a műszaki-biztonsági hatóságnak bejelenteni.

Az élelmiszerláncról és hatósági felügyeletéről szóló 2008. évi XLVI. törvényben szabályozott egyes tevékenységek az Irányelv hatálya alá esnek, így ezek határon átnyúló szolgáltatásnyújtás keretében történő végzésének az élelmiszerlánc felügyeleti szervhez történő bejelentés lesz a feltétele.

A törvény fogalomrendszerének pontosítása is szükséges volt, annak érdekében, hogy egyértelmű legyen, hogy a forgalomba hozatal az azt követő forgalmazást is jelenti, vagyis egyes helyeken ne szerepeljen a kereskedelmi tevékenység engedélyezése is külön.

A külföldiek önálló vállalkozóként történő letelepedéséről szóló 1998. évi LXXII. törvényt a törvény hatályon kívül helyezi a külföldiek magyarországi befektetéseiről szóló 1988. évi XXIV. törvény módosításával összhangban.

-----STARTING---POINT---RESZLETES---

-----STARTING---POINT---VEGE---