2007. évi XXI. törvény indokolása

a nagy távolságra jutó, országhatárokon átterjedő levegőszennyezésről szóló 1979. évi Genfi Egyezményhez csatolt, a nehézfémekről szóló, Aarhusban, 1998. június 24-én elfogadott Jegyzőkönyv kihirdetéséről

Indokolás

A nagy távolságra jutó, országhatárokon átterjedő levegőszennyezésről szóló 1979. évi Genfi Egyezményhez csatolt, a nehézfémekről szóló, Aarhusban, 1998. június 24-én elfogadott Jegyzőkönyvet (a továbbiakban: Jegyzőkönyv) az Egyezmény Részes Feleinek 1998. június 24-én Aarhusban (Dánia) tartandó Konferenciáján fogadták el. Magyarország deklarálta azon szándékát, hogy a későbbiekben a Jegyzőkönyv részesévé kíván válni. Magyarország 1998. december 18-án írta alá a Jegyzőkönyvet New Yorkban. Az Országgyűlés a 11/2005. (III. 10.) OGY határozatával erősítette meg a Jegyzőkönyvet. A megerősítő okirat 2005. április 19-én került letétbe helyezésre az Egyesült Nemzetek Főtitkáránál. A Jegyzőkönyv Magyarország számára 2005. július 18-án lépett hatályba.

A kihirdetés tövényi szintjét az indokolja, hogy a Jegyzőkönyv megerősítése a 11/2005.(III. 10.) OGY határozattal történt, amely a Jegyzőkönyv kihirdetése érdekében törvényjavaslat előterjesztésére hívja fel a Kormányt.

A Jegyzőkönyv célja, hogy csökkentse az emberi tevékenységekből eredő, nagy távolságra jutó, országhatárokon átterjedő nehézfém kibocsátásokat, amelyek károsan befolyásolják az emberi egészséget vagy a környezetet (2. cikk).

A Jegyzőkönyv szempontjából nehézfémek azok a fémek vagy félfémek, valamint azok vegyületei, amelyek a légköri folyamatok révén a nagy távolságokra eljuthatnak, és bizonyítottan káros hatásuk van az emberi egészségre és a környezetre. A Jegyzőkönyv a három legjelentősebb nehézfémre vonatkozóan tartalmaz előírásokat, ezek az ólom, a kadmium és a higany.

A Jegyzőkönyv 3. cikke tartalmazza a Felek számára előírt alapvető kötelezettségeket, amelyek a következőek:

- Minden Fél köteles a saját körülményeinek megfelelő, hatékony intézkedéseket hozni a Jegyzőkönyv I. mellékletében felsorolt nehézfémek (ólom, kadmium, higany) évi összes kibocsátásának csökkentésére egy önként választott referenciaévhez képest. A csökkentés mértékét nem rögzítették. A referenciaévnek 1985-1995 között bármely év választható, a Jegyzőkönyv 1990-et javasolja. A referenciaévet megerősítéskor kell megnevezni. Magyarország a megerősítő okirat letétbe helyezésekor referenciaévnek a kadmium és higany esetében 1985-öt, míg az ólom esetében 1990-et adott meg.

- Minden Fél a hatályba lépést követő 2 éven belül minden új, illetve 8 éven belül minden meglévő helyhez kötött forrás esetében alkalmazza az elérhető legjobb technikákat a II. mellékletben foglaltak figyelembevételével, amely azonban ajánlás jellegű.

- Minden Fél a hatályba lépést követő 2 éven belül minden új, illetve 8 éven belül minden meglévő, a II. mellékletben megadott nagy forráskategóriákba tartozó forrás esetében alkalmazza az V. mellékletben megadott határrétékeket

- A Felek a VI. mellékletben megadott feltételekkel és időbeli ütemezés mellett termékellenörző intézkedéseket vezetnek be (a benzin ólomtartalmára, egyes szárazelemek és akkumulátorok higanytartalmára vonatkozó előírások).

- A Felek a VII. melléklet figyelembevételével további termékgazdálkodási intézkedéseket bevezetését is fontolóra veszik, amely azonban ajánlás jellegű.

- A Felek kibocsátási leltárt kötelesek készíteni és fenntartani az I. mellékletben felsorol nehézfémekről (ólom, kadmium, higany).

- Minden Fél köteles a Jegyzőkönyvből fakadó kötelezettségek teljesítésére nemzeti stratégiát, politikákat és programokat kidolgozni, amelyek segítségével teljesítik a Jegyzőkönyvből eredő kötelezettségeiket. (5. cikk)

- A Jegyzőkönyv Végrehajtó Testülete által megszabott időszakonként információt kell szolgáltatni az ENSZ-EGB titkárságnak a Jegyzőkönyv végrehajtásáról tett intézkedésekről, a kibocsátások alakulásáról. A végrehajtást bizottság fogja felülvizsgálni.

A nehézfém kibocsátások szabályozása az Európai Unió keretében is fontos kérdés. Az Európai Közösség a Tanács 2001/379/EK határozata alapján csatlakozott a Jegyzőkönyvhöz.

A hazai levegőtisztaság-védelmi jogszabályok nehézfémekkel kapcsolatos előírásai összahangban vannak a Jegyzőkönyvből származó kötelezettségeinkkel. Az előírt követelmények végrehajtása elősegíti az egyes szennyezőanyagokat kibocsátó gazdasági szakterületek termelési folyamatai korszerűsödését, ennek következtében csökkenni fog a környezetterhelés.