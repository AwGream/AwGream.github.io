1996. évi LIX. törvény indokolása

az öregségi nyugdíjkorhatár emeléséről és az ezzel összefüggő törvénymódosításokról

-----STARTING---POINT---ALTALANOS--- 

Az öregségi nyugdíjkorhatár egységesítésének és további emelésének szükségességét már a társadalombiztosítás reformjáról szóló 60/1991. (X. 29.) OGY határozat is előírta. Az egységesítésről 1993. március 1-jén hatályba lépett törvény rendelkezik, miszerint a nők nyugdíjkorhatára 1995. január 1-jétől kezdődően két évenként egy-egy évvel emelkedik. Az 1995-96. évekre 56 évben előírt korhatár azonban csak részlegesen - munkajogi szempontból - érvényesül. Ez azt jelenti, hogy a nők változatlan nyugdíjfeltételek mellett 55 évesen nyugdíjba mehetnek, s a korengedményeket is 55 éves életkorhoz kell számítani. A társadalombiztosításról szóló 1975. évi II. törvény 39. § (5) bekezdése írja elő, hogy a korhatár betöltése előtti időponttól történő nyugdíjba vonulás lehetőségéről és feltételeiről, illetőleg a korhatár további emeléséről külön törvényben kell rendelkezni.

A nyugdíjreform koncepció minden változatában szembe kell nézni a hazánkban az ezredfordulót követően bekövetkező demográfiai változásokkal és a hosszabb távon várható trendekkel, az időskorú népesség arányának növekedésével.

Magyarországon jelenleg a nyugdíjasok és a járulékfizetők aránya (nyugdíjasok száma osztva a becsült járulékfizetői létszámmal) kb. 60%. Az ezredfordulót követően kb. 20-25 év múlva ez az arány megközelíti a 80%-ot akkor is, ha a nyugdíjreform elképzelések mindegyikében feltételezett módon (elsősorban a munkanélküliség mérséklésével, a járulékfedezettel nem bíró szolgálati éveknél a járulékfizetés megvalósításával) a járulékfizetők száma növelhető.

Ez azt jelenti, hogy a jelenlegi átlagos (nettó 60%-os) nyugdíjszínvonal tartásához a járulékmértékeket nem csökkenteni, hanem jelentősen - akár 10 százalék ponttal - növelni kellene a nyugdíjkorhatár javasolt emelése nélkül. Az élőmunka jelenlegi magas terhelése azonban tovább nem növelhető, ugyanakkor az átlagos nyugdíjszínvonal sem csökkenthető. Ezért mindegyik reformelképzelés tartalmazza a nyugdíjkorhatár emelését, sőt a reformok megvalósításának előfeltétele, hogy a fokozatos korhatáremelés minél előbb elkezdődjön.

A Nyugdíj Alap közép- és hosszabb távú várható pénzügyi helyzete mielőbbi lépést sürget. A mindenkori nyugdíjasok törvényben - relatív értékmegőrzéssel - garantált ellátásának biztonságos finanszírozása szükségessé teszi, hogy a járulékfizető aktívak és nyugdíjasok arányában tapasztalható jelentős romlást mielőbb megállítsuk és fokozatosan javítsuk. 1994. évben 100 aktív keresőre 60 korhatárt betöltött nyugdíjas személy jutott, míg 1990. évben ez a mutató 50 volt. Még kedvezőtlenebb ez az arány, ha azt a teljes korhatár alattiakat is tartalmazó nyugdíjas létszámra számítjuk. Ez a mutató az 1990. évi 57 főről 1994. évre 70 főre változott. E kedvezőtlen folyamatot döntően a munkanélküliség növekedése okozta.

A keresők és nyugdíjasok arányának a következő évtizedtől bekövetkező demográfiai eredetű romlásával is számolni kell, mivel az 50-es években született nagy létszámú korosztályok ekkor töltik be a jelenlegi nyugdíjkorhatárt. Az ezredforduló első évtizedének végére a jelenlegi korhatárnál idősebb népesség száma mintegy évi 70 ezer fővel, 2015-ben évi 130 ezer fővel több lesz. Az ún. függőségi hányadnak - a nyugdíjkorhatár feletti népességnek az aktív korú népességhez viszonyított arányának - a növekedése egyértelműen jelzi azt az objektív összefüggést, hogy a nyugdíjkötelezettségek a jelenleg is magas nyugdíjjárulék mértékek mellett sem finanszírozhatóak.

Elkerülhetetlen, hogy a demográfiai hullám bekövetkezése előtt a nyugdíjkorhatár emelés átmeneti időszaka lezáruljon és a nyugdíjazások az egységes 62 évre emelt korhatár közelében valósuljanak meg.

A javasolt konstrukció szerint a nők nyugdíjkorhatárának a két évenként 1 évvel történő emelése folytatódik 62 éves életkorig. A férfiak korhatárának hasonló ütemű emelése 1998. január 1-jén kezdődik.

Az új korhatár konstrukciónak gyökeresen új eleme az öregségi nyugdíjkorhatár magasabb centrumának meghatározása mellett az ezt megelőzően, illetve ezt követően választható - egyéni nyugdíjba-vonulási döntéseket befolyásoló - feltételrendszer szabályozása.

Ez a számunkra újfajta, de a piacgazdaságokban már régóta kiterjedten alkalmazott szabályozás elősegíti a pénzügyi, a foglalkoztatási és az egyéni érdekek összehangolását.

Az adminisztratív módon előírt konkrét nyugdíjkorhatár funkciója a korhatár szabályozásban új tartalmat nyer. Azt a centrális viszonyítási mértéket jelenti, amihez képest a rendszer megkülönbözteti a korábbi és a későbbi nyugdíjazási idősávokat, az ehhez kapcsolódó nyugellátási mértékszabályokat, és munkajogi szempontból a nyugdíjra jogosultság normatív értékét.

A javasolt konstrukció kidolgozásánál elsődleges szempont volt a fokozatos átmenet, valamint a már szerzett jogok megtartása és a hatálybalépésnél a kellő felkészülési idő biztosítása.

Az öregségi nyugdíj megállapítására leírt javaslatoknak megfelelően módosításra kerülnek a társadalombiztosítási korkedvezményes, özvegyi, szülői, rokkantsági nyugellátások megállapítási szabályai is.

A gazdasági aktivitás - figyelemmel a nyugdíjkorhatár tervezett emelésére is - az ismert prognózisok szerint 2005-ig kismértékben várhatóan nő, de legalább szinten marad. A foglalkoztatási lehetőségek az időszak elején szűkülnek, majd a gazdasági növekedés megélénkülésével összhangban kis mértékű bővülésre lehet számítani.

A jelenlegi foglalkoztatási helyzet a nyugdíjkorhatár emeléséhez nem biztosít kedvező hátteret. A korhatár emelést rövid időn belül mégis szükséges elkezdeni annak érdekében, hogy egy korosztály számára se kelljen átmenet nélkül drasztikus korhatáremelést végrehajtani. A tervezett nyugdíjkorhatár emelési konstrukció - figyelemmel a foglalkoztatás-politikai szempontokra - a jelenleg nyugdíjhoz közel álló korosztályok számára megfelelő átmenetet kíván biztosítani a korhatáremelés lépcsőzetes rendszerével, illetve saját rendszerén belül biztosítási elven kezelni tudja a munkaerőpiacról kiszoruló magas szolgálati idővel rendelkező időskorú munkavállalókat. Ennek eredményeként elkerülhető az érintett réteg munkanélkülivé válásának robbanásszerű növekedése, és a nyugdíjkorhatár emelés által érintett, vagy ennek kiszorító hatása miatt a munkaerőpiacról kiszorulóknak - amennyiben aktív összkormányzati foglalkoztatás-politika révén sikerül enyhíteni a keletkező munkaerő-piaci feszültségeket - érdemi segítség nyújtható.

A foglalkoztatás-politikai célú nyugdíj előtti munkanélküli ellátások a következők szerint kapcsolódni fognak a módosuló nyugdíjrendszerhez:

Az előnyugdíj megállapításának lehetősége az 1995. évi LII. tv. szerint az 1975. évi II. törvény 39. § (5) bekezdésében foglalt módon 1997. december 31-ével, tehát a korhatár emelést követő 1 év múlva megszűnik, szerepét jelentős mértékben átveszi a rugalmas nyugdíjba-meneteli rendszer. A korhatár előtti nyugdíjba-menetel feltételeivel nem rendelkező, de nyugellátásra jogot szerzett munkanélküliek az előnyugdíj helyébe lépő nyugdíj előtti munkanélküli segélyre szerezhetnek jogosultságot. A korhatáremeléssel érintett korosztályok esetében a nyugdíj előtti munkanélküli ellátásra születési évenként változó mértékű többletjogosultságot indokolt biztosítani.

A Munkaerő-piaci Alapból biztosítható jelentős átmeneti kedvezmények mellett is 1999. december 31-ig csak azok a korosztályok válhatnak jogosulttá nyugdíj előtti munkanélküli segélyre, amelyeknek tagjai már 1996-ban is nyugdíj előtti ellátásra szerezhetnek jogot. Pl. Az 1945-ben született nő a jelenlegi szabályok szerint 1997-ben lenne jogosult előnyugdíjra, az emelt korhatárhoz viszonyítva 2003-ban nyílna erre joga, míg a többletjogosultságot biztosító átmeneti szabály szerint 2001-ben részesülhet nyugdíj előtti munkanélküli segélyben.

Szükséges, hogy a nyugdíjkorhatár emeléséből adódó többletkiadást a Nyugdíjbiztosítási Alap és a Munkaerő-piaci Alap megosztva finanszírozza.

A már előnyugdíjban, illetve nyugdíj előtt állók munkanélküli segélyében részesülők nyugdíját az ellátás megállapításakor hatályos öregségi nyugdíjkorhatár betöltésétől a Nyugdíjbiztosítási Alap finanszírozza, míg a munkanélküli ellátások (nyugdíj előtti munkanélküli segély, munkanélküliek jövedelempótló támogatása, stb.) korhatáremelésből adódó többletkiadásai a Munkaerő-piaci Alapot terhelik.

-----STARTING---POINT---RESZLETES---

Első rész

Az 1. §-hoz

Ezzel a módosítással 1997. január 1-jei hatállyal meghirdetésre kerül a nőkre és a férfiakra a 62 év egységes öregségi nyugdíjkorhatár.

A nőknél a 62 éves korhatár a jelenlegi törvényi szabályozásnak megfelelő átmenetekkel valósul meg.

Az 1975. évi II. törvény 39. § (2) bekezdése szerint:

„(2) A nő öregségi nyugdíjkorhatára 1994. december 31-ét követően kétévenként egy-egy évvel emelkedik, ezért a legalább húszévi szolgálati idő megszerzése esetén

a) 1995. január 1-jétől az ötvenhatodik,

b) 1997. január 1-jétől az ötvenhetedik,

c) 1999. január 1-jétől az ötvennyolcadik,

d) 2001. január 1-jétől az ötvenkilencedik,

e) 2003. január 1-jétől a hatvanadik életévét

betöltött nő öregségi nyugdíjra jogosult.”

Az egyértelmű, világos szabályozás érdekében szükséges, hogy az átmeneti időszakban ne a naptári évenként változó korhatár kerüljön rögzítésre mint jelenleg, hanem a születési évekhez tartozó korhatár.

Ez a szabályozás - kiegészítve a 62 évre emeléssel - azt eredményezi, hogy:

- 1940. január 1-je előtt születettek számára az 55. életév

- az 1940-ben születettek számára az 56. életév,

- az 1941-ben születettek számára az 57. életév,

- az 1942-ben születettek számára az 57. életév,

- az 1943-ban születettek számára az 58. életév,

- az 1944-ben születettek számára a 59. életév,

- az 1945-ben születettek számára a 60. életév,

- az 1946-ban születettek számára a 61. életév

betöltése a nők nyugdíjazásának egyik alapfeltétele.

Az 1940-ben és 1941-ben született nők már 1995-ben, illetve 1996-ban - tehát 1997. január 1-je előtt - nyugdíjba mehetnek, s ilyen egyéni döntés esetén az 1997. január 1-jétől történő változások őket nem érintik.

A férfiaknál 1998. január 1-jétől 61 év, 2000. január 1-jétől 62 év a javasolt korhatár. Ily módon a korhatár az 1938-ban született férfi korosztályoknál 61 év, az 1939-ben és ezt követően született korosztályoknál 62 év lesz.

A fenti életkorok betöltése esetén lehet nyugdíjcsökkentés nélkül nyugdíjba vonulni, s e korhatárhoz kell szabályozni az előrehozott nyugdíj igénybevételének lehetőségét.

Ezzel az átmeneti szabályozással az alkotmányossági jogelvek nem sérülnek, mert a már kihirdetett törvény szerinti nyugdíjkorhatár kerül előírásra az érintett korosztályoknak és a jelenleg javasolt további nyugdíjkorhatár emelés a nőknél és a férfiaknál is ugyanezt a fokozatosságot biztosítja.

Az egyéni döntéseket közvetetten befolyásoló feltételrendszert, vagyis az emelt korhatár előtti nyugdíjazás esetén a nyugdíjcsökkentés mértékét alapvetően biztosítás-matematikai számítások figyelembevételével kell meghatározni.

Az elvégzett számítások alapján egy évvel korábban választott nyugdíjazás esetén évi 4-6%-os nyugdíjcsökkentés lenne indokolt. A jelenlegi degresszív szolgálati idő beszámítás és a kétszámjegyű nyugdíjemelési mérték mellett az érdemi érzékelhető ösztönzés érdekében az évi 6%-os nyugdíjcsökkentés lenne célszerű. A Nyugdíj Alap pénzügyi helyzete is a későbbi nyugdíjazás erőteljesebb késztetését igényelné, amellyel a tényleges nyugdíjba vonulási átlagos életkort hathatósabban növelni lehetne. A munkaerő-piaci szempontok azonban a nyugdíjazás megválasztásában az egyéni döntések szabadságfokát erőteljesen és differenciáltan korlátozzák. A korábbi nyugdíjazás feltételrendszerénél még az is mérlegelendő, hogy a nők jelentős arányának nyugellátása - a férfiakénál rövidebb szolgálati idő és alacsonyabb kereset miatt - csökkentés nélkül is igen alacsony.

Biztosítási szempontból a csökkentés mértékénél a megszerzett szolgálati idő sem hagyható figyelmen kívül.

Mindezek alapján a korhatár előtti nyugdíjba vonuláshoz a megszerzett szolgálati idő hossza szerint differenciált nyugdíjcsökkentés javasolható. A törvényjavaslat szerint csak az előírt szolgálati időnél (nőknél 34-38 év, férfiaknál 38 év) legfeljebb 5 évvel kevesebbel rendelkezőknél havi 0,1-0,5%, max. évi 6%-os nyugdíjcsökkentés történik. A szolgálati idő hosszának növekedésével arányosan ez a nyugdíjcsökkentés mérséklődik.

A korábbi nyugdíjazáskor az így megállapított öregségi nyugdíj végleges nyugdíjnak számít, az öregségi korhatár betöltésekor nem kerül átszámításra.

Nem indokolt, hogy a jelenlegi korhatárnál korábban is lehessen az előrehozott öregségi nyugdíjazást választani. A mai korhatár előtti nyugdíjazás csak a jelenlegi korkedvezmények esetén érvényesüljön. Ez egyben azt jelenti, hogy az egységes 62 éves korhatár eléréséig terjedő átmeneti időszakban a férfiak és a nők számára korosztályonként eltérő mértékű a korhatár előtti nyugdíjazási lehetőség. A 62 éves egységes korhatár mellett azonban maximálni szükséges, hogy a korhatárt megelőzően legfeljebb 5 évvel korábban vehető igénybe a csökkentett nyugdíj.

A T. 39. § módosítása változatlanul tartalmazza a korábbi időszakban az akkori szabályok szerint már megszerzett jogosultságokat (pl.: a teljes nyugdíjhoz 1991. előtt érvényes minimális 10 évi szolgálati időt, 1990-1993. között pedig résznyugdíjhoz a 10 évi minimális szolgálati idő előírást).

A 2. §-hoz

A Javaslat szerint a társadalombiztosítási korkedvezményt szerzett személyeknél az új korhatárhoz viszonyítva kell a megszerzett korkedvezményt biztosítani és az így kiszámított egyéni korhatárhoz alkalmazható az általános szabályok szerinti rugalmas feltétel.

Átmeneti szabályokra azonban ebben az esetben is szükség van, mert a születési évenként meghatározott korhatár emelés egyes korosztályoknál - az elért korkedvezmény mértékétől függően - a korábbi nyugdíjazáshoz előírtnál kevesebb szolgálati idő esetén 5 évet is meghaladó továbbdolgozási kényszert jelentene. Ezért javasoljuk, hogy a jogosultságok megállapításánál és a nyugdíjcsökkentés mértékének meghatározásánál a ténylegesen elért szolgálati idő a megszerzett korkedvezményes évek számával növelésre kerüljön.

A 3. §-hoz

Az egyéni nyugdíjazási döntések befolyásolásához indokolt a továbbdolgozás ösztönzése is. Ezzel teljes a rugalmas konstrukció, amely nem csak negatív, hanem pozitív ösztönző elemekkel is azt kívánja elősegíteni, hogy minél későbbi nyugdíjba vonulásra motiválja az egyéneket. Ez szükségessé teszi a hosszú szolgálati időt leértékelő, degresszív nyugdíjmérték szabály korrekcióját kizárólag azok számára, akik az előrehozott nyugdíj lehetőségét nem vették igénybe és az új egyéni korhatár betöltését követően kérik nyugdíjazásukat. A javaslat szerint a 32 év szolgálati idő felett a nyugdíjmérték skála nem évi 0,5-0,5%, hanem 1-1%-ponttal növekszik.

A 62 éves új egységes nyugdíjkorhatáron túl tovább dolgozóknak az átlagosan előírt nyugdíjcsökkentéssel azonos mértékű nyugdíjnövelést kell biztosítani. Az átmeneti időszak korhatáraihoz azonban még nem javasolható ez a „továbbdolgozási prémium”, mert a lépcsős emelés azt jelentené, hogy 2 év különbséggel ugyanazon korhatár melletti nyugdíjba vonulásnál az egyik korosztálynál növelést, a másiknál már csökkentést alkalmaznánk. E nyugdíjkülönbségek a fokozatos korhatár emeléssel érintett korosztályok között elfogadhatatlanok.

A 4-5. §-hoz

A rokkantsági nyugellátások megállapításánál a Javaslat a jelenlegi jogelv alkalmazását tartalmazza. A rokkantsági nyugdíjra jogosultságot az új korhatárig lehet szerezni, de ha valaki a korhatár előtti előrehozott öregségi nyugdíjat választotta, akkor megrokkanás esetén sem igényelhető már a rokkantsági nyugdíj. Az Egészségbiztosítási Alapból az új korhatárig finanszírozott rokkantsági nyugdíjterhek arányosan emelkednek. Ezt a többletet az emelt korhatárig dolgozók járulékfizetése csak részben ellentételezi, ezzel a többlettel először az 1997. évi költségvetés készítésekor kell számolni.

A 6. §-hoz

Az özvegyi nyugdíjasoknál csak a korhatár betöltése után megnyíló, illetve feléledő jogosultságot érinti a korhatár emelés. A Javaslat szerint az özvegyi nyugdíj csak az özvegy születési éve szerinti új nyugdíjkorhatáron jár. Az emelt korhatár előtti özvegyi nyugdíj választása - illetve a minimális szolgálati idő előírás - itt nem értelmezhető. Ezzel az érintett korosztályok később részesülnek nyugellátásban, s emiatt szociális támogatási igény is jelentkezhet. Egyidejűleg az özvegyi nyugdíjterhek fokozatosan mérséklődnek.

A 7. §-hoz

Az özvegyi nyugdíjra jogosultság szabályait befolyásolja az özvegy életkora és az, hogy a házasságkötés az öregségi nyugdíjkorhatár betöltése előtt, vagy azt követően történt. A Javaslat azt tartalmazza, hogy a jogosultság minden esetben az életkor szerinti új nyugdíjkorhatáron nyíljon meg.

A 8. §-hoz

A nyugdíjkorhatár emelése nem érintheti kedvezőtlenül a korhatár emelése előtt már korábban megözvegyült személyek jogosultsági feltételeit. A szerzett jog védelmét a Javaslat úgy biztosítja, hogy az 1997. január 1-je előtt megözvegyülteknél a feléledési életkort a megözvegyüléskor érvényes nyugdíjkorhatáron határozza meg.

A 9. §-hoz

Az Alkotmánybíróság 73/1995. (XII. 15.) döntése szerint alkotmányellenes, hogy az egyidejűleg egyéni és társas vállalkozásban is részt vevőknek vállalkozásonként kell a járulékplafonig járulékot fizetni, de csak egyik jogviszony alapján jogosultak ellátásokra.

Így mindaddig, amíg a jövedelmek összeszámításának ügyviteli feltétele nem teremthető meg, az Alkotmánybíróság döntésének megfelelően soron kívül vissza kell állítani a korábbi szabályozást, az 1975. évi II. törvény 118/A. §-a (2) bekezdésének hatályon kívül helyezett szövegét.

A 10-20. §-hoz

A társadalombiztosítási szabályoknak a nyugdíjkorhatár emelésével kapcsolatos módosítása - a jogszabályok közötti összhang megteremtése érdekében - szükségessé teszi a munkajogi és a foglalkoztatási jogszabályok módosítását is.

A módosítás értelmezi az „öregségi nyugdíjkorhatár” és az „öregségi nyugdíjra jogosult” fogalmakat. E fogalmak értelmezése során a munkajogi és a foglalkoztatási jogszabályokban meghatározott jogosultságok (felmondási, felmentési korlátozás, emelt összegű végkielégítés), továbbá a felmentésre és a végkielégítés kizárására vonatkozó szabályok tekintetében az adott személyre irányadó öregségi nyugdíjkorhatárból indul ki. Az „öregségi nyugdíjra jogosult” fogalmat pedig az öregségi teljes, valamint résznyugdíj tekintetében összefoglaló kifejezésként használja.

-----STARTING---POINT---VEGE---

A 21. §-hoz

A törvénymódosítások - a (2) és (3) bekezdés kivételével - 1997. január 1-jén lépnek hatályba, egyidejűleg hatályukat vesztik a korhatáremeléshez kapcsolódó korábbi átmeneti társadalombiztosítási rendelkezések.

Az átmenet fokozatossága érdekében a javaslat szerint az 1997. évben az 56. életévüket betöltött személyek (1941-ben születettek) - a rájuk vonatkozó 57. éves korhatár mellett - még nyugdíjcsökkentés nélkül jogosultak lesznek nyugdíjra. Az érintett személyek 1996. évben még 55 évesen igénybe vehették volna az öregségi nyugdíjat.

A módosítás a szerzett jogok védelme érdekében átmeneti szabályokat tartalmaz az előnyugdíj, valamint a korengedményes nyugdíj vonatkozásában. Átmeneti szabállyal biztosítja a törvény azoknak a munkavállalóknak a védelmét, akiknek munkaviszonyát, közalkalmazotti jogviszonyát, közszolgálati jogviszonyát, bírósági, ügyészségi szolgálati viszonyát a hatálybalépést megelőzően érvényes nyugdíjkorhatár figyelembevételével szüntették meg.