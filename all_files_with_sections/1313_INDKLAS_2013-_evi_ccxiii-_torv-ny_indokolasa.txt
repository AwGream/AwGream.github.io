2013. évi CCXIII. törvény indokolása

az egyes civil szervezetekkel kapcsolatos törvényeknek a Polgári Törvénykönyvről szóló 2013. évi V. törvény hatálybalépésével összefüggő, valamint egyéb célú módosításáról

-----STARTING---POINT---ALTALANOS--- 

Az új Ptk. szükségessé tette elsődlegesen az egyesülési jogról, a közhasznú jogállásról, valamit a civil szervezetek működéséről és támogatásáról szóló 2011. évi CLXXV. törvény (a továbbiakban: Civil tv.) módosítását az összhang megteremtése érdekében. Emellett a Civil tv. elfogadását követő időszak tapasztalatait a jogszabályban elrendelt utólagos hatásvizsgálat keretében az előterjesztő felmérte, amelynek eredményei hasznosulnak a jelen törvényben.

A törvény rendelkezéseket vezet be az egyesületi tag jogállásának szabályozása, a civil szervezetek működése, átalakulása és megszűnése tekintetében. A koherencia érdekében szükséges továbbá a civil társaság szabályozásának megállapítása, valamint az SZJA 1%-os rendelkezésekkel, a civil szervezetek egyszerűsített társasági adó-bevallási kötelezettségével, a civil szervezet jogi személyiséggel rendelkező szervezeti egységének beszámoló-készítési kötelezettségével, a Nemzeti Együttműködési Alap működésével, a civil szervezetek országos nyilvántartása adattartalmával kapcsolatos szabályozás módosítása.

-----STARTING---POINT---RESZLETES---

Az 1. §-hoz

A statisztikáról szóló 1993. évi XLVI. törvény módosítása, amelynek célja az adatgyűjtést végrehajtó szerv mérlegelési jogkörének biztosítása. A rendelkezés lehetővé teszi, hogy csak olyan esetekben kerüljön sor közigazgatási bírság kiszabására, amely valóban arányban áll az adatszolgáltatás elmaradása, valótlansága által eredményezett hatással vagy a jogszabálysértő ismétlő magatartással.

A 2‒3. §-hoz

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény (a továbbiakban: Szftv.) módosítása.

Az adózónak biztosítani kell azt a jogot, hogy egyéni döntés esetén az 1%-os nyilatkozattal együtt személyi adatait is láthatóvá tegye az általa 1%-os nyilatkozattal támogatott szervezetnek. Ez az átláthatóságot erősíteni tudja, lehetővé válik, hogy az 1%-ot gyűjtő szervezetek közvetlenül felvegyék a kapcsolatot a támogatóikkal. Lengyelországban is van erre lehetőség (a bevallásban való jelzéssel), a rendszer jól működik az adományozók 35-40%-a megadja adatait és a szervezet így kapcsolatba tud lépni vele.

Аz adózó nevének, postai és elektronikus levelezési címének a kedvezményezettel való közléséhez szükséges kimondani, hogy az erre vonatkozó nyilatkozatát az adózó, hol, mikor teszi, és a kedvezményezettnek mikor, milyen úton adja át az adatokat az adóhatóság.

Az adóhatóság nem kapcsolja össze az adóbevallás és a rendelkező nyilatkozat adatait, ezért szükséges, hogy a rendelkező nyilatkozaton tegye meg az adózó az érintett adatai közléséhez hozzájáruló nyilatkozatát.

Az Szftv. 4. § (1) bekezdés a) pontjának módosítása a közhasznú jogállás megszerzése feltételrendszerének megváltozása miatt indokolt, ezáltal a kedvezményezetté válás feltételrendszere a civil szervezetek számára jelentősen egyszerűsödik. Egységesen a rendelkező évet megelőző második év első napján jogerősen nyilvántartásba vett egyesület, alapítvány részesülhet felajánlásban, amely belföldi székhellyel, magyarországi vagy határon túli magyar közösség érdekében tevékenykedik, továbbá szervezetével, működésében pártoktól független.

А törvény kihirdetésével hatályát veszti az Szftv. 4. § (2) bekezdése, melynek d) pontja tiltja az augusztus 1-je és a nyilatkozat időpontja közötti köztartozás fennállását, ezért 2014-ben a kedvezményezetteknek a 2014. január 1-jétől hatályos 4. § (1) bekezdése szerinti feltételeket kell igazolnia, immár a köztartozásról történő nyilatkozattétel nélkül.

2014. január 1-jétől a köztartozás fennállása esetén automatikus visszatartásra kerül sor és a köztartozáson felüli összeg utalható, ezért a kivételes méltányosságnak a tartozás befizetéséhez, mint feltételhez kötött fenntartása nem jár a kedvezményezett számára előnnyel.

Általános jelleggel kimondásra kerül, hogy amennyiben jogutódlás következik be, a jogutódot megilletik a jogelőd javára tett felajánlások, jogutód nélküli megszűnés esetében ugyanakkor a rendelkezést a Nemzeti Együttműködési Alapon keresztül ugyancsak civil szervezetek támogatására kell fordítani.

A törvény szerint a kedvezményezetté válás rendszerében az utólagos jogosultságigazolás helyett az előzetes regisztráció kerül előtérbe. Ennek során a feltételeknek megfelelő civil szervezet előzetes regisztrációval, a rendelkező évet megelőző év szeptember 30. napjáig kéri nyilvántartásba vételét. Az adóhatóság hatósági eljárásban dönt az egy évre szóló jogosultság megállapításáról, amellyel kapcsolatosan a felülvizsgálat a közigazgatási és munkaügyi bíróság hatáskörébe tartozik. Az adóhatóság minden év január 1. napján, saját honlapján és a Civil Információs Portálon keresztül is közzéteszi a kedvezményezettek adatait, amelyet a rendelkező nyilatkozat megtételére rendszeresített elektronikus formanyomtatvány is listaként tartalmaz, ezzel is segítve az adózói felajánlásokat. Az adózók így előzetesen tudnak tájékozódni arról is, ha összetévesztésre alkalmas elnevezések fordulnak elő, így a felajánlás rendszerében csökkenthetővé válnak az ezzel kapcsolatos kockázatok.

А módosítás 2014. évtől kezdődően háromról egy évre csökkenti a költségvetési támogatás tartalékolási célú felhasználását, azzal az átmeneti szabállyal, hogy már a 2013. december 31-e előtt kiutalt támogatásokra is vonatkozik.

Figyelemmel arra, hogy 2013. évben szeptember végi regisztrációs határidő már nem értelmezhető, az új eljárás alkalmazására első alkalommal 2014. szeptemberi határidővel, a 2015. rendelkező évben lehetséges. A kedvezményezetti eljárás jelenleg hatályos formájában 2014. rendelkező évben jogosultságukat utólagosan megfelelően igazoló szervezetek egyben a 2015. rendelkező év kedvezményezetti feltételeket is teljesítik.

A szabályozás kiegészül azzal, hogy amennyiben adózó, rendelkező személy ügyfélkapuval nem rendelkezik és felajánlása bármely okból (pl. kedvezményezett jogosulatlansága, rendelkező magánszemély még nem fizette meg a teljes személyi jövedelemadót) nem jut el a kedvezményezetthez, postai úton értesítést kap az adóhatóságtól (korábban csak ügyfélkapuval rendelkező adózók kiértesítése történt meg).

A 4. §-hoz

A pártok működését segítő tudományos, ismeretterjesztő, kutatási, oktatási tevékenységet végző alapítványokról szóló 2003. évi XLVII. törvény módosítása, amelynek célja a Polgári Törvénykönyvről szóló 2013. évi V. törvény fogalomhasználatának átvezetése, az összhang megteremtése.

Az 5. §-hoz

Az egyesületek közül jelenleg kizárólag a kölcsönös biztosító egyesületek felszámolása esetén kell a végzést a Civil Információs Portálon közzétenni, amely megkülönböztetés fenntartása nem indokolt. A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény 100. § (5) bekezdés e) és f) pontjai az Országos Bírósági Hivatal által működtetett országos névjegyzéket jelöli meg. A törvény a felesleges adminisztrációs teher törlésére irányul.

A 6. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény módosítása, amelynek célja a Polgári Törvénykönyvről szóló 2013. évi V. törvény fogalomhasználatának átvezetése, az összhang megteremtése.

A 7. §-hoz

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Civil tv.) fogalomhasználata módosításának célja a Polgári Törvénykönyvről szóló 2013. évi V. törvény fogalomhasználatának átvezetése, az összhang megteremtése. Emellett a törvény a Civil tv. hatályát meghatározó részt is - tartalmi módosítás nélkül - pontosítja.

A 8. §-hoz

Pontosítja a szövetség definícióját annak érdekében, hogy ne legyen közjogi szempontból kifogásolható különbségtétel a szövetség és a nem különös formában működő egyesület minimális taglétszámára vonatkozóan. Emellett a szövetség és a nem különös formában működő egyesület közötti lehatárolás pontossá válik.

A pártoló tagra és tiszteletbeli tagra, illetve a civil társaságra vonatkozó szabályok megállapítása indokolt, mivel a hatályos Ptk. rögzíti e fogalmakat, azonban a Polgári Törvénykönyvről szóló 2013. évi V. törvény nem tartalmaz az egyesület különleges jogállású tagjainak jogállására, a civil társaságra vonatkozó szabályozást.

A törvény lehetővé teszi, hogy a szabályozás továbbra is törvényi szinten, a Civil tv.-ben valósuljon meg.

A módosítás tartalmazza a civil társaság - mint a polgári jogi társasági szerződéssel, jogi személyiség nélkül létrehozott szervezettípus - fogalmát, létrehozásának és működésének feltételeit.

A 9. §-hoz

E szakasz a civil szervezetek végelszámolására, egyszerűsített törlésére, csőd- és felszámolási eljárására, valamint az egyesülésére és szétválására vonatkozó szabályokat rendezi.

A Civil tv. hatályos szabályozása a civil szervezetek jogutód nélküli megszüntetése esetére több eljárástípust meghatároz, így a végelszámolást, a kényszer-végelszámolást, a felszámolást és az egyszerűsített törlési eljárást.

A Civil tv. hatályos szabályozása a civil szervezetek kényszer-végelszámolására a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 2012. február 29-én hatályos rendelkezéseit rendeli alkalmazni.

A törvény a végelszámolás és a kényszer-végelszámolás Ctv.-beli szabályait átülteti a Civil tv.-be., ugyanakkor az eljárás rendjét leegyszerűsíti, lehetővé téve az eljárások gyors lefolytatását, befejezését. Az egyszerűsített törlési eljárás szabályai ezen eljárástípus szélesebb körben való alkalmazhatóságát lehetővé téve változnak.

A csődeljárásra és a felszámolási eljárásra továbbra is a csődeljárásról és a felszámolási eljárásról szóló törvény rendelkezéseit, a Civil tv.-ben foglalt eltérésekkel rendeli alkalmazni a törvény.

A törvény pontosítja a jogutód nélkül megszűnő civil szervezetnek, a tartozások kiegyenlítése után megmaradó - alapítói döntéssel és létesítő okiratbeli rendelkezéssel nem érintett - vagyona felhasználásának szabályait. Termőföld a vonatkozó sarkalatos jogszabálynak megfelelően a Nemzeti Földalap kezelésébe, míg a művészi alkotások, műtárgyak pályázat útján közgyűjtemény vagyonkezelésébe kerülnek. További, nem pénzbeli vagyonelemek pályáztatásáról a Nemzeti Együttműködési Alap Tanácsa és kollégiumai gondoskodnak, amely döntés végrehajtását a végelszámoló, felszámoló érvényesíti (e vagyonelemek állami tulajdonba nem kerülnek). A pénzben megmaradó vagyont a jelenleg hatályos szabályoknak is megfelelően a törvény a Nemzeti Együttműködési Alapon keresztül civil szervezetek támogatására indokolt fordítani.

A civil szervezetek jogutódlással történő megszűnésének (egyesülésének és szétválásának) szabályozása az új Ptk.-val összhangban szükséges.

A 10. §-hoz

A törvény pontosítja, meghatározza a törvényességi ellenőrzés intézkedéseit, továbbá az ügyész és a bíróság intézkedéseit.

A 11. §-hoz

A rendelkezés a civil szervezet jogi személyiséggel rendelkező szervezeti egységére is kiterjeszti a beszámoló-készítéshez kapcsolódó közhasznúsági melléklet elkészítésére, valamint a letétbe helyezésre vonatkozó kötelezettséget. Számviteli beszámolót, adóbevallást a vonatkozó jogszabályok szerint jelenleg is készítenek e származtatott jogi személyek, a letétbe helyezésre vonatkozó kötelezettségnek első alkalommal 2014. évben kell eleget tenniük, míg a közhasznúsági mellékletet 2014. üzleti évre kell első alkalommal elkészítenie a közhasznú jogállású civil szervezet jogi személyiséggel rendelkező szervezeti egységének.

A közhasznúsági melléklet továbbra is tartalmazza a közhasznú cél szerinti juttatások kimutatását, a vezető tisztségviselőknek nyújtott juttatások összegét és a juttatásban részesülő vezető tisztségek felsorolását, ugyanakkor megszűnik a vagyon felhasználására vonatkozó kimutatás elkészítésére vonatkozó kötelezettség a 2014. üzleti évtől kezdődően.

Szintén a költségvetési év kezdetéhez kötődő hatálybalépéssel indokolt szabályozni a Nemzeti Együttműködési Alap bevételi és kiadási struktúráját, a törvény egyértelművé teszi, hogy a NEA nem nyújt támogatást gazdasági-vállalkozási tevékenység végzéséhez, pontosítja a kiadási oldal és más, a költségvetési keretekkel kapcsolatos rendelkezéseket az eredeti jogalkotói szándéknak megfelelően.

A jelentős költségvetési támogatásban részesülő civil szervezet vezető tisztségviselőjének vagyonnyilatkozat-tételi kötelezettségét a Civil tv. részletesen szabályozza.

A 12. §-hoz

A törvény a 2015. költségvetési évhez kapcsolódó hatályba lépéssel forrásautomatizmusként meghatározza, hogy a tárgyévet megelőző második évben potenciálisan felajánlható úgynevezett civil SZJA 1%-a és a ténylegesen kiutalt összeg közötti különbségnek megfelelő összeget biztosít a költségvetés a Nemzeti Együttműködési Alapon keresztül a civil szervezetek támogatására. E forrásautomatizmus kiszámíthatóvá, stabillá teszi a költségvetési kiadások volumenét, a potenciális adóhányadok - az adóterhelés csökkenésével - degresszíven, illetve az adózói felajánlások arányától függően összességében további egyenlegrontó hatás nélkül teszik lehetővé a civil szervezetek kiszámítható támogatási rendszerének további fejlődését.

A 13. §-hoz

A szabályozás kibővül a Tanács tagjának és a kollégium tagjának méltatlansága megállapításának feltételeivel és a követendő eljárásrenddel.

A módosítás indoka, hogy a megbízás megszűnésének feltételei között a Civil tv. jelenleg is szabályozza a méltatlanság esetét, de a részletszabályokat - melyeket törvényben indokolt rendelkezni - nem tartalmazza.

A Civil tv. tartalmazza a Tanács és a kollégiumok üléseivel kapcsolatos előírásokat, így azt is, hogy az ülések - főszabály szerint - nyilvánosak.

A módosítás a támogatási döntésekkel kapcsolatos üléseket zárttá nyilvánítja a személyi döntések szabályozásához hasonlóan.

A 14. §-hoz

Felhatalmazást ad Kormánynak, hogy a Civil tv.-ben nevesített, nem költségvetési támogatásnak minősülő támogatás-típusokhoz (megszűnő civil szervezet vagyona, infrastruktúra) kapcsolódó eljárások részletszabályait kormányrendeletben állapítsa meg.

A 15. §-hoz

A harmadik országbeli állampolgárok valamely tagállam területén való tartózkodására és munkavállalására vonatkozó összevont engedélyre irányuló összevont kérelmezési eljárásról, valamint a harmadik országból származó, valamely tagállam területén jogszerűen tartózkodó munkavállalók közös jogairól szóló 2011. december 13-i 2011/98/EU európai parlamenti és a tanácsi irányelv 12. cikk (1) bekezdés b) pontjának értelmében az egyesülési szabadság tekintetében is biztosítani kell az irányelv 3. cikk (1) bekezdésének b) és c) pontjában említett, harmadik országból származó munkavállalók számára az egyenlő bánásmódot a tagállami állampolgárokkal.

A 16. §-hoz

Szövegcserés módosítások.

A 17. §-hoz

A személyszállítási szolgáltatásokról szóló 2012. évi XLI. törvényben a korábban csak oktatási intézményekre vonatkozó szabály kiegészül azzal, hogy az akár civil szervezet által működtetett gyermekvédelmi szakellátási feladatot ellátó intézménnyel jogviszonyban álló tanulók számára biztosított kedvezményes jegyek és bérletek után a jegypénztárakban számla legyen kiadható.

-----STARTING---POINT---VEGE---

A 18. §-hoz

Hatályba léptető rendelkezések.

A 2014. január 1-jén hatályba lépő rendelkezések a civil szervezetek gazdálkodására vonatkozó szabályozás módosításához kapcsolódnak, arra tekintettel, hogy a módosuló szabályokat a következő, 2014. január 1. napjával kezdődő üzleti évben alkalmazni lehessen.

A 2014. március 15. napján hatályba lépő rendelkezések az új Ptk. hatálybalépéséhez kapcsolódnak.

A civil szervezetek részére felajánlható SZJA 1%-kal és a Nemzeti Együttműködési Alappal kapcsolatos egyes rendelkezések legkorábban 2015. január 1. napi hatálybalépéssel alkalmazhatók.

A 19. §-hoz

A harmadik országbeli állampolgárok valamely tagállam területén való tartózkodására és munkavállalására vonatkozó összevont engedélyre irányuló összevont kérelmezési eljárásról, valamint a harmadik országból származó, valamely tagállam területén jogszerűen tartózkodó munkavállalók közös jogairól szóló 2011. december 13-i 2011/98/EU európai parlamenti és a tanácsi irányelv 12. cikk (1) bekezdés b) pontjának értelmében az egyesülési szabadság tekintetében is biztosítani kell az irányelv 3. cikk (1) bekezdésének b) és c) pontjában említett, harmadik országból származó munkavállalók számára az egyenlő bánásmódot a tagállami állampolgárokkal.