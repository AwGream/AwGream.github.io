2005. évi CIX. törvény indokolása

a haditechnikai termékek gyártásának és a haditechnikai szolgáltatások nyújtásának engedélyezéséről

-----STARTING---POINT---ALTALANOS--- 

A törvény a Magyar Köztársaság területén a haditechnikai termékek gyártását és a haditechnikai szolgáltatások nyújtását szabályozza.

A törvény kidolgozásának célja az ország alapvető biztonsági érdekeinek védelme mellett a nemzetközi szervezetek okirataihoz való csatlakozással vállalt nemzetközi kötelezettségek (ENSZ Cselekvési Program, EBESZ Dokumentum) teljesítése. A törvény és a hozzá kapcsolódó jogszabályok együttesen alkotják azokat az intézkedéseket, amelyek biztosítják a tervezett cél elérését és megvalósítását.

A szabályozni kívánt tevékenységet a Magyar Köztársaság területén, magyarországi cégbíróság által a cégnyilvántartásba bejegyzett, a gazdasági társaságokról szóló 1997. évi CXLIV. törvény szerinti jogi személyiségű, vagy jogi személyiség nélküli gazdasági társaságok, szövetkezetek, illetve egyéni vállalkozók végezhetik.

A jogi személyiséggel nem rendelkező gazdasági társaságok körébe beletartoznak a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény szerinti külföldi székhelyű vállalkozások magyarországi fióktelepei is.

A törvény a szakmailag hozzá kapcsolódó jogszabályok által alkalmazott fogalmakat használja. A hadiipari szakmakultúrában általánosan használt, ismertnek tűnő fogalmak magyarázata a haditechnikai eszközök és szolgáltatások kivitelének, behozatalának, transzferjének és tranzitjának engedélyezéséről szóló 16/2004. (II. 6.) Korm. rendeletben, a fegyverrel és lőszerrel kapcsolatosan a lőfegyverekről és lőszerekről szóló 2004. évi XXIV. törvényben és a fegyverekről és lőszerekről szóló 253/2004. (VIII. 31.) Korm. rendeletben található.

A törvény hatálybalépését követően a Magyar Köztársaság területén engedély nélkül tilos haditechnikai terméket gyártani, vagy a haditechnikai szolgáltatást nyújtani. A szabályozással megszűnik egy közel tizenöt éves gyakorlat, amikor egyes termékek gyártása (fegyver, lőszer) hatósági engedélyek alapján felügyelt volt, azonban a termékek többségének előállítására, valamint a szolgáltatások nyújtására nem vonatkozott jogszabály.

A törvény az engedély kiadására a Magyar Kereskedelmi Engedélyezési Hivatalt jogosítja fel. A kiadott engedély a kérelmező nevére szól, neki biztosít jogokat a kérelmezett tevékenység végzésére, tehát másra nem ruházható át.

Engedély annak a kérelmezőnek adható, aki teljesíti a törvény által meghatározott feltételeket. A kérelmezőnek igazolnia kell a legalább egyéves cégbírósági bejegyzését, vagy csatolnia kell vállalkozói igazolványát. Az egyéves nyilvántartásba vétel követelményétől csak abban az esetben lehet eltekinteni, ha a kérelmező korábbi hadiipari vállalkozás értékesítése, illetve átalakulása folytán létrejött társaság, vagy a kérelmező többségi, vagy közvetlen irányítást biztosító befolyással bíró tagja (részvényese) hadiipari tevékenységet folytat. A kérelmező bejegyzett tevékenységei között szerepelnie kell a haditechnikai termék gyártásának, vagy a termékhez kapcsolódó szolgáltatás nyújtásának. Az engedély kiadásának további feltétele, hogy a kérelmezőnek a kérelem benyújtásakor igazolnia kell a kérelmezett tevékenység irányítására kijelölt felelős vezető szakirányú szakmai végzettségét és a hadiiparban, vagy a polgári szakterületen megszerzett gyakorlatát.

Visszavonásra kerül az engedély, ha a kiadás bármely feltételében olyan változás következik be, melynek megléte nem tette volna lehetővé a kérelem kedvező elbírálását. Ugyancsak vissza kell vonni az engedélyt, ha az engedélyes nem tesz eleget időszakonkénti adatszolgáltatási kötelezettségeinek, tisztességtelen piaci magatartást folytat, megszegi tevékenységének meghatározott feltételeit, tevékenysége akadályozza, ellehetetleníti rendvédelmi, illetve nemzetbiztonsági szervek jogszabály szerinti feladatainak ellátását, vagy nemzetbiztonsági érdeket sért.

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvény előírásainak figyelembevételével intézkedik az engedélyes és a felelős vezető adatainak nyilvántartásáról és kezeléséről. Meghatározza az adatkezelés idejét és intézkedik a kezelési idő lejárta utáni teendőkről.

-----STARTING---POINT---RESZLETES---
Az 1. §-hoz

Az 1. § azon szakkifejezések meghatározását tartalmazza, amelyek alkalmazása alapvető fontosságú az engedélyezési eljárás során. Ilyen fogalom a felelős vezető, a hadiipari tevékenység, a haditechnikai termék, -szolgáltatás, a haditechnikai termék gyártása, a haditechnikai szolgáltatás nyújtása, a hatástalanítás és a megsemmisítés.

A 2. §-hoz

A § kimondja, hogy a Magyar Köztársaság területén hadiipari tevékenységet csak engedéllyel rendelkező végezhet, amely alól mentesül a Magyar Honvédség, a polgári nemzetbiztonsági szolgálat, a rendvédelmi és rendészeti szervek kutatással és fejlesztéssel, javítással és karbantartással foglalkozó, valamint hatástalanítást és megsemmisítést végző szervezeti egysége.

Az engedély kiadására a Magyar Kereskedelmi Engedélyezési Hivatal (a továbbiakban: Hivatal) jogosult. A kiadott engedély a kérelmező nevére szól, nem ruházható át. Engedély annak a kérelmezőnek adható, aki a meghatározott feltételeket teljesíti.

A Hivatal határozata ellen a gazdasági és közlekedési miniszterhez lehet fellebbezni.

A kérelem elutasítása, vagy a kiadott engedély visszavonása esetén a kérelmező azonos tartalmú kérelmet 6 hónapon belül nem terjeszthet elő.

A 3. §-hoz

A § meghatározza, hogy jogi személyiségű, vagy jogi személyiség nélküli gazdasági társaság, szövetkezet, illetve egyéni vállalkozó kérelmező részére milyen feltételek igazolása esetén adható engedély. A jogi személyiséggel nem rendelkező gazdasági társaságok körébe beletartoznak a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény szerinti külföldi székhelyű vállalkozások magyarországi fióktelepei is.

A törvény a közigazgatási hatósági eljárás és szolgáltatás általános szabályairól szóló 2004. évi CXL. törvény általános ügyintézési határideje alóli kivételt állapít meg, amely a kérelem beérkezésétől számított 45 nap.

A 4. §-hoz

A § a kiadott engedély visszavonásának feltételeiről rendelkezik. Ilyen eset, ha az engedélyes nem tesz eleget időszakonkénti adatszolgáltatási kötelezettségeinek, tisztességtelen piaci magatartást folytat, az ellene irányuló csődeljárás, felszámolás vagy végelszámolás azt indokolja, megszegi tevékenysége feltételeit, tevékenysége akadályozza, ellehetetleníti a rendvédelmi, illetve a nemzetbiztonsági szervek feladatainak ellátását, vagy nemzetbiztonsági érdeket sért.

Az 5. §-hoz

A § részletesen meghatározza, hogy a haditechnikai termék gyártásához vagy szolgáltatás nyújtásához igénybe vett alkalmazottak milyen bűncselekmények, illetve szabálysértések esetén nem foglalkoztathatók.

A 6. §-hoz

A 6. § a személyes adatok védelméről és a közérdekű adatok nyilvánosságáról szóló 1992. évi LXIII. törvény előírásainak figyelembevételével szabályozza a Hivatal által folytatott adatkezelést. Az adatkezelés célja kettős: az adatok egyrészt a kérelmek elbírálásához, másrészt az engedélyes tevékenységének ellenőrzéséhez szükségesek. Az adatokhoz a Hivatal munkatársai, valamint a Haditechnikai Ipari Bizottság tagjai férhetnek hozzá.

A Hivatal a kérelem kézhezvételétől a kérelem elutasítását vagy az engedély visszavonását követő 6 hónapig jogosult az adatok kezelésére, ezután meg kell semmisítse azokat.

A 7. §-hoz

A 7. § a Hivatal által kiadott és visszavont engedélyek nyilvántartását szabályozza.

-----STARTING---POINT---VEGE---

A 8. §-hoz

A 8. § a törvény hatályba lépéséről rendelkezik.

A 9. §-hoz

Az átmeneti rendelkezéseket tartalmazó 9. § szerint a hatálybalépés előtt hadiipari tevékenységet folytató gazdálkodó szervezetek a hatálybalépéstől számított 90 napon belül nyújthatnak be engedélykérelmet, amelynek elbírálásáig a meglévő szerződéseikben szabályozott keretek között folytathatják tevékenységüket. Engedélykérelmet be nem nyújtó szervezet a meglévő érvényes szerződésének eleget tehet.

A 10. §-hoz

A 10. § felhatalmazást tartalmaz a kormány részére az engedélyezés részletes szabályainak, valamint a gazdasági és közlekedési miniszter részére a haditechnikai termékek jelölésének és nyilvántartásának meghatározására.

A 11. §-hoz

Az engedélyezési eljárás illetékköteles, ezért szükséges az illetékekről szóló 1990. évi XCIII. törvény mellékletének új címmel való kiegészítése. Ez alapján az eljárási illeték 25 000 forint, míg a fellebbezés ennek kétszerese.