2007. évi CXXXVII. törvény indokolása

a pénzügyi szolgáltatásokat érintő egyes törvények jogharmonizációs célú módosításáról

-----STARTING---POINT---ALTALANOS--- 

A törvény az Európai Unió jogi aktusainak való megfelelés érdekében módosítja az Önkéntes Kölcsönös Biztosító Pénztárakról szóló 1993. évi XCVI. törvényt, a tőkepiacról szóló 2001. évi CXX. törvényt, a biztosítókról és a biztosítási tevékenységről szóló 2003. évi LX. törvényt és az egyenlő bánásmódról és az esélyegyenlőség előmozdításáról szóló 2003. évi CXXV. törvényt.

A módosítással megtörténik haza jogrendbe történő átvétele a következő irányelveknek:

a) az Európai Parlament és a Tanács 2004. április 21-i 2004/39/EK irányelve a pénzügyi eszközök piacairól, a 85/611/EGK és a 93/6/EGK tanácsi irányelv és a 2000/12/EK európai parlamenti és tanácsi irányelv módosításáról, valamint a 93/22/EGK tanácsi irányelv hatályon kívül helyezéséről,

b) a Tanács 2004. december 13-i 2004/113/EK irányelve a nők és férfiak közötti egyenlő bánásmód elvének az árukhoz és szolgáltatásokhoz való hozzáférés, valamint azok értékesítése, illetve nyújtása tekintetében történő végrehajtásáról,

c) az Európai Parlament és a Tanács 2006. május 17-i 2006/43/EK irányelve az éves és összevont (konszolidált) éves beszámolók jog szerinti könyvvizsgálatáról, a 78/660/EGK és a 83/349/EGK tanácsi irányelv módosításáról, valamint a 84/253/EGK tanácsi irányelv hatályon kívül helyezéséről,

d) a Bizottság 2006. augusztus 10-i 2006/73/EK irányelve a 2004/39/EK európai parlamenti és tanácsi irányelvnek a befektetési vállalkozások szervezeti követelményei és működési feltételei, valamint az irányelv alkalmazásában meghatározott kifejezések tekintetében történő végrehajtásáról.

e) a Bizottság 2007. március 8-i 2007/14/EK irányelve a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv egyes rendelkezéseinek végrehajtására irányadó részletes szabályok megállapításáról.

f) a Bizottság 2007. március 19-i 2007/16/EK irányelve az átruházható értékpapírokkal foglalkozó kollektív befektetési vállalkozásokra (ÁÉKBV) vonatkozó törvényi, rendeleti és közigazgatási rendelkezések összehangolásáról szóló 85/611/EGK tanácsi irányelv egyes fogalommeghatározások pontosítása tekintetében történő végrehajtásáról.

-----STARTING---POINT---RESZLETES---

Az 1. §-hoz

A törvény szerint az önkéntes kölcsönös biztosítópénztárak a nemi hovatartozás alapján kizárólag az egyenlő bánásmódról és az esélyegyenlőség előmozdításáról szóló 2003. évi CXXV. törvényben foglaltak szerint nyújthatnak eltérő mértékű vagy jellegű szolgáltatásokat, és kötelesek az azok alapjául szolgáló adatokat nyilvánosságra hozni és évente aktualizálni. A nemi hovatartozás szerint eltérő mértékű vagy jellegű szolgáltatásokat alátámasztó adatokat a pénztárak éves rendszerességgel, külön jogszabályban meghatározottak szerint küldik meg a Felügyeletnek.

A 2-5. §-hoz

A törvény a tőkepiacról szóló 2001. évi CXX. törvény hatályának és a törvényben használt fogalmak változásával összefüggő rendelkezéseket tartalmazza, miután a befektetési vállalkozásokra, árutőzsdei szolgáltatókra vonatkozó előírások új törvény keretében kerülnek szabályozásra.

A 6. §-hoz

A törvény technikai pontosítást tartalmaz, miután megváltozott a fogalmak sorrendje.

A 7-8. §-hoz

A törvény a nyilvánosan forgalomba hozott értékpapírokkal kapcsolatos tájékoztatási kötelezettségre vonatkozó előírásokat tartalmazza

A 9. §-hoz

A törvény meghatározza a rendszeres tájékoztatás szabályait. Ennek keretében a kibocsátónak tájékoztatnia kell a nyilvánosságot a vagyoni, jövedelmi helyzetének, működésének főbb adatairól. A kibocsátónak a rendszeres tájékoztatási kötelezettségét féléves jelentés, éves jelentés, nyilvánosan forgalomba hozott részvény esetén időközi vezetőségi beszámoló formájában kell teljesítenie.

A 10. §-hoz

A törvény meghatározza a rendkívüli tájékoztatás szabályait. Ennek keretében a kibocsátónak haladéktalanul tájékoztatnia kell a nyilvánosságot minden, az értékpapír értékét vagy hozamát, illetve a kibocsátó megítélését közvetlenül vagy közvetve érintő információról.

A 11. §-hoz

A törvény a rendszeres és rendkívüli tájékoztatás közös szabályait tartalmazza. Általános előírásként a kibocsátónak megkülönböztetésmentesen és a gyors hozzáférést biztosítva kell nyilvánosságra hoznia a szabályozott információkat, amelyekért díjat nem számíthat fel. A szabályozott információk terjesztése során biztosítani kell, hogy az információk a lehető legszélesebb nyilvánossághoz - a lehető legrövidebb időn belül - való eljuttatását. A kibocsátónak meg kell küldenie a szabályozott információt a hivatalosan kijelölt információtárolási rendszer számára.

A 12. §-hoz

A törvény a szabályozott információk nyilvánosságra hozatalával összefüggő felelősségi szabályokat határozza meg.

A 13. §-hoz

A törvény meghatározza, hogy a szabályozott információkat mely nyelveken kell nyilvánosságra hozni.

A 13-14. §-hoz

A törvény meghatározza azokat az eseteket, amikor megszűnik a kibocsátó tájékoztatási kötelezettsége.

A 15. §-hoz

A törvény meghatározza a szavazati jog mértékének bejelentésével és közzétételével összefüggő szabályokat. A nyilvánosan működő részvénytársaságban történő közvetlen vagy közvetett, 5%-os, majd ezt követően minden további 5%-os küszöbértéket átlépő, szavazati jogot biztosító részvény, illetőleg szavazati jog megszerzéséről vagy elidegenítéséről a részvényesnek, illetve a szavazati jog birtokosának haladéktalanul tájékoztatnia kell a kibocsátót és a Felügyeletet. A bejelentést és közzétételt elmulasztó részvényes a bejelentési kötelezettség teljesítéséig a részvénytársaságban a szavazati jogát nem gyakorolhatja. A szavazati jogok kiszámítása mindazon részvények alapján történik, amelyekhez szavazati jogok kapcsolódnak, még akkor is, ha a szavazati jogok gyakorlását felfüggesztették.

A 16. §-hoz

A törvény a közérdeklődésre számot tartó személyekre vonatkozó előírásokat tartalmazza. A szabályozott piacra bevezetett értékpapír kibocsátójának legalább három tagú audit bizottságot kell létrehozni, amelynek tagjait a kibocsátó legfőbb szerve választja. A törvény meghatározza az audit bizottság tagjaira vonatkozó feltételeket és a bizottság feladatait.

A 17-24. §-hoz

A módosítások technikai jellegű pontosításokat tartalmaznak.

A 25. §-hoz

A törvény pontosítja az ügyfélszámla vezetésével összefüggő előírásokat.

A 26-33. §-hoz

A módosítások technikai jellegű pontosításokat tartalmaznak a tájékoztatási kötelezettség változásával összefüggésben.

A 34-35. §-hoz

A módosítások technikai jellegű pontosításokat tartalmaznak a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvénnyel (a továbbiakban: Bszt.) való összhang megteremtése céljából.

A 36. §-hoz

A törvény pontosítja, hogy tőzsdei tevékenységre kiadott engedély visszavonásának eseteit.

A 37. §-hoz

A törvény technikai pontosítást tartalmaz.

A 38. §-hoz

A törvény technikai jellegű pontosítást tartalmaz a tájékoztatási kötelezettség változásával összefüggésben.

A 39. §-hoz

A törvény technikai pontosítást tartalmaz.

A 40. §-hoz

A törvény pontosítja az összeférhetetlenségi szabályokat.

A 41. §-hoz

A törvény technikai pontosítást tartalmaz.

A 42. §-hoz

A törvény szerint az elszámolóházi tevékenységet végző szervezet és a központi szerződő fél a szabályzatában meghatározott esetben jogosult korlátozni a tőzsdei kereskedő kereskedési jogának gyakorlását.

A 43. §-hoz

A törvény technikai jellegű pontosítást tartalmaz a tájékoztatási kötelezettség változásával összefüggésben, továbbá előírja, hogy a szabályozott piacnak a szabályzatai elkészítésekor figyelembe kell vennie a Bizottság 1287/2006/EK rendeletében foglaltakat is.

A 44-45. §-hoz

A törvény a központi szerződő félre vonatkozó előírásokat tartalmaz.

A 46. §-hoz

A törvény technikai jellegű pontosítást tartalmaz a tájékoztatási kötelezettség változásával összefüggésben.

A 47. §-hoz

A törvény előírja, hogy a szabályozott piacnak a kereskedés előtti és utáni átláthatóság biztosítása érdekében alkalmaznia kell a Bizottság 1287/2006/EK rendeletének IV. fejezetében foglaltakat.

A 48. §-hoz

A törvény technikai jellegű pontosítást tartalmaz a tájékoztatási kötelezettség változásával összefüggésben.

A 49. §-hoz

A törvény meghatározza, hogy mi tekintendő elszámolóházi tevékenységnek.

Az 50-51. §-hoz

A törvény elszámolóházi tevékenységet végző szervezet által végezhető tevékenységek körét pontosítja.

Az 52. §-hoz

A törvény a központi értéktár által a központi értéktári tevékenységen kívül végezhető tevékenységek körét állapítja meg.

Az 53-54. §-hoz

A törvény az elszámolóházi tevékenység engedélyezésével összefüggő rendelkezéseket pontosítja.

Az 55-56. §-hoz

A törvény a központi értéktári tevékenység engedélyezésével összefüggő rendelkezéseket pontosítja.

Az 57-59. §-hoz

A törvény a központi szerződő fél tevékenységének engedélyezésével összefüggő rendelkezéseket állapítja meg.

A 60. §-hoz

A törvény technikai jellegű pontosítást tartalmaz a tájékoztatási kötelezettség változásával összefüggésben.

A 61. §-hoz

A törvény a központi értéktárral, az elszámolóházi tevékenységet végző szervezettel, valamint a központi szerződő féllel munkaviszonyban vagy foglalkoztatásra irányuló egyéb jogviszonyban álló személyek összeférhetetlenségi szabályait állapítja meg.

A 62. §-hoz

A törvény pontosítja, hogy az elszámolóháznak a tevékenysége végzéséhez milyen szabályzatokkal kell rendelkeznie.

A 63. §-hoz

A törvény technikai jellegű pontosítást tartalmaz a tájékoztatási kötelezettség változásával összefüggésben.

A 64-65. §-hoz

A törvény meghatározza a központi szerződő fél szolgáltatási kötelezettségével összefüggő előírásokat, továbbá azt, hogy a központi szerződő félnek a tevékenysége végzéséhez milyen szabályzatokkal kell rendelkeznie.

A 66. §-hoz

A törvény a központi szerződő fél tevékenysége végzésének speciális szabályait határozza meg.

A 67. §-hoz

A törvény pontosítja az elszámolóházi tevékenységet végző szervezet, a központi értéktár, valamint a központi szerződő fél tulajdonszerzésére vonatkozó előírásokat.

A 68. §-hoz

A törvény meghatározza a központi értéktár, az elszámolóházi tevékenységet végző szervezet és a központi szerződő fél esetén a személyes adatok kezelésére és az egymás közötti adatátadására vonatkozó szabályokat.

A 69-71. §-hoz

A törvény a meghatározza a központi értéktár, az elszámolóházi tevékenységet végző szervezet és a központi szerződő fél tevékenységének vagy szolgáltatásának kiszervezésére vonatkozó előírásokat.

A 72-73. §-hoz

A törvény a pontosítja az elszámolóházi, a központi értéktári, illetve a központi szerződő fél tevékenységet végző szervezet felszámolásával összefüggő rendelkezéseket.

A 74. §-hoz

A törvény a kereskedelmi kommunikációra vonatkozó szabályokat állapítja meg.

A 75-78. §-hoz

A törvény pontosítja az értékpapírtitokra és az üzleti titokra vonatkozó előírásokat a Bszt.-vel való összhang megteremtése céljából.

A 79-81. §-hoz

A törvény pontosítja felügyeleti díj fizetésére vonatkozó előírásokat a Bszt.-vel való összhang megteremtése céljából.

A 82-85. §-hoz

A törvény technikai pontosításokat tartalmaz a Bszt.-vel való összhang megteremtése céljából.

A 86-87. §-hoz

A törvény pontosítja a felügyeleti biztosra vonatkozó előírásokat a Bszt.-vel való összhang megteremtése céljából.

A 88-91. §-hoz

A törvény technikai pontosításokat tartalmaz a Bszt.-vel való összhang megteremtése céljából.

A 92. §-hoz

A törvény a tőkepiacról szóló 2001. évi CXX. törvény felhatalmazó rendelkezéseit pontosítja.

A 93. §-hoz

A törvény a tőkepiacról szóló 2001. évi CXX. törvény mellékleteinek módosításával összefüggő rendelkezéseket tartalmaz.

A 94. §-hoz

A törvény szerint a biztosító a nemi hovatartozás alapján kizárólag az egyenlő bánásmódról és az esélyegyenlőség előmozdításáról szóló 2003. évi CXXV. törvény 30/A. §-a alapján alkalmazhat eltérő díjakat és nyújthat eltérő szolgáltatásokat, melyek alapjául szolgáló adatokat köteles nyilvánosságra hozni és évente aktualizálni. A nemi hovatartozás szerint eltérő díjakat és szolgáltatásokat alátámasztó adatokat a biztosítónak az éves adatszolgáltatásának keretében meg kell küldenie a Felügyeletnek.

A 95. §-hoz

A rendelkezés a 2004/113/EK irányelv 5. cikkének megfelelően a biztosítási és az azzal kapcsolatos pénzügyi szolgáltatások esetében megengedi a nemek között eltérő díjak és szolgáltatások alkalmazását, amennyiben ezek statisztikai adatok alapján, arányosan, igazolt módon történnek. Ugyanakkor a törvény szerint a fenti esetben sem alkalmazható a terhességgel és anyasággal kapcsolatos költségek miatti különbségtétel, mert sérti az egyenlő bánásmód elvét.

A 96. §-hoz

A törvény következtében a központi értéktári tevékenység és a klíringelt ügylet teljesítéséhez kapcsolódó kötelezettségvállalási tevékenység végzésére jogosító engedéllyel egyaránt rendelkező szervezetnek legkésőbb 2009. január 1-jéig kell gondoskodnia arról, hogy a fenti tevékenységeket két, elkülönült jogi személyiséggel rendelkező gazdasági társaság végezze.

-----STARTING---POINT---VEGE---

A 97-99. §-hoz

A törvény átmeneti és záró rendelkezéseit tartalmazza.

A 100. §-hoz

A törvény jogharmonizációs záradékát tartalmazza.