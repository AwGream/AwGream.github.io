1994. évi LXXXVII. törvény indokolása

az egészségügyről szóló 1992. évi II. törvény módosításáról

-----STARTING---POINT---ALTALANOS--- 

A Javaslat az egészségügyről szóló 1972. évi II. törvény, illetőleg az ennek végrehajtásáról szóló 15/1972. (VIII.5.) EüM. rendelet kóros elmeállapotú személyek gyógykezelésére és gondozására vonatkozó egyes §-ainak a módosítását, valamint a korábban rendeleti szinten szabályozott fontosabb kérdések törvényi szintre emelését tartalmazza.

A Javaslat a kóros elmeállapotú személyek körébe sorolja az elmebetegeken túl a kábítószer élvezőket és az alkoholistákat. A Javaslat szerint a kötelező intézeti gyógykezelésre nem szoruló szenvedélybetegekkel szemben igazgatási természetű gyógykezelés, gondozás elrendelése nem lehetséges.

A pszichiátriai intézeti gyógykezelés elrendelése a beteg kérelme, sürgős szükség esetén az orvosi utasítás, illetve a bíróság határozata alapján történhet. A sürgős szükség fogalmát a Javaslat részletesen meghatározza, és ilyen esetben is kötelezővé teszi az intézeti gyógykezelés utólagos elrendelését. Sürgős szükség esetén történő intézeti gyógykezelésnél is minden esetben be kell szerezni a bíróság határozatát.

Az Európa Tanácsnak az emberi jogok és az alapvető szabadságok védelméről szóló Egyezménye 5. cikkének 4. pontjában foglalt követelményre figyelemmel a Javaslat gondoskodik arról, hogy a betegek intézeti gyógykezelésének szükségességét a bíróság megfelelő gyakorisággal ellenőrizze. Amennyiben a gyógykezelés elrendelésére a beteg kérelme alapján kerül sor, a sürgős szükség esetét kivéve, a beteg az intézetből bármikor szabadon távozhat.

A Javaslat lehetőséget biztosít rendkívüli bírósági felülvizsgálat lefolytatására, a beteg, illetve a törvényben meghatározott más személyek kérésére is. Ha a beteg további gyógykezelése már nem indokolt, bírói döntés nélkül is haladéktalanul el kell az intézetből bocsátani.

A Javaslat részletesen szabályozza a kötelező intézeti gyógykezelés elrendelésére irányuló bírósági eljárást, valamint a bírói döntéssel szemben a jogorvoslat lehetőségét. Az eljárás során a beteg érdekeit számos garanciális szabály védi, így pl. az eljárási határidők, kötelező képviselet, az igazságügyi orvosszakértő meghallgatásának kötelezettsége.

-----STARTING---POINT---RESZLETES---

Az 1. §-hoz

(Az Etv. 33. §-ához)

A Javaslat 1. §-a az Etv. 33. §-ának módosításával rendezi kóros elmeállapot gyanúja esetén az érintett személy egészségügyi ellátásba történő bevonásának legfontosabb hatásköri és más eljárási szabályait, megjelölve egyrészt a nem szakirányú vizsgálatot végző orvosok (háziorvos, tüneteket észlelő más orvos) hatáskörébe tartozó feladatokat, másrészt az orvosi vizsgálat kezdeményezésére jogosult személyeket. A rendelkezések elsődleges célja a beteg egészségi állapotának megítélésére illetékes differenciált egészségügyi fórumrendszer első lépcsőfokának meghatározása, mely alkalmas lehet a szakirányú vizsgálatra utalás szükségességének előzetes megállapítására, megelőzve ezzel a betegek vagy a betegségre gyanús személyek indokolatlan zaklatását.

(Az Etv. 34. §-ához)

A Javaslat 1. §-ának az Etv. 34. §-át módosító rendelkezése az elmeszakorvosi vizsgálat jelentősebb eljárási kérdéseit szabályozza. Diagnosztizált pszichiátriai betegségek esetén az elmeorvos feladataként a gondozásba vételt, illetőleg - a törvényi feltételek megléte esetén - a pszichiátriai fekvőbeteg intézetbe utalás jogi feltételét jelentő bírósági eljárás kezdeményezését írja elő. Ez utóbbit - sürgős szükség esetén - megelőzheti az intézetbe szállításról való közvetlen intézkedés.

(Az Etv. 35. §-ához)

A Javaslat a személyi szabadság időleges elvonásával járó pszichiátriai intézeti gyógykezelés elrendelésének feltételeit részletesen rögzíti. A Javaslat az intézkedés foganatosítását kérelemhez vagy nemperes eljárásban hozott, érdemi vizsgálaton alapuló bírói döntéshez köti. További garanciális szabálynak tekinthető az eljárás jogalapjának meghatározása. A bírói döntés jelentőségét a Javaslat azzal is hangsúlyozza, hogy annak meghozataláig az intézetbe szállításra nem kerülhet sor, a bírói döntés tehát - a tartamtól függetlenül - feltétele a szabadságelvonásnak. Ezen általános szabály alól kivételt jelent a Javaslatban pontosan meghatározott feltételek szerint megállapítható sürgős szükség, amelynek fennállása esetén csak a 24 órát meghaladó intézetben tartáshoz kell a bírói döntés.

Saját kérelemre is csak az a személy vehető pszichiátriai intézeti gyógykezelésbe, akinél ennek orvosi indokai fennállnak. A szakmai megalapozottság előírása azt hivatott biztosítani, hogy olyan esetben sem kerüljön sor indokolatlan kezelésre, ha azt maga az érdekelt kezdeményezi.

A Javaslat nem érinti a büntető eljárás során elrendelt elmemegfigyelés, ideiglenes kényszergyógykezelés és kényszergyógykezelés szabályait, mivel ezt a büntető eljárási és anyagi jogi szabályok és a büntetések és intézkedések végrehajtásáról szóló jogszabály alapján kell elrendelni és végrehajtani.

(Az Etv. 35/A. §-ához)

A Javaslat tartalmazza a kötelező pszichiátriai intézeti gyógykezelés elrendelésére irányuló eljárás megkezdésének eljárási és anyagi jogi feltételeit: a hatásköri és illetékességi szabályok, az eljárás kezdeményezésére jogosultsággal rendelkező személyi kör, valamint az eljárás során bizonyítandó, az intézkedés jogalapját jelentő tények körének rögzítésével.

(Az Etv. 35/B-35/D. §-aihoz)

1. A kötelező pszichiátriai intézeti gyógykezelés elrendelésére irányuló eljárást a bíróság a polgári nemperes eljárás szabályai szerint folytatja le. A Javaslat az eltérő eljárási szabályokat tartalmazza: a bíróság soron kívül jár el, az eljárásban kötelező igazságügyi elmeorvosszakértői vélemény beszerzése, az érintett személy megfelelő képviseletét végső soron eseti gondnok kirendelésével is biztosítani kell.

A soron kívüli eljárást hivatott biztosítani a 35/B. § (5) bekezdésének azon rendelkezése, hogy a bíróság az elrendelés kezdeményezésétől számított három napon belül tűz ki tárgyalást. Sürgős szükség esetén a (6) bekezdés szerint nyolc napon belül köteles a bíróság határozni az intézkedés elrendeléséről.

A Javaslat tartalmazza a jogorvoslatra vonatkozó rendelkezéseket, valamint azt, hogy a bíróság végzése előzetesen végrehajtható.

2. A 35/D. § szerint a bíróság az intézeti gyógykezelést elrendelő határozatában megállapítja azt is, hogy a gyógykezelés milyen ellátási formát igényel (egészségügyi intézet pszichiátriai osztályán vagy pszichiátriai utókezelő intézetben kell elvégezni) és kijelöli a gyógykezelést végző intézetet.

(Az Etv. 35/E-35/G. §-aihoz)

A Javaslat nemcsak a kötelező intézeti gyógykezelés elrendelését utalja bírói hatáskörbe, hanem a hatályos szabályozásnál rövidebb időszakonként teszi kötelezővé a pszichiátriai intézeti gyógykezelés felülvizsgálatát. A felülvizsgálat akkor is kötelező, ha az érintett személyt saját kérelmére kezelik pszichiátriai intézetben. Az indokolatlan pszichiátriai fekvőbeteg intézeti kezelést kívánja megelőzni a Javaslat azon rendelkezése, amely szerint bírósági határozat nélkül is azonnal el kell bocsátani azt, akinek a kötelező pszichiátriai intézeti gyógykezelése már nem indokolt. A saját kérelemre történő gyógykezelés esetén az elbocsátáshoz elég a kezelésbe vett személy erre irányuló kérelme, kivéve ha sürgős szükség áll fenn. A kérelem megtagadása esetén a megtagadással egyidejűleg az intézetnek kezdeményeznie kell - a sürgős szükségből intézetbe szállítás szabályaival összhangban - a kötelező intézeti gyógykezelés elrendelésére irányuló bírósági eljárást.

(Az Etv. 35/H. §-ához)

A Javaslat felsorolja a gyógykezelés részét képező, rehabilitációs célból alkalmazható intézkedéseket. Ezek bármelyikének foganatosítását minden esetben a beteg és/vagy képviselője, illetőleg a gyógykezelést végző intézet közötti teljes konszenzushoz köti. Egyidejűleg a Javaslat kötelező intézeti gyógykezelés esetén előírja a bíróság tájékoztatását az intézkedésről.

-----STARTING---POINT---VEGE---

A 2. §-hoz

A Javaslat 2. §-a rendelkezik a hatálybalépésről; hatályon kívül helyezi az Etv. 37. §-át, a szabálysértésekről szóló törvény 101. §-át; átmeneti rendelkezést tartalmaz a törvény hatálybalépésekor pszichiátriai intézeti gyógykezelésben levő személyekre vonatkozó eljárásról.