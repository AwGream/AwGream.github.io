2013. évi CCXLVIII. törvény indokolása

a Magyarország Kormánya és a Koszovói Nemzetközi Bizottsági Erő (KFOR) között a Koszovó felett kijelölt légtérben egyes léginavigációs szolgálatok nyújtásáról és egyéb kapcsolódó tevékenységek ellátásáról szóló Végrehajtási Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és a Koszovói Nemzetközi Biztonsági Erő (KFOR) között a Koszovó felett kijelölt légtérben egyes léginavigációs szolgálatok nyújtásáról és egyéb kapcsolódó tevékenységek ellátásáról szóló Végrehajtási Megállapodás (a továbbiakban Megállapodás) törvénnyel történő kihirdetése.

A Koszovói Köztársaság magaslégtere 1999 óta le van zárva, az jelenleg az Észak-atlanti Szerződés Szervezete (a továbbiakban NATO) fennhatósága alatt áll. A NATO célja - a balkáni légtér-normalizációs törekvéseinek keretében - a magaslégtér mielőbbi megnyitása. A magaslégtérben történő légiforgalmi szolgáltatás ellátására a NATO pályázatot hirdetett, aminek keretében 2011 júliusában hazánk felé is megkereséssel élt. Magyarország 2011 szeptemberében jelezte a NATO felé elvi részvételi szándékát, majd 2011. december 5-én mutatta be a NATO BANM (Balkan Aviation Normalization Meeting) előtt a pályázatát. Magyarország Kormánya 2012. február 29-ei ülésén elfogadta a Koszovó feletti magaslégtér megnyitásában való magyar részvételről, valamint a sikeres NATO pályázat esetén felmerülő feladatok meghatározásáról szóló előterjesztést. Ezt követően 2012. április 13-án az Észak-atlanti Tanács (North Atlantic Council) ún. csendes eljárás keretében felhatalmazta Magyarországot és a HungaroControl Magyar Légiforgalmi Szolgálat Zrt.-t (továbbiakban HungaroControl Zrt.) a koszovói légtér megnyitásához szükséges kétoldalú és multilaterális tárgyalások lefolytatására és a megállapodások megkötésére.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A 4. §-hoz

A Megállapodás meghatározott feladatok ellátására szóló kijelölő rendelkezéseket tartalmazza. A Megállapodás 4.3.11. pontja kapcsán kiemelendő, hogy az eredeti angol nyelvű verzióban szereplő „authority” kifejezés nem a magyar nyelvben szűkítően alkalmazott hatóság megnevezéssel azonos, hanem valamennyi érintett szervezetet jelenti.

Az 5. §-hoz

A Megállapodás 7.1. cikkében foglaltak szerint a hatásköri és illetékességi szabályokról rendelkezik.

A 6. §-hoz

A Megállapodásban meghatározott feladatok ellátására szóló kijelölő rendelkezéseket tartalmaz a légiközlekedési hatóság tekintetében.

A 7. §-hoz

A Megállapodás 4.3.9. cikkének végrehajtása érdekében a nemzetközi frekvenciaegyeztetési eljárás és frekvenciakoordináció végrehajtásához szükséges felhatalmazó rendelkezéseket tartalmazza.

A 8. §-hoz

A HungaroControl Zrt.-nek a Megállapodásban meghatározott szolgáltatások nyújtásával kapcsolatos felelősségét rendezi.

A 9. §-hoz

Az (1) bekezdés - a légiközlekedésről szóló 1995. évi CXVII. törvény (a továbbiakban Lt.) 61. § (5) bekezdésével összhangban - rendelkezik a léginavigációs szolgáltató által a légiközlekedésért felelő hatóságnak fizetendő felügyeleti díjról. A (2) bekezdés pedig a Megállapodásban lefektetett teljes költségmegtérítés elvéből következő rendelkezéseket tartalmazza.

A 10. §-hoz

A hazai jogszabályok KFOR szektor tekintetében történő eltérő alkalmazásáról rendelkezik.

A 11. §-hoz

Az Lt. azon rendelkezéseinek kizárását tartalmazza, melyek jogi analógia útján sem alkalmazhatóak a Koszovó feletti magaslégtér tekintetében nyújtott egyes léginavigációs szolgálatok, illetve kapcsolódó feladatok kapcsán, figyelemmel arra, hogy ezeket a feladatokat vagy a Megállapodásban meghatározott más szervezet látja el, vagy az Lt. adott rendelkezése a Megállapodás végrehajtása során nem alkalmazható.

A 12. §-hoz

A Megállapodás végrehajtásához szükséges, a Megállapodás 7.1. cikke alapján szükséges felhatalmazásokat tartalmazza a Kormány, illetve a közlekedésért felelős miniszter számára.

A 13. §-hoz

A törvény hatálybalépésével összefüggő rendelkezéseket tartalmazza.