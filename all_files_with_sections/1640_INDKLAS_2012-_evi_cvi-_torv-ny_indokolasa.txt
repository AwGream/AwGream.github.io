2012. évi CVI. törvény indokolása

egyes víziközmű-szolgáltatással kapcsolatos törvények módosításáról

-----STARTING---POINT---ALTALANOS--- 

A víziközmű-szolgáltatásról szóló törvény a víziközmű-szolgáltatási ágazatra nézve számos, az eddigi szabályozási iránytól eltérő megoldást alkalmaz, minek okán szükséges, hogy a más törvények meglévő szabályozásai módosításra, vagy - amennyiben az adott jogi tartalomra nézve a szabályozás a víziközmű-szolgáltatásról szóló törvényben történt meg - hatályon kívül helyezésre kerüljön. Ilyen stratégiai léptékű változás különösen a víziközművek nemzeti tulajdonba kerülése, vagy a helyi önkormányzatok mellett az állam víziközmű-szolgáltatásban történő szerepvállalásának megerősítése úgyis, mint ellátásért felelős és úgyis, mint piaci szereplő a tulajdonában lévő víziközmű-szolgáltató társaságok által.

A fentieken túlmenően, a víziközmű-szolgáltatásról szóló törvényre nézve is több módosító rendelkezést tesz szükségessé az önkormányzati struktúra és a nemzeti vagyongazdálkodás tekintetében bekövetkezett, sarkalatos törvény formájában elfogadott számos új normatíva.

A víziközmű-szolgáltatást érintő törvényi szintű szabályozás összhangja megteremtésének különös jelentőséget ad az, hogy a víziközmű-szolgáltatási ágazat törvény által meghatározott újjászervezésére nézve a hatósági feladatokat ellátó Magyar Energia Hivatal 2012. július 1. napján kezdte meg érdemi hatósági, jogalkalmazói tevékenységét.

-----STARTING---POINT---RESZLETES---

Az 1. §-hoz

Az illetéktörvény 26. §-a illetékmentességet jelenleg kizárólag a közcélú vízilétesítmények kezelési jogának megszerzése vonatkozásában biztosít. Indokolt ezt a mentességet a vagyonkezelői jog, és az üzemeltetési jog megszerzésére is kiterjeszteni. Az illetékmentességet a nevezett jogszerzések kapcsán az teszi indokolttá, hogy a törvényi szabályozás integrációt célzó rendelkezései értelmében az elkövetkező években több ezer milliárd forint értékű víziközmű-vagyonra nézve fognak megváltozni az üzemeltetői, vagyonkezelői jogosultságok úgy, hogy az üzemeltetési jog megszerzése tekintetében túlnyomórészt, míg vagyonkezelés tekintetében kizárólag nemzeti tulajdonban álló gazdasági társaság lehet a jogszerző. Az ágazat alulfinanszírozottsága okán az illeték kivetése jelentősen lassítaná az integráció - első időszakban egyébként is többletforrásokat igénylő - folyamatát, másrészt jelentős árfelhajtó hatással is bírna.

A 2. §-hoz

A vízgazdálkodásról szólló 1995. évi LVII. törvény (a továbbiakban: Vgt.) meghatározza a vízgazdálkodás szakmai feladatrendszerében az állam feladatait. A rendelkezések a vízgazdálkodást a legszélesebb körben értelmezik, azaz ide sorolják a víziközmű-szolgáltatást is, s a jelenlegi szabályozás értelmében a feladatokat teljes körűen a vízgazdálkodásért felelős miniszter hatáskörébe utalják. A víziközmű-szolgáltatásról szóló törvény (Vksztv.) a legszélesebb értelemben vett vízgazdálkodás részét képező víziközmű-szolgáltatásra vonatkozó speciális ágazati szabályokat tartalmazza, így indokolt, hogy ezen szabályozásban és hatósági intézményrendszerben megnyilvánuló elkülönültséget a vízgazdálkodási törvény is rögzítse.

A 3. §-hoz

A Vgt. jelenlegi szabályozása az önkormányzatok feladatává teszi a település egészséges ivóvízzel történő ellátását. Az egészséges ivóvízzel történő ellátás feladata magába foglalja a közműves és a nem közműves ivóvízellátást is. A Vksztv. szabályozása értelmében az önkormányzat, és az állam is a kőműves ivóvízellátás felelősének minősülhet, így indokolt, hogy az önkormányzatok jogainak kizárólagossága csak a nem közműves ivóvízellátás feladatára vonatkozzon.

A 4. §-hoz

A Vgt. meghatározza az önkormányzatok vízgazdálkodás körébe tartozó feladatait.

Tekintettel arra, hogy a tágabb értelemben vett vízgazdálkodás magába foglalja a víziközmű-szolgáltatás tevékenységét is, így szükséges, hogy az önkormányzatok víziközmű-szolgáltatásban felmerülő kötelezettségei vonatkozásában a Vgt. utalást tartalmazzon a speciális ágazati szabályokat tartalmazó víziközmű törvényre.

Az 5. §-hoz

A Vgt. 7. § (2) bekezdés nevesíti azokat a feladatokat, melyeket vízitársulatok útján kell megvalósítani. A g) pont ide sorolja a víziközmű-rendszereket is, ami ellentétes a Vksztv. szabályozási céljaival, ennek megfelelően a rendelkezés módosítása indokolt.

A 6. §-hoz

A Vgt. 4. § (1) bekezdés b) pontja a helyi önkormányzatok kizárólagos jogaként nevesíti a helyi vízíközművek működtetését. Ez a rendelkezés ellentétes a Vksztv. azon szabályaival, melyek az állami szerepvállalást hivatottak az ágazatban elősegíteni, az állam ellátásért felelősi minőségének elismerése által. Tekintve, hogy az önkormányzatok víziközmű-szolgáltatásra vonatkozó jogait a nemzeti vagyonról szóló törvény az elsődlegesség igényével szabályozza, a hivatkozott rendelkezés hatályon kívül helyezése indokolt.

A 7-8. §-hoz

A rendelkezések hatályon kívül helyezését indokolja, hogy a rendelkezések tárgykörére nézve a törvényi szabályozást a Vksztv. speciális szabályozás formájában tartalmazza. A párhuzamos, egymással ütköző szabályozást a rendelkezések hatályon kívül helyezésével indokolt megszüntetni.

A 9. §-hoz

A törvény a víziközművek üzemeltetésbe adásának szabályait, mint ágazati törvény teljes körűen szabályozza, a párhuzamos szabályozás megszüntetése indokolt.

A 10. §-hoz

Az új önkormányzati törvény helyi feladatként jelöli meg a víziközmű-szolgáltatást, amely szabályból következően az önkormányzatnak minden más személlyel szemben kizárólagos joga is egyben a tevékenység megszervezése. A Vksztv. az önkormányzat mellett, az állam részére is biztosítja, hogy a helyi víziközmű-szolgáltatás megszervezése érdekében eljárjon, ezért indokolt, hogy az önkormányzat víziközmű-szolgáltatás tekintetében feladattal csak arra az esetre nézve legyen terhelve, amennyiben a Vksztv. szerint ellátásért felelősnek minősül.

A 11. §-hoz

Az értelmező rendelkezések alábbi pontjai módosultak:

A 3. ponthoz: A törvény jelenlegi szövege kizárólag a csatlakozó ivóvízhálózatra nézve tartalmaz rendelkezéseket, azonban jelen törvénymódosítással a törvény szövegében megjelenik a csatlakozó szennyvízhálózat fogalomhasználata is, így szükséges, hogy a csatlakozó hálózat fogalom-meghatározása módosításra kerüljön.

A 6. ponthoz: A szolgáltatást közvetlenül igénybe vevő személye és az ingatlan tulajdonosa gyakran egymástól eltérő személyek, így a víziközmű-szolgáltatást alapvetően meghatározó, ingatlanhoz kötődő jogi jellegére tekintettel indokolt, hogy a mindenkori tulajdonos részére is - a szolgáltatást közvetlenül igénybe vevő személy mögött - felhasználói minőséget biztosítson a törvény.

A 13. ponthoz: A fogalom meghatározás a kiszervezést a víziközmű-működtetés tevékenységi körére jelölte meg, holott a működtetés üzemeltetést meghaladó összetevői alapvetően az ellátásért felelős (állam, önkormányzat) kizárólagos jogköréhez tartoznak, így azokra a kiszervezés fogalmát nem indokolt kiterjeszteni. Ennek megfelelően a módosítás a kiszervezést kizárólag a víziközmű-üzemeltetés vonatkozásában értelmezi.

A 15. ponthoz: Indokolt a lakossági felhasználó fogalom meghatározása tekintetében egyértelművé tenni, hogy a lakossági felhasználói minőség az adott felhasználói helyen élő, rendszeresen ott tartózkodó személyeket nem külön-külön, hanem együttesen illeti meg, mivel a szolgáltatás ingatlanhoz kötődő jellege miatt, a bekötések száma határozza meg a jogviszonyok számát, nem pedig a természetes személyek számossága. Ha tehát egy ötfős családi háztartás ivóvíz-közszolgáltatási kapcsolatát tekintjük, akkor nem a víziközmű-szolgáltató és az egyes személyek között jön létre külön-külön öt közüzemi jogviszony, hanem az egy bekötésre és egy felhasználási helyre tekintettel (ingatlanhoz kötődő jelleg) egyetlen közüzemi jogviszony keletkezik, ahol a háztartás részéről, egy jognyilatkozat tételre jogosult személy a felhasználási helyre nézve, de ezzel együtt a vele mindenkor ott élők javára is hozza létre a jogviszonyt. Mindezek okán a jogalkalmazást segíti, ha a fogalom meghatározása tartalmában utal a jogviszony ingatlanhoz kötődő jellegére.

A 20. ponthoz: Szakmailag sokban segíti a későbbi jogalkalmazást, ha az ivóvíz hálózat tekintetében a törvény a fogalom meghatározásban is elismeri annak tűzivíz biztosítását szolgáló funkcióját is, illetve konkrét utalás történik arra nézve, miszerint a bekötő vezetékek is a közhálózat alkotórészét képezik.

A 21. ponthoz: A jogalkalmazást segíti, amennyiben a fogalom meghatározás egyfajta struktúrát is képezve, egyidejűleg tartalmazza a nemzeti jogrend számviteli szabályai szerinti, és az EU pályázati intézményrendszere szerinti fogalmakat.

A 23. ponthoz: A pontokba szedett, tagolt fogalom meghatározás által a fogalom közérthetőbb, a jogalkalmazást segíti.

A 24. ponthoz: A jogalkalmazást segíti, amennyiben a törvény a tűzivíz-szolgáltatási tevékenységet az ivóvíz-szolgáltatáshoz szorosan kapcsolódva, annak részeként ismeri el, illetve a fizikailag különállóan egyébként sem kezelhető egyesített rendszerű csapadékvíz-elvezetést a törvény kifejezetten a szennyvíz elvezetés és tisztítás ágazati tevékenységén belül értelmezi.

A 25. ponthoz: A jelenleg hatályos fogalom ivóvíz-szolgáltatás tekintetében a szolgáltatás igénybevételének lehetőségét, míg szennyvíz-szolgáltatás tekintetében a tényleges igénybevételt jelöli meg fogalmi feltételként. Indokolt, hogy a két ágazatra nézve a bekapcsolt ingatlan fogalmának tartalma ugyanazon fázisú állapotokra legyen vonatkoztatva.

A 26. ponthoz: A holding kifejezés a joggyakorlatban gyakorta előforduló kifejezés, azonban jogszabály pontos fogalom meghatározást nem ad rá, így szükséges a fogalmat a víziközmű-szolgáltatás körében meghatározni.

A 12. §-hoz

A törvény jelenlegi szövege kerül pontosításra azzal, hogy a törvény által meghatározott feladatok közül csak a hatósági feladatok címzettjeként kerül a Magyar Energia Hivatal megnevezésre.

A Vksztv. 3. §-át indokolt egy (7) bekezdéssel kiegészíteni. Az új bekezdés egyrészt előírja, hogy a felmerülő panaszokat lehetőség szerint a víziközmű-szolgáltatóval, helyben kell rendezni, másrészt csökkenti az érintett hatóságok munkaterhét.

A 13. §-hoz

A földmérési és térképészeti tevékenységről szóló törvény lehetővé teszi a közmű létesítmények egyéb önálló ingatlanként történő felmérését és ingatlan nyilvántartásban történő feltüntetését. Ennek megfelelően indokolt, hogy a Vksztv. rendelkezései összhangban álljanak az ingatlan nyilvántartásra vonatkozó új szabályokkal. Mindezeken túlmenően a (4)-(6) bekezdések meghatározzák azon vízilétesítmények körét, melyeket a jövőben víziközműnek szükséges minősíteni.

A 14. §-hoz

A földmérési és térképészeti tevékenységről szóló törvény lehetővé teszi a közmű létesítmények egyéb önálló ingatlanként történő felmérését és ingatlan nyilvántartásban történő feltüntetését. Ennek megfelelően indokolt, hogy a Vksztv. rendelkezései összhangban álljanak az ingatlan nyilvántartásra vonatkozó új szabályokkal. Másrészről pontosításra is került a rendelkezés azáltal, hogy annak szabályait a víziközmű-rendszert üzemeltető víziközmű-szolgáltatóra nézve nem lehet alkalmazni.

A 15. §-hoz

A 9. § (2) bekezdéshez: Amennyiben az állam kizárólagos tulajdonosa a víziközmű-rendszernek, az ellátásért felelősi minőségből fakadó jogok kizárólagossággal illetik meg. Abban az esetben viszont, amennyiben az állam mellett önkormányzat is tulajdonos a víziközmű-rendszeren - az önkormányzat tulajdonhoz fűződő alapjogának sérelme nélkül - jelen módosítás értelmében csak akkor illeti meg az államot a képviselet joga, amennyiben a víziközmű-rendszeren többségi tulajdonosnak minősül.

A 9. § (3) bekezdéshez: A bekezdésben arra nézve került egyértelmű szabályozás felállításra, hogy ezen képviseleti jogot melyik önkormányzat gyakorolja, amennyiben a 9. § (2) bekezdés értelmében e jog nem az államot illeti meg.

A 9. § (6) bekezdéshez: A bekezdésben foglalt szabályok egyértelmű helyzetet teremtenek azáltal, hogy csak a víziközmű-tulajdonos oldalán teszik lehetővé a víziközmű-vagyon biztosítását, viszont lehetőséget nyit arra a rendelkezés, hogy ennek költsége a víziközművek üzemeltetésbe adásából kerüljön finanszírozásra.

A 16. §-hoz

A 11. § (4) bekezdéshez: A gördülő fejlesztési terv egyes részeire nézve az elkészítés joga és kötelezettsége az üzemeltetési jogviszony tartalmától függően az ellátásért felelőst, vagy az üzemeltetőt illetik meg. A felek jogainak kiegyensúlyozottsága érdekében fontos, hogy a nevezett joggal nem rendelkező fél a hatósági eljárásban is relevanciával bíró véleményezési joggal rendelkezzen.

A 11. § (5) bekezdéshez: Az ellátásért felelősök az esetek túlnyomó többségében nem rendelkeznek megfelelő felkészültséggel arra nézve, hogy a víziközművekre vonatkozóan folyamatosan, szakértelemmel ellássák a felújítási, pótlási stb. munkálatok lebonyolítási feladatait, ezért indokolt, hogy -amennyiben a víziközmű-szolgáltatóra nézve ez nem okoz összeférhetetlenséget - a szolgáltatót az ellátásért felelős részéről tett külön ellenszolgáltatás nélkül, törvényi kötelezettségként terhelje a lebonyolítás feladata.

A 17. §-hoz

Rendkívül fontos, hogy a közművagyon üzemeltetésbe adása egy előzetes vagyonértékelés alapján történjen, hiszen a felek közötti későbbi elszámolások, illetve a hatósági árképzés egyik fontos összetevőjének is ez szolgál alapul. A vagyonértékelés jelentős kiadással terhelheti az ellátásért felelőst, ezért indokolt, hogy ezen kiadás finanszírozására a törvény a vagyonhasznosítás egyébként kötött felhasználású bevételei terhére lehetőséget nyisson.

A 18. §-hoz

A víziközművek üzemeltetésbe adására nézve a koncessziós törvény, illetve a közbeszerzésekről szóló törvény mellett, az elsődlegesség igényével jelent meg a nemzeti vagyonról szóló törvény, minek okán fontos, hogy a jogszabályok közötti kapcsolat a Vksztv.-ben is rögzítésre kerüljön, segítve ezzel a jogalkalmazás egyértelműségét.

A 19. §-hoz

A nemzeti vagyonról szóló törvény rendelkezéseivel való összhang megteremtése érdekében fontos, hogy a Vksztv. a víziközművek üzemeltetésbe adására vonatkozóan mögöttes szabályként a nemzeti vagyontörvényre, mint a nemzeti vagyon használatára, hasznosítására vonatkozóan elsőrendűen érvényesülő jogszabályra hivatkozzon.

A 16. § (5) bekezdéshez: Arra az esetre nézve, amikor az állam önkormányzattal, vagy önkormányzatokkal együttesen minősül ellátásért felelősnek, és az ellátásért felelősi jogokat a többi ellátásért felelős képviseletében az állam gyakorolja, tisztázandó, hogy mely személyi körre vonatkozó szabályok szerint kell eljárni. A szabályozás erre az esetre nézve az állami vagyonra vonatkozó szabályokat rendeli alkalmazni.

A 16. § (6) bekezdéshez: A nemzeti vagyonról szóló törvény szabályozási logikáját követve, annak normatív keretein belül, szükséges meghatározni, hogy milyen személyi körrel lehetséges a versenyeztetés nélküli vagyonkezelési, illetve bérleti-üzemeltetési jogviszonyt létrehozni.

A 16. § (7) bekezdéshez: A helyi feladatok, és ezen belül a víziközmű-szolgáltatás hatékony megszervezésének egyik útja a feladatok holdingszervezet alá szervezett gazdasági társaságok általi ellátása.

Indokolt, hogy a törvény ezen megoldást kifejezetten nevesítse, lehetővé tegye.

A 16. § (8) bekezdéshez: Számos - egyébként nemzeti tulajdonban álló - víziközmű-szolgáltató társaság rendelkezik kisebbségi léptékű munkavállalói részvényesi körrel. Indokolt, hogy e körülmény ténye ne korlátozza a társaságok üzemeltetési jogviszony létesítésére irányuló lehetőségeit, ezért a módosító rendelkezés szerint a dolgozói tulajdon - mint kivétel - nem minősül kizáró körülménynek a vagyonkezelési, vagy a bérleti-üzemeltetési jogviszony létesítése vonatkozásában.

A 20. §-hoz

A tulajdon biztosítása tulajdonosi jog és felelősség. Tekintettel arra, hogy a vagyon biztosítása tulajdonosi érdek, az ezzel együtt járó költségek helyesen a tulajdonos oldalán kell elszámolható módon megjelenjenek, viszont az üzemeltetési tevékenység körében okozott kár utáni felelősség a víziközmű-szolgáltatót terheli, így e felelősségbiztosítására is ő köteles.

A 21. §-hoz

A bérleti-üzemeltetési jogviszony és a vagyonkezelési jogviszony tekintetében a szerződők mindkét oldalával szemben ugyanazon tulajdonosi kritériumokat állítja fel a törvény. Ennek ellenére a jogalkalmazást segíti, amennyiben a törvény kifejezetten megengedi, ha a jelenleg üzemeltetési szerződések túlnyomó részét képező bérleti-üzemeltetési szerződésekből a felek - az üzemeltetési kapcsolat folytonossága mellett - bővíthetik jogviszonyukat a vagyonkezelési tevékenységgel.

A 22. §-hoz

A víziközmű-üzemeltetési jogviszony létrehozása kapcsán alkalmazandó jogszabályok rendelkezései közötti összhangot teremti meg a rendelkezés, azáltal, hogy a Kbt. viszterhes szerződések létrehozására vonatkozó szabályainak alkalmazása alól egyértelműen kiemeli a bérleti-üzemeltetési szerződésről vagyonkezelési szerződésre történő áttérés esetét.

A 23. §-hoz

A „működtetés” kifejezéssel (2. § 22. pont) szemben az „üzemeltetés” kifejezés használata a helyes, mivel azok a tevékenységek, melyek többletet jelentenek az üzemeltetéshez képest, már fogalmilag részei a vagyonkezelésnek, viszont a vagyonkezelőnek általában véve nem feladata mindaz, amit az üzemeltetés fogalma e törvény szerint magába foglal.

A módosítás eredményeként a jelenlegi (2) bekezdés törlésre kerül, mivel a rendelkezésben foglalt felhatalmazást a Vksztv. 43. § (3) bekezdése szintén biztosítja, ezért a 25. § (2) bekezdésének törlése indokolt.

A 24. §-hoz

A módosítás annak okán indokolt, miszerint a vagyonkezelésen alapuló üzemeltetés esetén is, a víziközmű fejlesztésének fedezetét a szolgáltatási díj biztosítja. A szolgáltatási díjba beépülő fejlesztések fedezeti igényét a Hivatal a gördülő fejlesztési tervek elfogadásával hagyja jóvá. Mindezeknek megfelelően, nem kizárva annak lehetőségét, hogy az üzemeltetési szerződésben részes felek a jogviszony részletes tartalmára nézve közös akarattal rendelkezzenek, azonban nem elkerülhető annak rögzítése, hogy ezen rendelkezések tényleges érvényesülése csak a Hivatal törvényben rögzített eljárása eredményeként kibocsátott jóváhagyó határozat alapján történhet meg.

A 25. §-hoz

A módosítást a nemzeti vagyonról szóló törvény rendelkezéseivel való összhang megteremtése teszi indokolttá. A koncessziós jogviszony létrehozása tekintetében biztosítani szükséges, hogy a koncessziós társaságok alapítása ne eredményezhesse a víziközmű-szolgáltatás üzemeltetői struktúrájának további elaprózódását. Az (1) bekezdés szerinti rendelkezések ezt a koncesszióba adó személyére nézve biztosítják, míg a (2) bekezdés a koncesszor oldaláról zárja ki az esetleges elaprózódás káros hatásainak esetleges érvényesülését.

A 26. §-hoz

A módosítást a nemzeti vagyonról szóló törvény rendelkezéseivel való összhang megteremtése teszi indokolttá. A koncessziós eljárás lefolytatása nélkül történő üzemeltetésbe adás keretfeltételeit a nemzeti vagyonról szóló törvény 12. §-a rögzíti, a további részletes szabályokat a víziközmű-szolgáltatásról szóló törvény rendelkezései között szükséges jelen módosítás szerint megalkotni.

A 27. §-hoz

A víziközmű-szolgáltatás bérleti-üzemeltetési szerződés keretében történő megszervezése, illetve a jogviszony létrehozása kapcsán a víziközművek fejlesztéséhez szükséges források iránti igény indokolttá teszi, hogy az üzemeltetési jog megszerzése (a joggyakorlás feltétlen visszterhessége mellett) a felek megállapodása értelmében ellenérték fejében történjen.

A 28. §-hoz

A 32. § (3) bekezdéshez: A közérdekű üzemeltetési feladatot átvevő víziközmű-szolgáltatót jelentős és rendkívüli mértékű költségek terhelik a feladat átvétele kapcsán. Ezen költségek ellentételezése az éppen érvényben lévő szolgáltatási díjak megemelése útján nem történhet meg, mivel a lakosság terheit egy a szolgáltató, vagy az ellátásért felelős oldalán felmerülő mulasztás, vagy jogszerűtlen állapot miatt nem lehet növelni, ennek okán a közérdekű üzemeltető által fizetendő egyéb terhek csökkentése a járható út.

A 32. § (4) bekezdéshez: A közérdekű üzemeltető tevékenységének a kijelöléstől számított minél rövidebb időn belüli megkezdéséhez a lakosság zökkenőmentes ellátásának érdeke fűződik. Ennek okán indokolt, hogy kijelölés esetén az előző üzemeltető jogviszonya a közérdekű üzemeltető feladat átvételével egyidejűleg, s ne külön hatósági eljárás keretében szűnjön meg.

A 29. §-hoz

Az 45. § (1) bekezdéshez: A víziközmű-üzemeltetést a napi gyakorlatban rendkívül elnehezítené, amennyiben bármely nem engedélyköteles kiszervezés bejelentési kötelezettség alá esne, ezért indokolt a bejelentési kötelezettséggel terhelt kiszervezések végrehajtási rendeletben történő taxálása.

A 45. § (2) bekezdéshez: A kiszervezési értékkorlát viszonyítási alapjául a versenyfeltételek egyenlőségének elvét követve helyesebb a víziközmű-szolgáltatásból számutazó árbevételhez viszonyítani, mivel a teljes árbevételben szerepelhetnek jelentős nagyságban olyan tételek is, melyek másodlagos tevékenységekből származnak, s ezzel jelentős torzulásokat okoznának a kiszervezés tekintetében.

A 45. § (3) bekezdéshez: A törvény jelenlegi szabályozásával szemben ésszerű, ha a kiszervezést a gazdasági hatékonyság érdekében nem csak a leánytársaságok irányába teszi lehetővé a törvény, de a piaci szereplőkkel szemben követelményként támasztja a nemzeti vagyonról szóló törvény szerinti átláthatóság kritériumát.

A 45. § (4) bekezdéshez: A víziközmű-szolgáltatás integrációjának fokozatossá tétele a jelenleg működő közel 400 szolgáltató szervezet részére egyrészről holdingszervezet létrehozása útján, másrészről a kiszervezési szabályok integrációs folyamatokhoz illesztése útján biztosítható. A rendelkezés ezt a fokozatosságot hivatott biztosítani, mivel a meglévő kisebb szolgáltató társaságok további víziközmű-szolgáltatáson belüli működését teszi lehetővé.

A 45. § (5) bekezdéshez: A víziközmű-szolgáltatásról szóló törvény 2011. decemberi elfogadását követően, számos esetben megindult az országban a szolgáltató társaságok integrációja. Az említett integráció részben új víziközmű-szolgáltató gazdasági társaságok útján indult el. A már megkezdett integrációs folyamatokat lehetetlenítené el, ha a 45. § által biztosított integrációs együttműködésekben ezek az újonnan alakult nemzeti tulajdonban álló társaságok nem vehetnének részt. E kivételes integrációs forma - a közérdekre tekintettel - kizárólag a nemzeti tulajdonban álló társaságok előtt kerül megnyitásra.

A 30. §-hoz

Az 52. § (2) bekezdéshez: A szolgáltató irányába felmerülő tájékoztatási kötelezettség egyrészről szükségtelen, másrészről azt a hamis látszatot kelti, hogy a mérési különbözet tekintetében neki a mellékmérős felhasználók irányába valamilyen elszámolási kötelezettsége áll fenn. Mindezek okán a bekezdés utolsó mondatának törlése a napi szakmai gyakorlat és a fogyasztói kapcsolatok konfliktusmentessége érdekében indokolt.

Az 52. § (3) bekezdéshez: A gyakorlatban az a jellemző, hogy az idegen létesítmények, ahonnan további bebocsátás történik, nem minősülnek közműnek, ezért a törvény rendelkezéseiben is helyesebb a vízilétesítmény megjelölés.

A 31. §-hoz

A törvény jelenlegi szövege helytelen értelmezésre adhat okot, ezért indokolt a szöveg pontosítása, s a felhasználók irányába történő értesítési kötelezettség terheltjeként kifejezetten az új víziközmű-szolgáltatót megjelölni.

A 32-33. §-hoz

Hatékonyabban lehet megoldani a rákötési kötelezést, amennyiben e hatósági eljárásban a település jegyzője helyett a szakterület hatósági feladatait környezetvédelmi és vízügyi hatóság jár el.

A Ket. 89. § c) pontja törvény felhatalmazása esetében lehetővé teszi e korszerű informatikai megoldások alkalmazását a hatóság adatbekérési, adatgyűjtési tevékenysége során. A Hivatal munkájának magas színvonalon történő hatékony megszervezése érdekében indokolt ezen megoldás alkalmazásának lehetővé tétele.

A 34. §-hoz

A mögöttes szociális szempontokra tekintettel indokolt, hogy a rendelkezésben foglalt esetekben a szolgáltatás nyújtása annak ellenére is lakossági díjon történjen, hogy a felhasználó egyébként nem minősül lakossági felhasználónak.

A 35. §-hoz

Ahhoz, hogy a Hivatal kellőképpen megalapozott szolgáltatási díj javaslatot tudjon a miniszter részére előterjeszteni, megfelelő mélységű információra és adatra van szükség. A törvény értelmében a víziközmű-szolgáltató, az ellátásért felelős és a víziközmű tulajdonosa a díjelőkészítéshez kötelezően adatot szolgáltat. Az adatok tartalmazzák a várható szolgáltatási értékesítést és a gördülő fejlesztési tervekben szereplő, Hivatal által elfogadott víziközmű fejlesztések pénzügyi forrás igényét is. A Hivatalnak a gazdasági környezet változásából, az előrejelzésekből illetve a beérkező adatszolgáltatásokból kiindulva kell elkészítenie a mindenkori szolgáltatási díjak kalkulációit. Mértékadó információk pedig szeptember hónapban állnak legkorábban rendelkezésre. Indokolt, hogy ehhez igazodjanak a határidők is.

A 36. §-hoz

A módosítást az teszi szükségessé, hogy a kialakult joggyakorlat szerint a már kiépült kapcsolattal rendelkező felhasználási helyen, amennyiben új felhasználó jelenik meg, s részére az előző felhasználótól a közműfejlesztési kvóta nem került átruházásra, a már kiépített közműkapcsolat mellett is felmerül a közműfejlesztési hozzájárulás fizetési kötelezettsége. E joggyakorlatot egyébiránt a hozzájárulás fizetését megalapozó közgazdasági, jogi konstrukció is alátámasztja, ezért ennek törvényben történő rögzítése is indokolt.

A 37. §-hoz

A víziközmű-fejlesztési hozzájárulás egyfajta átalány formájában történő hozzájárulás a víziközmű-rendszer beruházási költségeihez, melynek mértéke az igénybevétel mértékéhez igazodik. A hozzájárulásban nem csak a meglévő vagy megépítendő rendszer adott felhasználó érdekében felmerülő fejlesztésének finanszírozási igénye fejeződik ki, hanem átalány jelleggel tartalmazza a már megépült rendszer korábbi beruházásához történő utólagos hozzájárulást is, hiszen egy új felhasználási hely víziközmű-rendszerre történő rácsatlakozása olyan szabad kapacitások igénybevételét is jelenti, melyek létrehozásához az új felhasználó korábban nem járult hozzá, s azokat mások finanszírozták meg helyette is, holott a beruházás előnyeiből már ő is részesül. A közműfejlesztési hozzájárulás alapjául szolgáló helyes közgazdasági modell érvényesítése érdekében a jelenlegi szabályozás módosítása indokolt.

A 38. §-hoz

A víziközmű fejlesztési hozzájárulás azon beruházási javak létrehozásához való finanszírozási hozzájárulást hivatott megtestesíteni, amely a felhasználók széles körének érdekeit szolgálja. Azokat a beruházási igényeket, melyeket kizárólag egyetlen felhasználási helyhez kötődő érdeket szolgálva szükséges csak megvalósítani, minden esetben az érdekelt felhasználó feladata megfinanszírozni. Az évtizedek óta kialakult gyakorlat szerint ilyen beruházásnak minősül a felhasználási helyet ellátó bekötővezeték megépítése is, melynek megvalósítási költségeit a lakossági felhasználók is kötelesek külön megtéríteni a hatályos rendeleti szabályozás értelmében. Mindezek okán, a helyes joggyakorlat biztosítása érdekében rögzíteni szükséges a törvényi szabályozás szintjén is, hogy az a bekötő vezeték megvalósítási költségei az érintett felhasználót a közműfejlesztési hozzájárulás megfizetésétől függetlenül terhelik.

A 39. §-hoz

A jelenleg hatályos rendelkezésben foglalt kamatmérték összegszerű meghatározása a gyakorlatban nehézségekbe ütközik, így indokolt az egyszerűsítés.

A 40. §-hoz

A Magyar Energia Hivatal felügyeleti tevékenységét a jogalkotó által megkívánt teljeskörűséggel csak akkor tudja ellátni, ha a víziközmű-szolgáltatók és az ellátásért felelősök mellett a víziközmű-rendszerekről is közhiteles nyilvántartást vezet. Hangsúlyozni kell, hogy e nyilvántartás nem az ingatlan-nyilvántartási funkciók megkettőzését hivatott szolgálni, hanem azon releváns adatok közhiteles nyilvántartását, melyek lehetővé teszik, hogy a három releváns adatkör (ellátásért felelős személye, szolgáltató személye, víziközmű- rendszer) közötti jogi értelemben vett kapcsolatrendszert a maga teljességében át tudja fogni a Hivatal, és a nyilvántartásra támaszkodva, hatékony felügyeleti tevékenységet láthasson el, illetve ezáltal a nyilvánosság számára is teljes áttekintést tudjon kínálni a jelenleg ilyen nyilvántartásokkal nem bíró ágazatról.

A 41. §-hoz

A felhatalmazás alapján megalkotásra kerülő rendelet címzettjei a víziközmű-szolgáltatók lesznek, ennek megfelelően a díjképzéssel összefüggő adatok közzététele nem lehet ennek a rendeletnek a tárgya tekintve, hogy az árhatósági jogkórt a víziközmű-szolgáltatásért felelős miniszter fogja gyakorolni. E körülményre tekintettel a rendelkezés pontosítása indokolt.

A 42. §-hoz

A Vksztv. 74. § (2) bekezdés 1. pontja a víziközmű-szolgáltatásért felelős minisztert hatalmazza fel a vagonértékelés részletes szabályainak megalkotására, tehát a 78. § (1) bekezdése pontosításra szorul, és a kormány rendelete helyett miniszteri rendeletre kell helyesen hivatkozni.

A 43. §-hoz

A módosítást az teszi indokolttá, hogy a közművagyont tulajdonló gazdasági társaságok túlnyomó többsége 100%-ban nemzeti tulajdonban áll. Ezen társaságok esetében indokolt a tulajdon átszállásának jogi folyamatát leegyszerűsíteni és generálisan rendezni, hiszen mind a vagyon átadói, mind pedig a vagyon átvevői oldalon vagyoni értelemben a köztulajdon képviselője áll.

Abban az esetben, amennyiben az átadásra kerülő közmű felett a tulajdon részben vagy egészben a magánszférához kötődő, úgy továbbra is a törvény eredeti koncepciója érvényesül a tulajdon átszállás tekintetében. A módosítás fontos összetevője, hogy szabályt alkot arra az esetre, amennyiben az átháramló közmű tulajdonjogára nézve egyidejűleg több ellátásért felelős igénye is fennáll. Ez a kiegészítés annak okán szükséges, hogy míg a szerződésen alapuló tulajdon átruházás esetében a felek rendelkezései rendezhetik az új tulajdonosok közötti tulajdon megoszlásának kérdését, addig az (1) bekezdésben foglalt ex lege átháramlás esetében e kérdést a jogalkotónak szükséges rendezni.

A 44. §-hoz

A földmérési és térképészeti tevékenységről szóló törvény lehetővé teszi a közmű létesítmények egyéb önálló ingatlanként történő felmérését és ingatlan nyilvántartásban történő feltüntetését. Ennek megfelelően indokolt, hogy a Vksztv. rendelkezései összhangban álljanak az ingatlan nyilvántartásra vonatkozó új szabályokkal.

A 45. §-hoz

A jelenlegi szabályozás nehézkessé teszi a jogalkalmazást, mert lehetőséget ad olyan értelmezésre, miszerint működési engedély iránti kérelmet csak azoknak a társaságoknak kell benyújtaniuk, amelyek már 2012. július 1. napján is szolgáltattak, s azoknak nincs ilyen kötelezettsége, amelyek ezt követően kezdik meg a tevékenységüket.

A rendelkezés a 2012. évre vonatkozóan átmeneti szabályokat tartalmaz.

A 46. §-hoz

A Vksztv. üzemeltetési jogviszonyra vonatkozó szabályai számos tekintetben az eddigi gyakorlattól eltérő szabályokat állítanak fel, melyek okán rendelkezni szükséges a meglévő szerződések tőrvénnyel ellentétes rendelkezéseinek további alkalmazhatóságáról, illetve a meglévő szerződéseknek a törvény rendelkezéseit mellőzni kívánó hosszabbításának kizárásáról.

A 47. §-hoz

Indokolt, hogy az engedély kérővel szemben a hatóságnak mérlegelési joga az egyébként az egyébként vizsgálandó jogszabályi megfelelésen túlmenően ne legyen, megfelelés esetén kötelező legyen a működési engedély kibocsátása.

A 48. §-hoz

A korábbi 87. § (1) bekezdéshez: A rendelkezés helytelenül utal a 70. §-ra, mivel az javaslattételi kötelezettséget nem ír elő a Hivatal számára.

A korábbi 87. § (2) bekezdéshez: A törvény más rendelkezésekben a Hivatalt jelöli meg a közműfejlesztés díjának meghatározójaként, így a rendelkezés koherencia zavart okoz, ennek okán a módosítás indokolt.

A 49. §-hoz

A fogyasztói érdekek védelmére tekintettel a fogyasztóvédelemről szóló törvény módosítása eredményeként, a fizetési forgalom költségei csak a szolgáltatás díjában érvényesíthetőek, minek megfelelően indokolt a rendelkezés hatályon kívül helyezése.

Az 50. §-hoz

Társadalmi érdek, hogy az ország víziközmű-hálózata folyamatosan bővüljön, akár úgy is, hogy magánberuházók által létrehozott vízi-létesítmények ellátásért felelős részére történő átadás eredményeként váljanak jogi értelemben is víziközművekké. Ilyen gyakorlat például az, amikor egy ipari nagyberuházó a saját érdekeire is tekintettel jelentős hálózatbővítést hajt végre, majd azt átadja az ellátásért felelős tulajdonába, s erre a vezetékre ezt követően további fogyasztók kapcsolódnak rá, immár közüzemi jogviszony keretében.

Ésszerű az, hogy ezen átadás értéke az átadó magánberuházóra nézve adóalap növelő tételként ne érvényesüljön. Fontos viszont, hogy az általában vett beruházót elkülönítsük a víziközmű-szolgáltatótól.

A víziközmű-szolgáltató ugyanis alaptevékenységként, egy speciális jogviszony (üzemeltetési jogviszony) keretében foglalkozik a közművekkel, s nem csak azok üzemeltetésével, de adott esetben azok beruházásaival is. A víziközmű-szolgáltató közművet szolgáltatói minőségben csak az üzemeltetői szerződés kereteiben hozhat létre (pl. építési koncesszió, vagyonkezelés során végzett víziközmű-rekonstrukció stb.), mely tevékenységére nézve adómentesség biztosítása alapvető közgazdasági megfontolásokkal ellenkezne.

Az 51. §-hoz

A vagyonkezelésre vonatkozó generális szabályokat jelenleg már nem az államháztartásról szóló törvény, hanem a nemzeti vagyonról szóló törvény szabályozza. A nemzeti vagyonról szóló törvény elsődlegességét jelen módosítás 17. §-a már rögzíti, így erre nézve további rendelkezés nem szükséges, a hatályba nem lépéséről indokolt rendelkezni.

Az 52. §-hoz

A nemzeti vagyonról szóló törvény közszolgáltatási tevékenységek folytatása vonatkozásában nem zárja ki a részben vagy egészben, magántulajdonban álló gazdasági szereplők piaci jelenlétét, pusztán rögzíti, hogy vagyonkezelésre, illetve bérleti-üzemeltetési tevékenységre nézve kizárólag nemzeti tulajdonban lévő gazdálkodó szervezetek számára nyújt szerződési lehetőséget. Mindezeknek megfelelően a koncessziós szerződés keretében történő üzemeltetésre a nemzeti vagyonról szóló törvény a részben vagy egészben, magántulajdonban álló gazdálkodó szervezetek részére is lehetőséget biztosít. Mindezeknek megfelelően indokolt az ezt kizáró rendelkezés hatályba nem lépéséről rendelkezni.

-----STARTING---POINT---VEGE---

Az 53-54. §-hoz

Hatályba léptető és sarkalatosságra vonatkozó rendelkezéseket tartalmaznak.