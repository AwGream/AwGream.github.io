2015. évi XXXIX. törvény indokolása

a Quaestor károsultak kárrendezését biztosító követeléskezelő alap létrehozásáról

-----STARTING---POINT---ALTALANOS--- 

A törvény célja a Quaestor vállalatcsoport kötvénykibocsátásával érintett befektetők helyzetének a rendezése. A Quaestor vállalatcsoport jogszabálysértő és részben nem valós kötvénykibocsátása mintegy 32.000 befektető számára tette bizonytalanná korábbi befektetéseik megtérülését.

A Quaestor vállalatcsoport által elkövetett visszaélésekhez számos egyedi - a pénzpiacon tapasztalható más anomáliáktól eltérő - jellegzetesség kapcsolódik. A kötvények kibocsátására és forgalomba hozatalára egyrészt kizárólag a cégcsoport javára, annak finanszírozására került sor.

Másrészt ez a tevékenység több szempontból is hasonlít a betétgyűjtésre. Az ügyfelek pénzt helyeztek el a vállalatcsoport tagjainál, amelyekért értékpapírt kaptak. Ezeknek az értékpapíroknak egy jelentős részéről utóbb kiderült, hogy fiktív, vagyis tényleges értékpapír kibocsátásra nem is került sor. Ettől függetlenül azonban a kötvényeket forgalmazó társaság, valamint a készpénzt adó ügyfél között polgári jogi jogviszony jött létre. Ez részben a kölcsönszerződés, részben pedig a betétszerződés jellegzetességeit mutatja, hiszen az ügyfél kamat ellenében adta a pénzt a vállalatcsoport érintett tagjának.

A külön törvény megalkotására azért is szükség van, mert a károsultak nagy számára tekintettel az egyedi igényérvényesítés rendkívüli nehézségekkel járna. A bíróságok számára nehezen leküzdhető kihívást jelentene, ha a károsultak egyenként érvényesítenék igényüket. Mindez a károsultakat is hátrányos helyzetbe hozná, hiszen vagy polgári peres eljárást kellene indítaniuk befektetésük visszaszerzésre érdekében, vagy hitelezőként a vállalatcsoport tagja elleni felszámolási eljárásba kellene hitelezőként bejelentkezniük, viselve annak kockázatát, hogy követelésük a fizetésképtelenségi eljárásban mikor és milyen hányadban térül meg.

A törvény ezért egy követeléskezelő, kárrendező Alap felállításáról rendelkezik, amely az ügyfelek igényeit kielégíti a törvényben meghatározott mértékben. Mindez egyúttal az ügyfelek részéről indítandó egyedi jogérvényesítést is elkerülhetővé teszi. Az Alap útján történő igényérvényesítés egyrészt gyors, másrészt - a Befektető-védelmi Alap (BEVA) kártalanításával együtt - 30 millió forintig garantálja a befektetők számára befektetéseik megtérülését. Ez feltételezhetően lényegesen nagyobb arány, mint amihez egy egyedi perben, illetve a felszámolási eljárásban az ügyfelek reálisan juthatnának.

-----STARTING---POINT---RESZLETES---

Az 1. §-hoz

A törvény meghatározza személyi és tárgyi hatályát. Ennek értelmében a törvény hatálya azokra az ügyletekre terjed ki, amelyeknél az ügyfél jognyilatkozata a QUAESTOR FINANCIAL HRURIRA Tanácsadó és Szolgáltató Korlátolt Felelősségű Társaság által kibocsátott, vagy ilyenként megjelölt, a QUAESTOR Értékpapírkereskedelmi és Befektetési Zártkörűen Működő Részvénytársaság vagy annak kapcsolt vállalkozása által értékesített kötvények vásárlására irányult, és az ügyfél az ellenérték fizetési kötelezettségének eleget tett, függetlenül attól, hogy a jogügylet érvényesen létrejött-e, illetve teljesedésbe ment-e.

Személyi hatályát illetően kárrendezésre jogosultak azok a magánszemélyek, jogi személyek és egyéb szervezetek, akik a kötvénykibocsátásából eredően az érintett gazdasági társaságokkal szemben a törvény hatálybalépésének napján fennálló követeléssel rendelkeznek.

A 2. §-hoz

A törvény létrehozza a Quaestor Károsultak Kárrendezési Alapját, egyértelművé teszi, hogy a BEVA kártalanítási kötelezettséget az e törvény szerinti kárrendezés nem érinti.

A 3. §-hoz

Az Alap a kárrendezés során a törvény hatálya alá tarozó követelések ellenértékét kifizeti, és az átszállt követelésekre vonatkozóan az igényeket érvényesíti. A Honlapon közzé kell tenni a kapcsolt vállalkozások listáját. A törvény megállapítja, hogy mely esetekben nem száll át a követelés az Alapra, azaz mely esetekben nem lehet igényelni a kárrendezést. A kárrendezés kifizetésére a követelés pénznemében kerül sor, a tőkepiaci törvény (Tpt.) BEVA kártalanítási szabályainak mögöttes alkalmazásával, az ott meghatározottak szerint forintban vagy devizában. A törvény értelmében kárrendezésként fizetett juttatás mentes a közteherfizetés - adó és illeték fizetése - alól.

A 4. §-hoz

A törvény rendezi az Alap jogállását, gazdálkodását. Az Alap - hasonlóan a BEVA-hoz - önálló jogi személy. Az Alap pénzeszközeit a Magyar Nemzeti Banknál vezetett számlán kezeli. Az Alap forrásait a törvény az állam kezességvállalása mellett történő kötvénykibocsátással és hitelfelvétellel biztosítja.

Az Alap a likviditásának biztosítása érdekében a BEVA tagoktól visszafizetési kötelezettséggel előleget igényelhet, melynek megfizetésére a BEVA tagok a 2014. évben a BEVA felé fennálló díjfizetési kötelezettségük arányában kötelesek. Szabályozza a törvény azt is, hogy a követelések megtérülését hogyan kell a kibocsátott kötvények lejárat előtti visszavásárlására fordítani.

Az 5-8. §-hoz

A törvény rendezi az Alap irányítását igazgatóságának és ellenőrző bizottságának összetételét, feladat- és hatáskörét, ezek tagjaira vonatkozó összeférhetetlenségi szabályokat. Az ellenőrző bizottságba a hitelintézetek és befektetési vállalkozások érdekképviseleti szervezeti is tagokat delegálnak.

A 9. §-hoz

A törvény meghatározza a kárrendezési eljárás részletes szabályait, melynek keretében rögzíti, hogy a kérelem benyújtására 2015. május 6. és 2015. június 5. között kerülhet sor. A határidő jogvesztő. Az Alap a kérelem benyújtására szabályzatában űrlapot rendszeresít. A kérelmet kormányablakon keresztül is be lehet nyújtani.

A 10. §-hoz

A törvény a kérelem megvizsgálására rövid, 30 napos határidőt biztosít, azzal, hogy e határidő a kárrendezés feltételeinek megállapítása érdekében - így a szükséges adatok megállapítás a céljából - meghosszabbítható. A kizáró okok vizsgálatára adatszolgáltatás kérhető, akár a NAV-től is. Ha a kérelem megfelel a kárrendezés feltételeinek, az Alap erről tájékoztatja a kárrendezésre jogosultat. A kifizetést 30 napon belül kell teljesíteni. A tájékoztatáshoz az a joghatás fűződik, hogy a kárrendezésre jogosult követelésének biztosítékai, illetve a követeléshez kapcsolódó igények - ide értve a bűncselekménnyel okozott kár megtérítése, illetve az egyéb kártérítés iránti igényeket is - a tájékoztatással egyidejűleg átszállnak az Alapra.

A 11. §-hoz

Az Alap által biztosított kárrendezés a BEVA által kifizetendő kártalanítást meghaladó követelésre vonatkozik, annak összege személyenként nem haladja meg - a BEVA által fizetett kártalanítással együtt - a harmincmillió forintot. A 30 millió forintot meg nem haladó összegű követeléseket tőkeértéken, a kötvényeket pedig névértéken kell figyelembe venni. A BEVA az Alap útján fizeti ki a Tpt. alapján a befektetőt megillető kártalanítást.

A 12. §-hoz

Az Alapra átszállt követelések felszámolási eljárás során történő igényérvényesítésekor az Alapot a csődeljárásról és a felszámolási eljárásról szóló 1991. évi XLIX. törvény 57. §-a szerinti kielégítési sorrendben az Országos Betétbiztosítási Alappal és a BEVA-val azonos helyen, velük követelésarányosan illeti meg. A kötvények nyilvántartásával kapcsolatban bűncselekmény gyanúja esetén a büntető eljárásban az Alap, mint magánfél érvényesíti a polgári jogi igényt az átszállt követelés tekintetében.

A 13. §-hoz

Az Alap záró beszámolóját követően az Alapba előleget befizetők által megelőlegezett, de az éves visszafizetésekből meg nem térült követeléseinek adóból történő levonásáról külön törvény rendelkezik.

-----STARTING---POINT---VEGE---

A 14. §-hoz

A törvény kihirdetésére a károsultak mielőbbi igényérvényesítések biztosítása érdekében a lehető leghamarabbi időpontban került sor.

A 15. §-hoz

A törvény módosítja az MNB törvényt az Alap számlavezetése érdekében.