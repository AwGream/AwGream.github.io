2011. évi CXCVIII. törvény indokolása

a területfejlesztéssel és a területrendezéssel összefüggő egyes törvények módosításáról

-----STARTING---POINT---ALTALANOS--- 

Az 1996-ban elfogadott, a területfejlesztésről és a területrendezésről szóló, azóta több ízben módosított 1996. évi XXI. törvény (a továbbiakban: Tftv.) által felállított területfejlesztési és területrendezési intézményrendszer működését számos nehézség terheli. A hatályos Tftv. több, a korábbiaktól számottevően eltérő szemlélet alapján módosult, s ez a törvény koherenciáját, belső logikai összefüggéseit is megbontotta.

A területfejlesztés és -rendezés jelenlegi intézményi struktúrája a következőképpen épül fel:

Kistérségi szinten: a Tftv. lehetőséget adott területfejlesztési önkormányzati társulások létrehozására, amelyekre a helyi önkormányzatok társulásairól és együttműködéséről szóló 1997. évi CXXXV. törvény szabályait kell alkalmazni. Emellett létrehozta a Tftv. a kistérségi fejlesztési tanácsokat is, amelyek feladatai (például a kistérségi területfejlesztési koncepció, közös területfejlesztési program kidolgozása) nagymértékben átfedésben álltak a területfejlesztési önkormányzati társulások feladataival. Végül, mindezek mellett a települési önkormányzatok többcélú kistérségi társulásáról szóló 2004. évi CVII. törvény is lehetőséget biztosított arra, hogy a többcélú társulások lássák el a kistérségi fejlesztési tanácsok feladatait. A feladatokat párhuzamosan ellátó intézmények kistérségi szinten nehezen áttekinthető rendszert eredményeztek.

Megyei szinten: a Tftv. létrehozta a megyei területfejlesztési tanácsokat, amelyek 1996-tól 2001-ig kizárólagosan, 2001-től 2006-ig pedig a regionális fejlesztési tanácsokkal párhuzamosan ellátták a hazai decentralizált területfejlesztési források kezelésével kapcsolatos feladatokat. Ezek regionális szintre helyezésével párhuzamosan a megyei szintű területfejlesztési feladatok fokozatosan kiüresedtek (jelenleg főként a meglévő szerződésállomány kezelésével, monitoringjával kapcsolatos feladatokat látnak el).

Míg a területfejlesztési tanácsok a fejlesztési feladatokat látják el, a megyei önkormányzatok Tftv. szerinti tevékenysége elsősorban a területrendezési terv készítésére korlátozódott.

Regionális szinten: a Tftv. 1999-es módosítása nyomán kötelezően létrehozandó regionális fejlesztési tanácsok 2001-től fokozatosan átvették a hazai decentralizált források kezelését (ezen feladatköre 2009-ig volt jelentős, azt követően ugyanis új hazai források nem álltak a tanács rendelkezésére). Az Európai Unióhoz való csatlakozásunkat követően a régiók részt vettek a közösségi források felhasználásának lebonyolításában, amelyek kapcsán a tanácsok munkaszervezetei (a nonprofit korlátolt felelősségű társasági formában működő ügynökségek) jelenleg is közreműködő szervezeti feladatokat látnak el. Ezen ügynökségekre, mint az európai uniós források felhasználásához akkreditált közreműködő szervezetekre legalább a 2007-2013. közötti időszak regionális operatív programjai végrehajtásának időtartamára szükség van. A regionális szinten megjelenő területfejlesztési, fejlesztéspolitikai feladatok főként ezen, közreműködő szervezeti feladatok ellátásából adódnak, így a regionális fejlesztési tanács, mint területi szintű döntéshozó szerv szerepe lecsökkent.

Térségi szinten: a Tftv. lehetőséget adott arra, hogy a regionális fejlesztési tanácsok, illetve megyei területfejlesztési tanácsok a megyehatáron átnyúló területfejlesztési feladatokra térségi fejlesztési tanácsot hozzanak létre. Két kiemelt térség (a Balaton kiemelt üdülőkörzet, valamint a budapesti agglomeráció) vonatkozásában maga a törvény írta elő a térségi fejlesztési tanács létrehozását. A Tftv. alapján összesen kilenc térségi fejlesztési tanács jött létre (a fenti kettő kötelezően, hét önkéntes jelleggel). A térségi fejlesztési tanácsok rendelkezésére álló személyi kapacitások és eszközállomány, ezzel összefüggésben pedig a feladatellátásuk színvonala nagy szórást mutat.

Központi szinten: A Tftv. alapján létrejött az Országos Területfejlesztési Tanács (a továbbiakban: OTT), amelynek javaslattevő, döntés-előkészítő, véleményező és koordinációs szervként feladata a fejlesztéspolitika kialakításában való közreműködés. Az OTT e feladatkörét csak korlátozottan, kevés eredménnyel tudja ellátni, amely a tagságának létszámából, összetételéből, továbbá a társadalmi érdekek formális megjelenésének hiányából adódtak.

Magyarország területfejlesztési intézményrendszerére tehát a területi szintek magas száma, ebből adódóan az indokolatlan párhuzamosságok és az alacsony hatékonyságú működés jellemző, melyet tovább gyengít, hogy a hazai és az Európai Uniótól származó forrásokat kezelő intézmények és a támogatások felhasználásának szabályozása terén szintén párhuzamos rendszer épült ki.

A területfejlesztési intézményrendszer nem kapott érdemi szerepet az uniós források elosztásához kapcsolódó döntésekben, szerepük csak néhány intézkedés pályázatkezelői közreműködő szervezeti feladataira korlátozódott. Az uniós csatlakozással a közpénzekből finanszírozott fejlesztéspolitika lényegében három szférára oszlott szét, melyből az uniós források felhasználására irányuló rendszer a domináns, a „nemzeti” forrásokra épülő fejlesztéspolitika maradékelven és egyre zsugorodó mértékben érvényesül.

A regionális szint megerősítése - nem csupán az uniós források fogadása, hanem hazai közigazgatás-fejlesztési célok miatt is - a korábbi időszak kormányprogramjainak kiemelt célkitűzése volt, a regionalizmus és a regionális szint intézményei azonban nem tudtak a közgondolkodás és a közigazgatás szerves részévé válni.

Az előzőekben felvázolt problémák közül számos a hatályos Tftv.-ből ered.

A 2010-ben megalakult Kormány kiemelt célkitűzése a közigazgatás hatékonyságának növelése, amelynek egyik hangsúlyos eleme az eddigieknél összefogottabban, ellenőrzöttebben és költségtakarékosan működő területi közigazgatás megteremtése, ezáltal a területi feladatellátás hatékonyságának és eredményességének megvalósítása.

A törvény célja mindezek érdekében a jelenleg széttagoltan működő területi területfejlesztés szervezetrendszerének racionalizálásához a jogszabályi alapot megteremteni. Ennek során különösen is figyelemmel kell lenni a 2012. január 1-jétől hatályba lépő Alaptörvény szabályaira, valamint a megalkotásra kerülő sarkalatos törvényekkel - azok közül is kiemelkedően a területi közigazgatás szabályait felölelőekkel - való összhang biztosítására.

Ennek érdekében a törvény a következő módosításokat vezeti be.

Szükséges a kötelezően létrehozott regionális fejlesztési tanácsok és a kistérségi fejlesztési tanácsok megszüntetése. Ezen intézmények a Tftv.-be utólagosan kerültek beépítésre, mely folytán az intézményrendszer szükségtelenül összetetté és többszintűvé vált. Ezen intézményi struktúra az ismertetett jellemzői folytán nem volt képes hatékony feladatellátásra. Maguknak a tanácsoknak a szerepe is számos esetben kiürült, súlytalanná vált.

A helyi önkormányzatokról szóló új, sarkalatos 2011. évi CLXXXIX. törvénnyel (a továbbiakban: új Ötv.) a területfejlesztési és területrendezési feladatok egységesen a megyei önkormányzatokhoz kerültek.

A törvényi szintű összhang megteremtése érdekében szükséges tehát az is, hogy a feladatellátás területi szintjét a megye képezze, és az új Ötv.-nek megfelelően a feladatellátó szerv már 2012. január 1-jétől a megyei önkormányzat legyen.

A hatályos Tftv. korporatív szervezetek létrehozását írta elő, melyek döntései legfeljebb csak áttételesen támaszkodtak választói felhatalmazásra.

Az intézményfenntartói feladatait az államnak átadó megyei önkormányzat képviselő-testülete azonban olyan legitim, a választópolgárok által közvetlenül választott tagságú szervezet, mely közjogi szempontból alkalmassá válhat a területfejlesztési feladatok ellátására.

A területfejlesztési feladatok megyei önkormányzatra telepítésével a megyei szintű párhozamos feladatellátás - és így valamennyi megyei területfejlesztési tanács is - megszüntethető, a megyei önkormányzat által eddig is ellátott területrendezési feladatok területfejlesztési feladatokkal való kiegészítése pedig biztosíthatja e kétféle típusú, de egymással összefüggő terv egymással való összhangját.

A fentiekhez hasonlóan a Budapesti Agglomerációs Fejlesztési Tanács megszűnése is indokolt. Így a Tftv. alapján kötelezően működő kiemelt térségi fejlesztési tanácsként egyedül a Balaton Fejlesztési Tanács maradna meg. A Tftv. által biztosított lehetőséggel élve eddig további hét térségi fejlesztési tanács jött létre önkéntes jelleggel. Az önkéntes térségi tanácsok alakításának lehetőségét a törvény fenntartja, a számos projektet kezelő kötelezően működő Balaton Fejlesztési Tanács fenntartásához pedig fejlesztéspolitikai érdek fűződik.

Ezen túlmenően szükséges a regionális fejlesztési ügynökségek (nonprofit kft-k) tulajdonlási viszonyainak rendezése is. A regionális fejlesztési ügynökségek jelenleg a regionális fejlesztési tanácsok munkaszervezetei, egyúttal tervezési feladatokkal is rendelkeznek. A regionális fejlesztési ügynökségek ezen kívül szerződés alapján közreműködő szervezeti feladatokat is ellátnak, melyek időközben a tevékenységük súlypontjává váltak. E feladatellátás folyamatosságának fenntartása érdekében szükséges, hogy a többi közreműködő szervezethez hasonlóan a Magyar Állam tulajdonába kerüljenek át.

A megszűnő szervezetek jogutódlási kérdéseinek rendezésére is szükségszerűen ki kell terjedjen a törvény. A regionális fejlesztési tanács és a megyei területfejlesztési tanács jogutódja a területileg érintett megyei önkormányzat lesz. A kistérségi fejlesztési tanácsok feladatait az utóbbi években ténylegesen a többcélú kistérségi társulások látták el. E feladatok lényegében a többcélú kistérségi társulások számára a területfejlesztési feladatokra tekintettel juttatott működési támogatások megszerzésében és felhasználásában merültek ki. Mivel az ezzel kapcsolatos szerződéseket is a többcélú kistérségi társulásokkal kötötte meg az állam, így egyéb feladat hiányában nincs szükség a kistérségi fejlesztési tanácsokkal kapcsolatos jogutódlás rendezésére. A Budapesti Agglomerációs Fejlesztési Tanács jogutódja Budapest Főváros Önkormányzata, illetve a Pest Megyei Önkormányzat lesz, függően attól, melyikük illetékességi területét érinti a konkrét ügy. Rendezésre kerül az a helyzet is, mikor nem határozható meg valamelyik jogutód szervezet kizárólagos területi érintettsége.

A területfejlesztési szabályok előzőek szerinti módosításán túl szükséges a területrendezésre vonatkozó szabályozás néhány rendelkezésének pontosítása is, melyekkel a jogalkalmazás során tapasztalt problémák küszöbölhetők ki.

-----STARTING---POINT---RESZLETES---

Az 1. §-hoz

A rendelkezés az egyes fogalmak meghatározásának módosításait, pontosításait öleli fel. A területrendezési terv fogalom-meghatározásának pontosítása szükséges az időtartamok meghatározásával. A régió törvény szerinti funkcióváltásával indokolt, hogy fogalmának meghatározása hangsúlyosabban támaszkodjon az uniós jogra. A kiemelt térség fogalmának pontosítása területrendezési szempontból - a kiemelt térség körének a szűkítése érdekében - indokolt. A térség fogalmának pontosítása a területi kategóriák rendezése folytán szükséges. A törvény indítványozza a szabad vállalkozási zóna fogalmának meghatározását is, mely új struktúra a munkavállalás fokozását, az ipar megtelepedését hivatott szolgálni.

A területrendezési tervek közül a területcserére vonatkozó területrendezési hatósági eljárás lefolytatásának lehetőségét csak a Budapesti Agglomeráció területrendezési tervéről szóló törvény tartalmazza, ezért a területcsere fogalmát a törvényben a Budapesti Agglomeráció területére kell szűkíteni.

A 2. §-hoz

A régió szerepének törvény szerinti megváltozásával a székhelyére vonatkozó rendelkezés fenntartása nem szükséges; területének megállapítása pedig a Kormányhoz kerül. Ugyanakkor meg kell teremteni a területrendezési feladatok ellátását biztosító pénzeszközök tervezésének jogszabályi hátterét.

A 3. §-hoz

Az Országos Területrendezési Terv és a Tftv. 6. § d) pontjában szereplő kiemelt térség területrendezési terve törvénnyel kerül elfogadásra, mely az önkormányzatokra nézve értelemszerűen kötelező, ezért nincs szükség az alkotmányos berendezkedésből következő ezen szabály ismételt előírására. A törvény emellett a területrendezési feladatok ellátását biztosító pénzeszközök tervezése elvi jogszabályi hátterének megteremtését célozza. Ezen felül a regionális fejlesztési tanácsok megszűnésével összefüggő, illetve egy törvényi szinten nevesíteni nem szükséges feladatkör rendezésével együtt járó módosításokat tartalmazza.

A 4. §-hoz

Az OTT tényleges szerepéhez szükséges igazítani a törvényi szabályozást. Az OTT döntési hatáskörrel nem rendelkezik, így az ezzel kapcsolatos - tartalmilag kiüresedett - szövegrész hatályon kívül helyezése szükséges. A regionális fejlesztési tanácsok szerepét a megyei önkormányzatok veszik át, így e szerveknek az OTT-beli tagságát is rögzíteni szükséges, viszont a velük kötött szerződésekről nem szükséges külön rendelkezni. A Nemzeti Gazdasági és Társadalmi Tanácsról szóló 2011. évi XCIII. törvény hatálybalépésével e szerv lépett az Országos Érdekegyeztető Tanács helyébe, így indokolt a szervezeti változás megfelelő átvezetése a törvényen. Pontosítani kell továbbá a civil szervezetek részvételére vonatkozó szabályokat is.

Az 5. §-hoz

A kistérségek lehatárolására vonatkozó miniszteri hatáskört a kistérséget felváltó járás új szabályaira, valamint a kistérségi, járási szinten kötelezően ellátandó területfejlesztési feladatok megszűnésére tekintettel nem szükséges fenntartani. Ellenben rendelkezni kell a regionális fejlesztési ügynökségek feletti tulajdonosi joggyakorlás módjáról, amelyre a törvény az egyéb közreműködő szervezetekkel azonos szabályokat irányoz elő. A törvény pontosítani kívánja a miniszterek területfejlesztési és területrendezési dokumentumok kidolgozásával összefüggő feladatait.

A 6. §-hoz

A két- vagy többoldalú kormányközi kapcsolatok eredményeként készülő országhatáron átnyúló tervek esetében indokolt a területrendezésért felelős miniszter szerepének fenntartása, az erről szóló rendelkezés pontosítása. A §-t továbbá ki kell egészíteni a területrendezési forrás felhasználásának szabályozásával, melynek módját a területrendezésért felelős miniszter határozza meg.

A 7. §-hoz

A hátrányos helyzetű, és emiatt kedvezményezett területek besorolása időszakonként felül kell vizsgálni.

A 8. §-hoz

Az új Ötv. sarkalatos törvény, ütemezetten lép hatályba. E törvény rendelkezik az önkormányzatok társulásairól is. Az új sarkalatos törvény a helyi önkormányzatok törvényességi ellenőrzését már 2012. január 1-jétől a törvényességi felügyelet szabályaival váltja fel. Így az összhangot meg kell teremteni mindezekkel az új rendelkezésekkel.

A 9. §-hoz

A módosított előírásokat egyrészt jogtechnikai okokból szükséges pontosítani (pl. a hatályos normaszövegben utalás történik a Tftv. 27. § (2) bekezdés b) pontjára, mely időközben hatályon kívül lett helyezve). Másrészt az állam és az önkormányzatok közötti feladatellátás megoszlásának megváltozásával a Tftv. 11. § (1) bekezdés b) pontjában felsorolt feladatkörök szerepeltetése már nem szükséges, illetve az új Ötv. elfogadásának hiányában az könnyen pontatlanná válhat.

A területrendezési tervek egységes szempontok szerinti gyűjtése, nyilvántartása fontos területrendezési érdek. Mivel a megyei önkormányzat számára új feladatot csak törvényben lehet előírni, így az ezzel összefüggő hiányosság pótlására irányul a törvény.

Végül, az új Ötv. megyére, illetve megyei jogú városra, továbbá a törvénnyel megállapított rendezési tervvel bíró térségekre vonatkozó rendelkezéseivel való összhang megteremtésére irányul e rendelkezés (az eddigi „lyukas megye” konstrukciójából adódó többletelőírások megszüntetésére kerül sor a területrendezés területén).

A 10-11. §-hoz

A rendelkezés újraszabályozza a megyei önkormányzat területfejlesztési hatáskörét, azt jelentősen kibővítve biztosítja, hogy a megyei önkormányzat váljon területi szinten a területfejlesztési feladatokat kizárólagosan ellátó szervezetté. E feladatkör számos részfeladatból épül fel, melyek a törvényben nevesítésre kerülnek. A feladatok felölelik a területfejlesztési döntéseket megalapozó vizsgálatokat, a megyei területfejlesztési koncepció kidolgozását, nemzetközi együttműködési megállapodások megkötésének lehetőségét, valamint számos lényeges kérdésben a megyei önkormányzat számára véleményezési jogot biztosít. A törvény szabályozni kívánja a megyei önkormányzat és a megyei jogú városok önkormányzatai közötti együttműködés kereteit. A törvény szerint a megyei önkormányzat a hatáskörébe utalt fejlesztési források felhasználásáról dönt majd. A megyei önkormányzat ugyanakkor beszámolási kötelezettség terheli e feladatok ellátása vonatkozásában.

A törvény biztosítja a civil szervek útján a megyei önkormányzat munkájában való társadalmi részvételt is.

A 12. §-hoz

Mindazokban az esetekben, amikor a megye területén túlmutat egy-egy területfejlesztési ügy, szükséges az érintett megyei önkormányzatok közötti koordináció, illetve a harmonikus döntéshozatal jogszabályi kereteinek megteremtése. A törvény ennek kialakítását célozza, rendezve mindazokat az eseteket, mikor a regionális szint még relevanciával bírhat. A regionális területfejlesztési fórum az érintett régiók területét alkotó megyék, illetve főváros képviselőiből áll, önálló szervezettel nem rendelkezik, titkársági teendőit az erre kijelölt megyei önkormányzat hivatala látja el.

A törvény ezen kívül felállítja a megyei területfejlesztési fórumot, amelynek a megyei önkormányzatok és a megyén található megyei jogú városok delegáltjai a tagjai. A megyei területfejlesztési fórum célja, hogy a megyei jogú városokat bekapcsolja a megyék területfejlesztési döntéshozatalának előkészítésébe. A regionális területfejlesztési fórumhoz hasonlóan, a megyei területfejlesztési fórum sem rendelkezik önálló szervezettel, titkársági feladatait a tagok megegyezése szerinti képviselő-testület hivatala látja el.

A 13-14. §-hoz

A rendelkezés az önkéntesen létrehozható térségi fejlesztési tanácsok helyzetét rendezi, illetve pontosítja azok létrehozásának, működésének, finanszírozásának szabályait. E módosítások a fennmaradó Balaton Fejlesztési Tanácsot és a megszűnő Budapest Agglomerációs Fejlesztési Tanácsot érintően is szükségesek.

A 15. §-hoz

A hatályos törvény 16. §-a a regionális fejlesztési tanácsokra és a regionális fejlesztési ügynökségekre vonatkozó szabályokat foglalta magában. E rendelkezéseket megfelelően alkalmazni kellett lényegileg valamennyi típusú területfejlesztési, illetve fejlesztési tanácsra. A törvény e szabályokat a fennmaradó szervtípus, a térségi fejlesztési tanácsok, ezek közül is kiemelkedően a Balaton Fejlesztési Tanács vonatkozásában tartja fenn, az ezekből adódó értelemszerű változásokkal.

A 16. §-hoz

A fennmaradó regionális fejlesztési ügynökségekre vonatkozó szabályok jelenleg a regionális fejlesztési tanácsra vonatkozó rendelkezések között találhatóak meg. E szabályok külön §-ba rendezése a jogkeresők eligazodását könnyíti meg.

A 17. §-hoz

A § a költségvetési fejezetrendet szükségtelenül befolyásoló rendelkezés elhagyásával a hatályos törvény pontosítására irányul.

A 18. §-hoz

A rendelkezés a szabad vállalkozási zónák megteremtésére irányul, melyek területfejlesztési célok érdekében működnek. E célok elérése érdekében külön törvény által meghatározott módon pénzügyi és más kedvezményeket lehet e zónákban biztosítani. A törvény változatlanul biztosítani kívánja a helyi önkormányzatok számára az ipari parkok és más fejlesztési egységek létrehozását.

A 19-20. §-hoz

A módosítások a területrendezési tervek tartalmi követelményének törvényi szintű rögzítése érdekében szükségesek, valamint a következetes fogalomhasználat biztosítására - különös tekintettel az Országos Területrendezési Tervről szóló 2003. évi XXVI. törvény 31. § a) pontjának előírásával való összhang megteremtésére -, továbbá a megfelelési szabályok pontosítására és a párhuzamos szabályozás megszüntetésére irányulnak.

A 21. §-hoz

A kiemelt térség és a megye területrendezési tervjavaslatát két hónap határidőt kitűzve egyeztetni kell az államigazgatási, önkormányzati és civil szervezetekkel.

A törvény egyértelművé teszi az egységes országos vetületi (EOV) rendszer alkalmazását, valamint azt, hogy a terveket az áttekinthetőség és a korszerű kezelhetőség érdekében számítástechnikai úton, térinformatikai rendszerben szükséges elkészíteni. A § rögzíti továbbá a szomszédos államokkal való együttműködés rendjét, mely csak az országos területrendezési terv vonatkozásában írja elő a külpolitikáért felelős miniszter bevonásával való egyeztetési kötelezettséget a szomszédos országok területrendezésért felelős minisztereivel. A § továbbá más jogszabályokkal való összhang megteremtését szolgálja.

A 22-23. §-hoz

A területrendezési tervek közül a területcserére vonatkozó területrendezési hatósági eljárás lefolytatásának lehetőségét csak a Budapesti Agglomeráció területrendezési tervéről szóló törvény tartalmazza, ezért a területcserére vonatkozó szabályt a Tftv.-ben a Budapesti Agglomeráció területére kell szűkíteni.

A lefolytatott területrendezési hatósági eljárások tapasztalatai alapján a törvény szerint minden területrendezési hatósági eljárás ügyintézési határideje 30 napra csökken, ezzel az eljárás gyorsítása lehetővé válik. Ezzel párhuzamosan megszűnik a megyei önkormányzatok hatósági eljárásba nem illeszkedő, a határidőt jelentősen befolyásoló és megnövelő véleményezési lehetősége.

A módosítással bevezetésre kerül egy új típusú területrendezési hatósági eljárás, melyre azért van szükség, mert a párhuzamos területrendezési és településrendezési tervezési eljárások következtében előfordulhat olyan eset, amikor a jogszerű településrendezési döntés nincs összhangban az elfogadott területrendezési tervvel. Ezt az ellentmondó jogi helyzetet tisztázná a javasolt új eljárás.

A törvény szerinti módosítás az időközben bevezetett egyfázisú területrendezési terv módosítása miatt szükségessé váló változások átvezetését is kezeli. Az új 23/E. § a területrendezési tervezés tapasztalatai alapján meghatározza, hogy a területrendezési terveket legalább tízévenként felül kell vizsgálni.

A 24. §-hoz

A területrendezési tervtanácsnak a tapasztalatok alapján nincs annyi hozadéka, hogy fenntartása indokolt legyen, ezért a módosítás a területrendezési tervtanács megszüntetésére irányul.

A 25-26. §-hoz

A 25. § a felhatalmazó rendelkezések módosítását szabályozza. A hatályos törvény kiegészül a megszűnő szervtípusok jogutódlását rendező szabályokkal. Így a regionális fejlesztési tanács jogutódja az illetékességi területében érintett megyei területfejlesztési tanács - a regionális fejlesztési ügynökségek tulajdonosi jogait illetően a Magyar Állam -, a Budapesti Agglomerációs Fejlesztési Tanács esetében pedig az illetékességi területében érintett fővárosi önkormányzat, illetve Pest Megyei Önkormányzat lesznek. Abban az esetben, mikor mindezek alapján nem dönthető el, melyik szerv a jogutód, akkor a szervek egyetemlegesen lesznek jogutódjai a megszűnő szervezeteknek.

A 27. §-hoz

Az Országgyűlés bevezette a kiemelt nemzeti emlékhely kategóriáját olyan területekre, amelyek történelmi és kulturális szempontból kiemelt értéket képviselnek a magyar nemzet számára. Ezen kiemelt jelentőségű területek igénylik az általánostól eltérő, magasabb szintű és egységesített szabályozást, amely kellő garanciát nyújt a kiemelt nemzeti emlékhely megfelelő védelméhez és funkciójának betöltéséhez.

A 28. §-hoz

A közpénzekből nyújtott támogatások átláthatóságáról szóló 2007. évi CLXXXI. törvény számos összeférhetetlenségi szabály megállapításával törekszik biztosítani a támogatások odaítélésének tisztaságát és átláthatóságát. A megszűnő szervezeteket felváltó megyei önkormányzat, annak képviselő-testülete elnöke és tagjai vonatkozásában a korábbi szabályozási logikához illeszkedően rendezni szükséges, mely tisztségviselők kizártak és melyek nem kizártak a támogatásokkal összefüggő eljárásokban, illetve e tisztségviselők milyen körben járhatnak el. A regionális fejlesztési ügynökség új meghatározása folytán is pontosításokat kell elvégezni a hatályos törvényen.

A 29. §-hoz

Az egyes vagyonnyilatkozat-tételi kötelezettségekről szóló 2007. évi CLII. törvény szabályain át kell vezetni a megszűnő szervezetek, illetve a helyükbe lépő megyei (fővárosi) önkormányzat folytán szükséges értelemszerű változásokat.

A 30. §-hoz

A kutatás-fejlesztésről és a technológiai innovációról szóló 2004. évi CXXXIV. törvény módosítása a megyei (fővárosi) önkormányzatok területfejlesztési hatáskörének kibővülése folytán szükséges, továbbá rendezni kell a regionális fejlesztési ügynökségek új meghatározása folytán azok kutatás-fejlesztési és innovációs feladatait.

A 31-34. §-hoz

A települési önkormányzatok többcélú kistérségi társulásáról szóló 2004. évi CVII. törvény egyes rendelkezéseit módosítását tartalmazza a törvény, mely elsődlegesen a megszűnő kistérségi fejlesztési tanácsok folytán szükséges rendelkezését fogja át.

A 35. §-hoz

A víziközlekedésről szóló 2000. évi XLII. törvény a kikötők létesítéséhez szükséges terület kijelölésében való közreműködést illetően tartalmazott fejlesztési tanácsi feladatot, mely szükséges, hogy beleolvadjon a megyei (fővárosi) önkormányzat által ellátott településrendezési feladatok közé.

A 36. §-hoz

Az Országgyűlés bevezette a kiemelt nemzeti emlékhely kategóriáját olyan területekre, amelyek történelmi és kulturális szempontból kiemelt értéket képviselnek a magyar nemzet számára. Ezen kiemelt jelentőségű területek igénylik az általánostól eltérő, magasabb szintű és egységesített szabályozást, amely kellő garanciát nyújt a kiemelt nemzeti emlékhely megfelelő védelméhez és funkciójának betöltéséhez.

A 37. §-hoz

A helyi önkormányzatok címzett és céltámogatási rendszeréről szóló 1992. évi LXXXIX. törvény egyeztetési kötelezettséget ír elő egyes projektek esetén, mely feladatot 2012. január 1-jétől a megyei (fővárosi) önkormányzatoknak kell ellátniuk.

A 38-40. §-hoz

További jogtechnikai jellegű módosító, hatályon kívül helyező és 

-----STARTING---POINT---VEGE---

hatályba léptető rendelkezések.