2017. évi XLII. törvény indokolása

a halgazdálkodásról és a hal védelméről szóló 2013. évi CII. törvény módosításáról

-----STARTING---POINT---ALTALANOS--- 

A törvény a halgazdálkodásról és a hal védelméről szóló 2013. évi CII. törvényt (a továbbiakban: Hhvtv.), annak hatálybalépését követően a jogalkalmazás során nyert tapasztalatok alapján módosítja. A törvény ennek keretében technikai jellegű pontosító módosításokat, a gyakorlatban történő működéshez elengedhetetlen érdemi kiegészítéseket, továbbá a törvény által érintett szabályozásra vonatkozó, az általános közigazgatási rendtartásról szóló 2016. évi CL. törvény 2018. január 1-jével történő hatálybalépésével szükségessé vált módosításokat tartalmaz.

-----STARTING---POINT---RESZLETES---

Az 1. §-hoz

A módosítás a haltermelés és a haltermelési létesítmény fogalmát pontosítja.

A haltermelés fogalmának pontosítása meghatározza a különböző intenzitású haltermelési megoldásokat, emellett a haltermelési céllal hasznosított kerti tavak és tanyatavak helyzetét is rendezi.

A haltermelési létesítmény esetében a pontosítás kiterjeszti a haltermelési létesítmény fogalmát - a hal mellett - a más, vízben termelhető állatra is, lehetőséget biztosítva többek között az édesvízi ráktenyésztés szabályozására is.

A módosítás következtében a halkeltető állomások is a haltermelési létesítmények körébe kerülnek annak érdekében, hogy lehetővé váljon a Balaton vízrendszerén belül nemcsak a busa nevelésének, hanem a mesterséges szaporításának tiltása is.

A 2. §-hoz

A módosítás technikai jellegű pontosítást tartalmaz.

A 3. §-hoz

A Hhvtv. értelmében kereskedelmi célú halászati engedély 2016. január 1-jétől nem kerülhet kiadásra, ugyanakkor szükséges olyan típusú engedély kiadása, amellyel őshonos halfajok - nem kereskedelmi célú - halászata lehetséges. Ennek érdekében a módosítás bevezeti a bemutatási célú halászati engedélyt, amelyet bizonyos rendezvényhez, látványhalászathoz kapcsoltan (pl. Tihanyi Gardália, Tatai Öreg-tavi nagyhalászat, Gemenci halászat) a halgazdálkodási hatóság adhat ki. Emellett a módosítás következtében a más hasznos víziállat (pl. csővájó féreg, árvaszúnyog lárva) forgalmazási célú (horgászati, haltermelési és akvarisztikai igények) gyűjtése is halászati engedélyhez kötött tevékenység.

A 4. §-hoz

A módosítást a kereskedelmi célú halászat helyett bevezetni kívánt bemutatási célú halászat, valamint a más hasznos víziállat forgalmazási célú gyűjtésének szabályozása indokolja.

Az 5. §-hoz

Az állami horgászjegyhez jutást biztosító, a hazai horgászok számára megszokott rendszer komoly akadályt jelent a külföldi vendéghorgászok számára, akik közül csak keveseknek jó alternatíva a mindössze 3 hónapig érvényes turista állami horgászjegy. A módosítással a külhoni horgászok külföldön kiállított horgászati okirat vagy okmány bemutatásával is jogosultak lesznek az állami horgászjegy és a horgász fogási napló kiváltására.

A törvény a vak vagy gyengénlátó személyek esetében megadja az állami horgászvizsga alóli felmentés lehetőségét annak, aki ezzel a lehetőséggel élni kíván, és az állapotát igazolja. A felmentéssel az egységes - vagyis nem moduláris jellegű - írásbeli horgászvizsga-kötelezettség alól szerezhető mentesség.

A 6. §-hoz

A módosítás kiegészíti a turista állami horgászjegy váltásával is a rendelkezést, tekintettel arra, hogy ennek hiányában a halvédelmi bírsággal sújtott személyek turista állami horgászjegyet válthatnának az eltiltás időtartama alatt.

Emellett a módosítás biztosítja az országosan egységes és a gyakorlatiasság érdekében átalakított rendszert az elvesztett vagy megsemmisült okmányok pótlásával kapcsolatos ügyintézés és a kapcsolódó díjfizetések tekintetében.

A 7. §-hoz

A hatályos rendelkezés kiegészítése segíti a horgászati célú halgazdálkodás központi szervezését, koordinációját és tervezését azzal, hogy a horgászok és a horgász egyesületek országos érdekképviseletét és koordinációját ellátó, bírósági nyilvántartásba vett szervezet kötelékébe tartozó halgazdálkodók a központi érdekképviselet számára a nyilvántartásba betekintést nyújtanak és abból adatot szolgáltatnak.

A 8. §-hoz

A pontosítás segíti a jogkövető magatartást és egyben bürokráciacsökkentést is megvalósít: az elektromos halászgépek regisztrációja a jövőben deklaráltan egyszeri aktus lesz, amit az érintettek ilyen szövegezés mellett nem téveszthetnek össze a kétévente baleset-megelőzési célból elvégzendő érintésvédelmi felülvizsgálattal. A nyilvántartásból való törlés eseteinek pontos megadása a naprakész nyilvántartás kialakítását és fenntartását is szolgálja.

A 9. §-hoz

Az (1) bekezdés szerinti kiegészítés révén lehetőség nyílik arra, hogy hosszirányú átjárhatóság hiányával jellemezhető folyókon a halállomány hosszú távú fenntartását az állomány egy részének folyón belüli áthelyezése is segíthesse. E szakmai szempontból megalapozott igény jogszerű kielégítésére a Hhvtv. hatályos szövegezése nem ad lehetőséget.

A (2) bekezdés szerinti módosítás rögzíti, hogy a jövőben az adminisztrációcsökkentés és a felhasználóbarát ügyintézés érdekében kifejezetten ehhez kialakított elektronikus rendszer ad lehetőséget a kutatási, illetve nem kutatási, hanem pl. halmentési, anyahal-befogási célból egyenáramú elektromos eszköz használatát lehetővé tevő miniszteri engedély kérelmezésére.

A 10. §-hoz

A jelenleg hatályos rendelkezés szerint a halgazdálkodási tervnek tartalmaznia kell a halászati őrök és a társadalmi halőrök létszámát. A halőri létszám - különösen a társadalmi halőrök esetében - azonban gyakran változik, melynek következtében minden esetben szükséges lenne a halgazdálkodási terv módosítása is. Tekintettel arra, hogy a személyi nyilvántartás az Országos Halgazdálkodási Adattár részét képezi, az előírt/vállalt létszám feletti állomány változása a halgazdálkodási terv módosítása nélkül is nyomon követhető. A módosítással egyértelművé válik, hogy a halgazdálkodási tervben kizárólag a halászati őrök és a társadalmi halőrök előírt, vállalt létszámának megjelenítése szükséges.

A Hhvtv. 49. § (3) bekezdésének j) pontja szerint jelenleg a halgazdálkodási terv kötelezően tartalmazza a helyi horgászrend minden olyan rendelkezését, mely a jogszabályi előírásoktól eltér, aminek egyik célja, hogy ezekre hivatkozva is kezdeményezhető legyen halvédelmi szabálysértési eljárás. Ugyanakkor a jelenlegi szabályozás alapján a helyi horgászrend viszonylag gyakori változtatásait a halgazdálkodásra jogosult köteles minden esetben halgazdálkodási tervének módosításával is lekövetni. A módosítás bürokráciacsökkentő hatása, hogy számos esetben szükségtelenné válhat halvédelmi szabálysértési eljárás indítása, továbbá várhatóan a halgazdálkodási terv is csak indokolt esetben kerül módosításra.

A rekreációs célú halászati tevékenységet adott vízterületen nem a helyi horgászrend, hanem a helyi halászrend szabályozza. Ezért fontos, hogy a halgazdálkodási terv tartalmazza a helyi halászrendet is, amennyiben a vízterületen folyik rekreációs célú halászat.

A 11. §-hoz

A módosítással az alhaszonbérleti szerződések megkötéséig rendelkezésre álló idő alatt is biztosított lesz az érintett nyilvántartott halgazdálkodási vízterületek halállományának őrzése, valamint lehetőséget teremt a vonatkozó szabályok szerinti halfogási tevékenységre (azaz horgászni korlátozott hal-elviteli lehetőségekkel e vizeken ebben az átmeneti időszakban is lehet állami horgászjegy birtokában).

A 12. §-hoz

A halászati őri vizsga elfogadtatására vonatkozó módosítás azt kívánja biztosítani, hogy egy adott megyében letett halászati őri vizsga érvényes legyen bármely más megyében is, ha a halászati őr máshol vállal munkát, és ne legyen szükség újra vizsgát tennie az adott megyében. A módosítás következtében sem a működési hely, sem az illetékesség váltása a már letett vizsgát nem érinti. (Az illetékesség váltás akkor fordul elő, ha egy halászati őr állami halászati őrként kerül alkalmazásba, akiknek illetékességi területe az egész ország területe).

A hatályos szabályozás értelmében az állami alkalmazásban álló halászati őr csak „bármely halgazdálkodási vízterületen” jogosult ellenőrizni. Az ellenőrzési jogosultság így a halgazdálkodási vízterületen kívül eső területen (például üzlet- vagy irodahelyiségben) már nem adott. Ez azonban - leggyakrabban - a hal és haltermék forgalmazási, kereskedelmi, szállítási útjának ellenőrzése (például halboltok vagy éttermek ellenőrzése) során komoly nehézséget jelent, amelynek feloldása a teljes körű ellenőrzési lehetőség megteremtése érdekében szükséges.

A halgazdálkodás és a halvédelem egyes szabályainak megállapításáról szóló 133/2013. (XII. 29.) VM rendelet (a továbbiakban: Vhr.) értelmében a 30 cm-nél nagyobb testhosszúságú hal vízpartról élve történő elszállítása tiltott. A módosítás e szabály megszegése esetén lehetőséget teremt a halászati őr részére a hal visszaengedésére vagy visszatartására.

A módosítás azt is biztosítja, hogy indokolt esetben a halászati őr a jogellenesen kifogott halat vagy más hasznos víziállatot elismervény ellenében a jogsértő személytől elvegyen.

A módosítás ezek mellett lehetőséget teremt, hogy a rendészeti vizsgát tett halászati őr kép-, videó-, hangrögzítő készülékkel felvételt készíthessen, amely jogsértő cselekmény gyanúja esetén nagymértékben megkönnyít a hatósági eljárás lefolytatatását.

A gyakorlati tapasztalatok azt mutatják, hogy gyakran előfordul olyan eset, amikor háznál árulnak halat, horgászboltok saját horgászfogású halat adnak el csalinak vagy „halászeszközt és halászati lehetőséget lehet bérelni”, továbbá vannak horgászok, akik rendszeresen értékesítési céllal horgásznak. Az ilyen esetek felderítését a NÉBIH Állami Halőrzési Csoportja próbavásárlással tudja elvégezni, így ennek lehetőséget biztosítani kell.

Az állami halászati őrök és a halászati őrök részére biztosítandó új jogosultságok kialakítását a gyakorlati jogalkalmazás [NÉBIH (állami halászati őr), MOHOSZ (halászati őrök) által javasolt] tapasztalatai támasztják alá, a többletfeladatok ellátásához szükséges forrás náluk rendelkezésre áll.

A 13. §-hoz

A kiegészítés a rendészeti vizsgát tett halászati őr kép-, videó-, hangrögzítő készülékkel készített felvételeinek adatkezelési szabályait rendezi.

A 14. §-hoz

A pontosítás rendezi, hogy a társadalmi halőrök amennyiben másik megyében vállalnak munkát, s ezzel változik a működési helyük, akkor ne kelljen a másik megyében újra vizsgát tenniük.

A 15. §-hoz

A módosítás elengedhetetlen a hal és haltermék kereskedelme és forgalmazása során végzett ellenőrző munka hatékonyságának biztosításához. Az eltérő forrásból származó hal vagy haltermék elkülönített tárolásának előírása okvetlenül szükséges, mert ennek hiányában az eredete és kereskedelmi útjának nyomon követése nem megvalósítható. A rendelkezés halvédelmi célokat szolgál, hiszen így a természetes vizekből származó hal vagy haltermék eredete nem fedhető el azzal, hogy a más helyről beszerzett áruval együtt, azzal elkeverve tárolják.

A 16. §-hoz

A módosítással - a fennálló helyzethez igazodva - a Hhvtv. rögzíti, hogy a Balaton esetében az államot megillető halgazdálkodási jog hasznosítását a Magyar Állam kizárólagos tulajdonában álló Balatoni Halgazdálkodási Nonprofit Zrt. látja el, aminek tulajdonosi joggyakorlójaként a (halgazdálkodásért felelős) minisztert nevesíti.

A 17-18. §-hoz

Az általános közigazgatási rendtartásról szóló törvény elfogadása miatt szükséges rendelkezések.

A 19. §-hoz

A módosítás által az állami halász- és horgászjegy díj, továbbá a halgazdálkodási haszonbérleti, valamint vagyonkezelési díj felhasználási köre bővítésre kerül. A módosítás a rendelkezésre álló keret lehetséges felhasználási formáit bővíti, a keret mértékét ez nem érinti.

A 20. §-hoz

A módosítás az országos illetékességű halgazdálkodási hatóság részére meghatározott díjbevételeiről, valamint azok felhasználásáról szakmai és költségvetési beszámoló készítését írja elő.

A 21. §-hoz

A módosítás lehetőséget teremt a hatósági eljárás során visszatartott vagy elkobzott eszközök kezelésére.

A 22. §-hoz

A módosítás révén kiegészül a halgazdálkodási bírságok köre: a halgazdálkodási hatóság ezzel biztosított szankcionálási lehetőségére azért van szükség, hogy az őshonos halállományt veszélyeztető állatok elleni fellépést elrendelő határozatnak megfelelő tevékenységet az érintett halgazdálkodásra jogosultak valóban el is végezzék.

A 23. §-hoz

A módosítás által kiegészítésre kerül a halvédelmi bírságok köre. Mivel az itt szereplő tételeket a Hhvtv. végrehajtására kiadott rendelet tiltja, jelenleg is hatósági eljárás indítását eredményezi, ha ilyen tevékenységen ér tetten valakit a halászati őr, ugyanakkor jelenleg egy eredménnyel végigvitt hatósági eljárás is legfeljebb figyelmeztetést eredményezhet, mert halvédelmi bírság kiszabására a hatályos jogszabályi környezet ezen esetekben nem ad lehetőséget.

Emellett a módosítás lehetőséget teremt arra is, hogy jogi személlyel szemben is érvényesíthető legyen a halvédelmi bírság olyan esetekben, amikor a bírságot megalapozó cselekmény felelőssége nem természetes személyt terhel.

A 24. §-hoz

Az ismételt bírság alsó és felső kereteit határozza meg.

A 25. §-hoz

A kiegészítés a halgazdálkodási és a halvédelmi bírság kiszabásához kapcsolódóan keletkezett adatok szabályszerű kezeléshez szükséges.

A 26. §-hoz

A pontosítás a kereskedelmi célú halászat helyett bevezetni kívánt bemutatási célú halászat, valamint a más hasznos víziállat forgalmazási célú gyűjtésének szabályozása miatt szükséges.

A 27-28. §-hoz

Felhatalmazó rendelkezések.

A módosítás a halgazdálkodási és halvédelmi rendszer egységes működéséhez szükséges jogszabályok megalkotására teremt lehetőséget.

A 29. §-hoz

A módosítás lehetőséget teremt, hogy ha egy érintett halgazdálkodásra jogosult nem kíván élni az őt 2028. augusztus 31-ig megillető halgazdálkodási joggal, akkor a halgazdálkodási hatóság felé tett nyilatkozatával e jogáról az állam javára lemondhasson.

A módosítás lehetőséget teremt arra is, hogy a minisztert egy általa erre meghatalmazott személy képviselhesse olyan korábban létrejött társult olyan halászati jog esetén, ahol az állami tulajdonjog hányada meghaladja az 50%-ot.

A 30-31. §-hoz

A módosítás szövegcserés és hatályukat vesztő rendelkezések.

-----STARTING---POINT---VEGE---

A 32. §-hoz

Hatályba léptető rendelkezések.