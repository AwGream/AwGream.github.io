2007. évi CIII. törvény indokolása

a pénzmosás megelőzéséről és megakadályozásáról szóló 2003. évi XV. törvény módosításáról

-----STARTING---POINT---ALTALANOS--- 

A pénzátutalásokon keresztüli feketepénz-áramlás megelőzése és megakadályozása, továbbá a pénzátutalási rendszerek megbízhatóságának biztosítása a pénzmosás és a terrorizmus finanszírozása elleni küzdelem részét képezi. A pénzátutalások teljes körű nyomon követhetősége rendkívül fontos lehet a pénzmosás és a terrorizmus finanszírozásának megelőzése, vizsgálata és felderítése során. Ezt hivatott biztosítani a Pénzügyi Akciócsoport (Financial Action Task Force, a továbbiakban: FATF) elektronikus átutalásokról szóló VII. Speciális Ajánlása (Special Recommendation VII on wire transfers, a továbbiakban: SR VII) és annak értelmező rendelkezése. A pénzátutalásokat kísérő megbízói adatokról szóló 1781/2006/EK európai parlamenti és tanácsi rendelet (a továbbiakban: 1781/2006/EK rendelet) célja, hogy a pénzmosás és a terrorizmus finanszírozása elleni küzdelem érdekében az SR VII-nek, valamint a hozzá kapcsolódó értelmező rendelkezésnek megfelelő szabályozást emeljen a közösségi jogba.

Az ECOFIN Tanács 2005. december 6-i ülésén került sor az 1781/2006/EK rendelet vonatkozásában az „általános megközelítés” elfogadására, az együttdöntési eljárás első olvasatában az Európai Parlament a Tanáccsal történt egyeztetéseket követően 2006. július elején tartotta az 1781/2006/EK rendeletről szóló végszavazást. Az ECOFIN Tanács 2006. november 7-ei ülésén hivatalosan is elfogadta az 1781/2006/EK rendeletet. Ezt követően került sor a hivatalos lapban történő kihirdetésére 2006. december 8-án.

Az 1781/2006/EK rendelet elsődleges célja, hogy a pénzátutalások megbízójának személye visszakereshető legyen, ezért a hatálya alá tartozó fizetési szolgáltatók számára előírja, hogy a pénzátutalásokon, illetve a továbbított kapcsolódó üzenetekben a megbízóra vonatkozóan pontos és használható adatokat tüntessenek fel, továbbá hogy ezek az adatok a fizetési láncban mindvégig a pénzátutalással együtt mozogjanak. Az 1781/2006/EK rendelet hatálya kiterjed a hitelintézetekre és egyéb olyan szervezetekre, amelyek pénzátutalást végeznek, így például a készpénzátutalási szolgáltatást nyújtó pénzügyi vállalkozásokra és a postára. A pénzátutalás fogalma széles értelemben került meghatározásra, így kiterjed a hagyományos banki átutalásokra, a bank pénztárában történő - a bank által vezetett számlán jóváírásra vagy más bankhoz átutalásra kerülő - befizetésekre, a postai és egyéb készpénzátutalásokra, valamint a mobilszolgáltatókon keresztül megvalósuló pénzátutalásokra is.

Az 1781/2006/EK rendelet eltérő szabályokat határoz meg a rögzítendő, ellenőrizendő és továbbítandó adatok körét illetően a (bank) számláról és a nem számláról indított pénzátutalások (ezen belül az 1000 euró feletti és alatti pénzátutalások), továbbá az Európai Unión belüli és az Európai Unió területén kívülre irányuló pénzátutalások esetében.

A visszakereshetőség biztosítása érdekében a fizetési szolgáltató köteles a megbízói adatok teljes körét 5 évig megőrizni. Az adatokat kifejezetten csak a pénzmosás és a terrorizmus finanszírozásának megelőzése, vizsgálata vagy felderítése céljából lehet felhasználni.

A rendeleti formának köszönhetően nem szükséges az 1781/2006/EK rendelet magyar jogszabályokba történő külön átültetése. Mindazonáltal bizonyos cikkek esetében lehetőséget biztosít a tagállamoknak az alapszabályoktól eltérő, az alkalmazást könnyítő rendelkezések életbe léptetésére. Az 1781/2006/EK rendelet továbbá a tagállamra ruház bizonyos végrehajtási jogköröket az 1781/2006/EK rendelet tagállami érvényesülése érdekében, valamint a végrehajtó magyar jogszabállyal az 1781/2006/EK rendelettel lefedett szabályozási kört érintő hatályos nemzeti jogszabályhelyeket is hatályon kívül kell helyezni. Az 1781/2006/EK rendeletet a pénzmosás megelőzéséről és megakadályozásáról szóló 2003. évi XV. törvény (a továbbiakban: Pmt.) módosításával kell végrehajtani, tekintettel arra, hogy ez a szabályozási koncepció a jogalkalmazók számára áttekinthetővé, egyértelművé teszi a pénzmosás és a terrorizmus finanszírozása elleni küzdelem érdekében teljesítendő kötelezettségeiket a Pmt. keretein belül.

Az 1781/2006/EK rendelet alapján a tagállamok kötelesek megállapítani az 1781/2006/EK rendelet rendelkezéseinek megsértése esetén alkalmazandó szankciókra vonatkozó szabályokat (amelyek majd 2007. december 15-étől alkalmazandók), és kötelesek kijelölni azokat az illetékes nemzeti hatóságokat, amelyek ellenőrzik az 1781/2006/EK rendelet előírásainak betartását (a felügyelő szerv és az általa alkalmazható szankciók meghatározása). Az 1781/2006/EK rendelet előírásainak hatékony ellenőrzésére a Pénzügyi Szervezetek Állami Felügyeletét (a továbbiakban: Felügyelet) jelöli ki a végrehajtó jogszabály, továbbá meghatározza az alkalmazandó eljárási szabályokat és intézkedéseket.

Az 1781/2006/EK rendelet rendelkezései vonatkozásában a végrehajtó jogszabály (Pmt.) kötelezi a szolgáltatókat a belső szabályzat átdolgozására, illetve kidolgozására.

A végrehajtó jogszabály hatályon kívül helyezi a Pmt. azon szakaszait, amelyek az 1781/2006/EK rendeletben foglalt kötelezettségekkel azonos vagy ellentétes rendelkezéseket állapítanak meg.

Az 1781/2006/EK rendelet által a tagállamok számára biztosított azon mentességek megadására, amelyek közvetlenül kapcsolódnak az EU 3. pénzmosás és terrorizmus finanszírozás elleni irányelvben (Az Európai Parlament és a Tanács 2005/60/EK Irányelve a pénzügyi rendszereknek a pénzmosás, valamint terrorizmus finanszírozása céljára való felhasználásának megelőzéséről) előírt kötelezettségek teljesítéséhez, Magyarország jelen végrehajtó jogszabályban nem lát lehetőséget az irányelv végrehajtását biztosító hazai jogszabályi háttér kialakításáig. Az 1781/2006/EK rendelet által biztosított mentesítési lehetőségeket az irányelv átültetésekor tartjuk célszerűnek áttekinteni. A tagállamok 2007. december 15-éig kötelesek hatályba léptetni azokat a törvényi, rendeleti és közigazgatási rendelkezéseket, amelyek szükségesek ahhoz, hogy az irányelvnek megfeleljenek. Az egyeztetett ütemtervben vállaltaknak megfelelően az előterjesztés 2007. szeptemberében kerül benyújtásra a Kormány elé.

Az 1781/2006/EK rendelet 2007. január 1-jén lépett hatályba. Az 1781/2006/EK rendelet késői, 2006. december 8-i kihirdetése következtében azonban a törvényi tárgyat érintő végrehajtást biztosító hazai jogszabály megalkotása az 1781/2006/EK rendelet hatályba lépéséig technikailag nem volt lehetséges.

A tagállamok legkésőbb 2007. december 14-éig kötelesek értesíteni a Bizottságot a szankciókra vonatkozó szabályokról és az azok alkalmazásáért felelős hatóságokról, és azokat 2007. december 15-étől kezdődően kell alkalmazni az 1781/2006/EK rendeletre vonatkozóan.

A Kormány a 2007. február 21-i ülésén vita nélkül elfogadta a Közösség területére belépő, illetve a Közösség területét elhagyó készpénz ellenőrzéséről szóló, 2005. október 26-i 1889/2005/EK európai parlamenti és tanácsi rendelet végrehajtásáról, valamint a pénzmosás megelőzéséről és megakadályozásáról szóló 2003. évi XV. törvény módosításáról készült kormány-előterjesztést, és jóváhagyta az abban foglalt törvénytervezetek Országgyűlés elé történő benyújtását azzal, hogy ezt megelőzően kerüljön sor a Pmt. módosításával kapcsolatban az Európai Központi Bankkal (a továbbiakban: EKB) történő konzultációra. Az EKB-val történő egyeztetés sikeresen lezárult.

-----STARTING---POINT---RESZLETES---

Az 1. §-hoz

A rendelkezés - a törvény általános hatályától eltérően - az 1781/2006/EK rendelet hatálya alá tartozó szolgáltatókat határozza meg.

A 2. §-hoz

A rendelkezés technikai jellegű.

A 3. §-hoz

A rendelkezés a törvény és az 1781/2006/EK rendeletben foglalt kötelezettségek összhangját biztosítja.

A 4. §-hoz

A törvény egy olyan rendelkezéssel egészül ki, amely a törvény rendelkezéseitől eltérő, az 1781/2006/EK rendelet tényleges hazai alkalmazhatósága érdekében végrehajtási szabályokat állapít meg: kijelöli a pénzmosás és terrorizmus finanszírozás elleni felelős hatóságokat Magyarországon, kijelöli az 1781/2006/EK rendelet előírásai betartásának hatékony ellenőrzése és a szankciók alkalmazása céljából a felelős hatóságot, a Pénzügyi Szervezetek Állami Felügyeletét. Az 1781/2006/EK rendelet által meghatározott pénzösszeg euró-értékének kiszámításakor a pénzátutalásra vonatkozó megbízás átvételének napján a Magyar Nemzeti Bank által közzétett hivatalos árfolyamot, az MNB hivatalos árfolyamlapján nem szereplő pénznemek esetében az ezek USD-ra átszámított árfolyamairól szóló, a pénzátutalásra vonatkozó megbízás átvételének napján érvényes MNB közleményben foglalt árfolyamot kell alkalmaznia a fizetési szolgáltatónak.

Az 5. §-hoz

Ebben a §-ban az 1781/2006/EK rendelet rendelkezéseinek megsértése esetén alkalmazandó eljárásra, szankciókra és a szükséges intézkedések megtételére vonatkozó szabályok kerülnek meghatározásra. Az illetékes hatóságok kötelesek hatékonyan ellenőrizni az 1781/2006/EK rendelet előírásainak betartását, a szankcióknak hatékonyaknak, arányosaknak és visszatartó erejűeknek kell lenniük.

A 6. §-hoz

A rendelkezés technikai jellegű.

A 7. §-hoz

Az 1781/2006/EK rendelettel összhangban a belső szabályzat kötelező tartalmi elemei kibővülnek.

A 8. §-hoz

A rendelkezés a közösségi jogi aktusoknak való megfelelést határozza meg.

A 9. §-hoz

Az 1781/2006/EK rendelet hazai alkalmazhatósága céljából szükség van a Pénzügyi Szervezetek Állami Felügyeletéről szóló 1999. évi CXXIV. törvény e rendelkezéssel történő kiegészítésére.

A 10. §-hoz

Az 1781/2006/EK rendelet hazai alkalmazhatósága céljából szükséges a hitelintézetekről és a pénzügyi vállalkozásokról szóló 1996. évi CXII. törvény banktitokra vonatkozó rendelkezéseinek módosítása.

A 11. §-hoz

Az 1781/2006/EK rendelet hazai alkalmazhatósága céljából szükséges a tőkepiacról szóló 2001. évi CXX. törvény értékpapírtitokra vonatkozó rendelkezéseinek módosítása.

A 12. §-hoz

Az 1781/2006/EK rendelet hazai alkalmazhatósága céljából szükséges a Postáról szóló 2003. évi CI. törvény üzleti titokra vonatkozó rendelkezéseinek módosítása.

A 13. §-hoz

E rendelkezés a jogharmonizációs klauzulát határozza meg.

-----STARTING---POINT---VEGE---

A 14. §-hoz

E rendelkezés határozza meg a hatálybalépés időpontját, az átmeneti rendelkezéseket, továbbá meghatározza, hogy a törvény, illetve a befektetők és a betétesek fokozott védelmével kapcsolatos egyes törvények módosításáról szóló 2004. évi XXII. törvény mely rendelkezéseinek hatályon kívül helyezése szükséges.