2015. évi CCXXV. törvény indokolása

egyes közúti és vasúti közlekedéssel, valamint fogyasztóvédelemmel összefüggő törvények módosításáról

-----STARTING---POINT---ALTALANOS--- 

Az e-matrica nélkül vagy helytelenül megváltott matricával közlekedőkkel szemben jelenleg alkalmazott pótdíjazást 2016. január 1-től is indokolt fenntartani. Az útdíjrendszer átalakítását követően, 2015 folyamán lezajlott vizsgálatok során megállapításra került, hogy az e-matrica nélkül vagy helytelenül megváltott matricával közlekedőkkel szemben nem szükséges hatósági úton fellépni. A pótdíjazás helyett eredetileg bevezetni tervezett közigazgatási hatósági eljárás keretében történő bírságolás az úthasználók számára hátrányos, túlzott szigorítással járna. A pótdíjbeszedés hatékonysága, a szankcionálás kellő visszatartó ereje, a jelenleg is alkalmazott ügyfélbarát, méltányossági elemeket tartalmazó, szolgáltatási szemléletű ügyintézés keretében egyaránt biztosítható.

Az alternatív és az online vitarendezési eljárások olcsó, egyszerű és gyors eljárások, és ezáltal mind a fogyasztó, mind a kereskedő számára előnyösek, mivel igénybe vételükkel a bírósági eljárások - és költségek - elkerülhetők. Az online vitarendezést szabályozó fogyasztói jogviták online rendezéséről, valamint a 2006/2004/EK rendelet és a 2009/22/EK irányelv módosításáról (fogyasztói alternatív vitarendezési irányelv) szóló, 2013. május 21-i 524/2013/EU parlamenti és tanácsi rendelet (a továbbiakban: OVR rendelet) lehetővé teszi majd a fogyasztók és a kereskedők számára, hogy az online vásárlásokból adódó vitáikat - az egységes uniós online vitarendezési platformnak (OVR-platform) köszönhetően - online módon rendezzék. Az online platform az összes nemzeti alternatív vitarendezési fórumot (nálunk békéltető testület) össze fogja kötni. Ez az egyetlen belépési pont egy interaktív, felhasználóbarát weboldal lesz, amely az EU összes hivatalos nyelvén, térítésmentesen rendelkezésre áll majd. Ezen túlmenően a kereskedők honlapján további tájékoztatást nyújt majd a fogyasztóknak az OVR-platformra mutató link. A fogyasztók és vállalkozások ezen kívül vitáik online rendezéséhez az OVR-platformot igénybe vehetik, ahol panaszukat az EU bármely hivatalos nyelvén benyújthatják. A platform segítséget nyújt a határokon átnyúló viták rendezésében, különösen, ha a felek különböző tagállamban élnek és nincs közös nyelvük. A törvény-módosítás az OVR rendelet végrehajtásához szükséges rendelkezéseket állapítja meg.

Az állam tulajdonában álló gyorsforgalmi autóutak mentén létesített elektronikus hírközlő hálózati elemek és berendezések már nem kizárólag az út üzemeltetéséhez (és útdíjszedéshez/ellenőrzéshez) szükségesek, azok egyéb célú igénybevételre is alkalmas többletkapacitásokkal is rendelkeznek.

Annak érdekében, hogy az állam számára lehetővé váljon a közút melletti optikai hálózat szabad kapacitásainak optimális kiaknázása, meg kell teremteni a szükséges jogszabályi feltételeket és az egységes vagyonkezelést a törvény módosításával. Az országos közutak melletti hálózat elsősorban továbbra is az útüzemeltetési,útdíjszedési és útdíjellenőrzési szolgáltatások megszakítás-mentes és minőségi színvonalon történő ellátását, másodsorban az Nemzeti Távközlési Gerinchálózat hálózati igényeit szolgálja. Az ezen felüli szabad kapacitás az állami vagyonnal való gazdálkodás szabályainak megfelelően kerülhet hasznosításra.

Ezen túlmenően a Kormány döntött a gyorsútnak, mint a gyorsforgalmi hálózati útosztályba tartozó új útkategóriának a bevezetéséről. A gyorsutak megvalósítási céljukat tekintve regionális viszonylatokban magas szolgáltatási szintű kapcsolatot biztosítanak a megyei jogú városok és az ipari-technológiai központok számára, továbbá biztosítják az egyes kisebb jelentőségű tranzitkapcsolatok létrehozását. A gyorsutak fő műszaki jellemzőket tekintve - általános esetben - 110 km/órás tervezési sebességű, 2x2 sávos, osztottpályás, csökkentett keresztmetszetű, burkolt üzemi sáv nélküli utak, amelyek a gépjárművek visszatartására alkalmas fizikai elválasztással, valamint különszintű, illetve szabályozott szintbeni csomópontokkal rendelkeznek. Nyomvonaluk - általános esetben - települési átkelést nem tartalmaz, de indokolt esetben rövid szakaszon - a megfelelő védelmi (forgalombiztonsági és környezetvédelmi) eszközök biztosításával - érinthet lakott területet, haladhat lakóterületek között rendelkezésre álló beépítetlen folyosóban, illetve gazdasági, kereskedelmi területhasználatú környezetben. A törvény elsődleges célja a fentiekben ismertetett új útkategória jogszabályi bevezetése, a gyorsutakra vonatkozó törvényi szintű szabályozás megteremtése.

A tengely- vagy össztömeg tekintetében túlterhelt járművek közlekedése a nemzeti útvagyonra, illetve a közlekedés biztonságára egyaránt veszélyt és kockázatot jelent. „A Nemzeti tengelysúly-, és kapcsolódó ellenőrzéseket támogató hálózat kialakítása” című projekt célja egy olyan komplex, országos közlekedési hatósági Nemzeti Tengelysúlymérő Ellenőrző Rendszer (továbbiakban: TS) kialakítása, amely a meglévő állami tulajdonú, a közúthálózat igénybevételével összefüggő jogosultságokat tartalmazó közúti közlekedési rendszerek együttműködési lehetőségeit kihasználva - biztosítja a túlterhelt járművek engedély nélküli, vagy az engedélyben foglaltaktól eltérő közlekedésének visszaszorítását, a szabálytalanul közlekedő járművek szankcionálását. A közúti közlekedésről szóló 1988. évi I. törvény (a továbbiakban: Kkt.) módosítása egyrészt megteremti a nemzeti tengelysúlymérő rendszer, mint informatikai rendszer kialakításának törvényi kereteit, az adatkezelés szabályait. A törvény kijelöli a megvalósítás során építtetőként eljáró szervezetet. A gyakorlati tapasztalatok figyelembe vételével, az ellenőrzés hatékonyabbá tétele érdekében a közúti forgalomban végzett ellenőrzés szabályait is részletezi a törvény.

-----STARTING---POINT---RESZLETES---

Az 1. §-hoz

Jogtechnikai jellegű módosítás, amely a Kkt. gyorsforgalmi utakra vonatkozó rendelkezéseinek gyorsutakra történő kiterjesztését szolgálja.

A 2. §-hoz

A módosítás a közutak mellett elhelyezésre kerülő különféle táblák, eszközök esetében azok rendeltetésére figyelemmel állapít meg differenciált szabályozást. Ezek részben a közlekedési jelzőtáblák kategóriájába tartoznak, részben tisztán reklámozásra szolgálnak (a reklámtábla, reklámhordozó, egyéb reklámcélú berendezés), vannak továbbá olyan eszközök is, amelyek komplexen szolgálnak közúti közlekedési tájékoztatási és reklámcélokat. Ezen utóbbiakat a módosítás a tájékozódást segítő jelzést megjelenítő reklámcélú eszköz elnevezéssel látja el, a Kkt. értelmező rendelkezései között meghatározva ezen eszközök fogalmát, és egyértelművé téve, hogy ezek nem minősülnek sem közlekedési táblának, sem pedig reklámtáblának, reklámhordozónak és egyéb reklámcélú berendezésnek.

Az immár három féle csoportba tartozó eszközök (a közlekedési táblák, a különféle reklámeszközök, valamint az új kategória: a tájékozódást segítő jelzést megjelenítő reklámcélú eszközök) esetében részben közös szabályok érvényesülnek, részben eltérő rendelkezések határozzák meg az elhelyezésüket.

A közös szabályok esetében a módosítás kiegészíti az adott rendelkezés alkalmazási körét az új eszközzel; ilyen a Kkt. 12. § (3a) bekezdésének módosítása, 12. § (4) és (5) bekezdésének módosítása, valamint a hatályos szabályok szerinti 12. § (3c) bekezdés módosítása.

A (3c) bekezdésben az elhelyezéshez az érintett oszlop és az érintett ingatlan okán szükséges engedélyekre, hozzájárulásokra, valamint az elhelyezés tűrésére vonatkozó rendelkezések szerepelnek. Ezek a szabályok arra vannak figyelemmel, hogy az eszköz elhelyezése egy már a helyszínen lévő oszlopra történik, másrészt annak fizikai adottságai szigorú keretek között kerülnek meghatározásra (végrehajtási rendeletben).

A (3d) bekezdés az elhelyezés járulékos kérdéseit rendezi. E szabályok pedig azt veszik alapul, hogy a tábla felhelyezése a közút területére a tábla rendeltetésénél fogva (az a közúton közlekedőket segíti úti céljukhoz, és ezzel a közlekedés szervezését és irányítását valósítja meg) a közterület rendeltetésszerű használatának minősül.

Ebből következően az elhelyezés nem esik közterület használati díjfizetési kötelezettség alá. Annak okán ugyanakkor, hogy a közútra és a közlekedéssel összefüggésben történik az elhelyezés, a: módosítás a közútkezelő részére történő elhelyezési díj fizetését írja elő az elhelyezésre jogosult számára, melynek összegét és megfizetésének részletszabályait ugyancsak végrehajtási rendelet fog meghatározni.

A 3. §-hoz

A törvény megteremti a TS-nek a közútkezelői hozzájárulásokkal összefüggő adatkezelési szabályait, hatékonyabbá teszi a járművek ellenőrzésre történő kiválasztását azáltal, hogy kötelezővé teszi a közútkezelői hozzájárulásoknak a TS-ben történő rögzítését. Az adatátadással elkerülhetővé válik olyan járművek indokolatlan megállítása, amelyek rendelkeznek az adott útszakaszra megengedett tengelyterheléstől, vagy össztömegtől eltérő használatára vonatkozó hozzájárulással.

A 4. §-hoz

Az európai parlamenti és tanácsi rendeleti szintű szabályozás változása miatt pontosítani kell a tanácsi rendeleti hivatkozásokat.

Az 5. §-hoz

A 2009. évben bevezetett miniszteri rendeleti végrehajtási szabályozás tapasztalatai alapján egyértelművé vált, hogy a gépkezelők szakmai képzésére és vizsgáztatására vonatkozó végrehajtási szabályokat indokolt kiterjeszteni azon emelő és rakodógépekre is, amelyeket nem kizárólagosan - a rakodási feladattól függően alkalomszerűen - közúti jármű rakodásához használnak.

A 6. §-hoz

A módosítás megteremti annak lehetőségét, hogy a közút kezelője a tömeg és tengelysúly ellenőrzésekkel egyidejűleg a külföldi fuvarozók közlekedési engedélyhasználatát is ellenőrizze. Ez hozzájárulhat a nemzetközi forgalomban a jogosulatlan engedélyhasználat jelentős mérsékléséhez. Ma az ún. „fix” mérlegen történő mérlegelés alkalmával az ellenőrök a gépkocsi szinte valamennyi okmányát elkérik a szállított tömeg kontrolálása céljából. A mérlegelést végző személyek megfelelő kiképzést követően alkalmasak lesznek a mérlegelés ellenőrzésén túl a közlekedési engedély használat ellenőrzésére is.

Az európai parlamenti és tanácsi rendeleti szintű szabályozás változása miatt a menetíró készülékek alkalmazásával kapcsolatos ellenőrzésekre a tanácsi rendelet ellenőrző tisztviselők szakmai képzését és kijelölését írja elő. Ebből következően pontosítani kell az ellenőrzési feljogosításra vonatkozó szabályokat.

Az egyes közúti közlekedési jogsértések miatt alkalmazott biztosítási intézkedés során a Kkt. 20. § (7a) bekezdése értelmében az eljáró hatóság jogosult a jármű forgalmi engedélyét a járművisszatartás idejére elvenni. A gyakorlati tapasztalatok alapján ezen intézkedés nem bírt kellő visszatartó erővel. A Kkt. 20. § (8) bekezdésének módosítása a forgalmi engedély elvétele mellett lehetővé teszi - a jármű jogszerű visszatartásának időtartamára - a jármű hatósági jelzésének elvételét is, a jármű továbbközlekedésének megakadályozása érdekében.

Ezzel összefüggésben a Kkt. 20. § (9) bekezdése is kiegészítést igényel, a jármű vezetője részére adandó tájékoztatás meghatározásának érdekében.

A törvény emellett hiánypótló szabályozást tartalmaz a tekintetben, hogy az ellenőrzésre jogosult hatóságok részére biztosított visszatartás jogintézményéhez kapcsolódóan bírság kiszabását is lehetővé teszi. A módosítás gyakorlati tapasztalatok alapján a magyar nyelvet nem ismerő személyekkel szemben folytatott eljárás hatékonyságának növelésére (többnyelvű tájékoztatás, a visszatartás szabályainak pontosítása) tekintettel indokolt.

A módosítás megteremti az útdíjköteles útszakaszok használatáért fizetendő, megtett úttal arányos útdíjra vonatkozó szabályok közlekedési hatóság és a Nemzeti Útdíjfizetési Szolgáltató Zártkörűen Működő Részvénytársaság által történő ellenőrzési jogosultságát.

A 7. §-hoz

A módosítás az objektív felelősség elve alapján büntethetővé teszi a tengelysúlymérő-rendszer mérési eredményei alapján kétséget kizáróan tengelytúlsúlyos vagy össztömeg határt túllépő járművek üzembentartóját. Az objektív alapú szankció 21. §-ban meghatározott szabályaiból következően ezt a szankciót csak joghatással járó mérésre való technikai alkalmasság esetén lehet alkalmazni (a 21. § (3) bekezdése alapján kiadott miniszteri rendelet határozza meg a mérőrendszer alkalmazhatóságára vonatkozó technikai feltételeket). A módosítás gyakorlati tapasztalatok alapján a közúti forgalomban végzett ellenőrzés eljárási szabályait is pontosítja. Ez egyrészt a bizonyítás egyszerűsítését teszi lehetővé (képfelvétel készítése), illetve a közúti forgalomban végzett ellenőrzés egységesítése érdekében a törvény különös eljárási szabályokat állapít meg.

A törvény emellett rendelkezik a gyorsút építési övezetében elhelyezendő létesítményekről is, figyelemmel a gyorsutak műszaki sajátosságaira is a leálló öblök tekintetében.

A módosítás biztosítja, hogy amennyiben az ellenőrzésre jogosult hatóság a közúti ellenőrzés során megállapítja, hogy a díjköteles útszakaszok használatáért fizetendő, megtett úttal arányos útdíjra vonatkozó szabályok megszegése miatt közigazgatási eljárás még nem indult, úgy - tekintet nélkül a szabályszegés elkövetési helyére - 180 napig jogosult a közigazgatási hatósági eljárásban a bírság kiszabására és a jogsértést elkövető részére történő megküldésére.

A 8. §-hoz

A rendelkezés rögzíti, hogy a közlekedési hatóság a TS-t működteti a közúti járművek legnagyobb megengedett össztömegére és tengelyterhelésére vonatkozó rendelkezések megtartásával kapcsolatos ellenőrzési feladatok támogatására, az ellenőrzésre való kiválasztás előszűrése érdekében. Meghatározza továbbá, hogy a TS milyen adatokat vesz át az útdíjszedőtől, az átvett adatokat meddig kezeli. Rögzíti továbbá, hogy amennyiben a TS keretében végzett mérés alapján szabályszegés gyanúja vélelmezhető, az adatokat a jármű hatósági ellenőrzésre való kiválasztása érdekében jelzi a közúti ellenőröknek.

A 9. §-hoz

A két- vagy háromkerekű járművek, valamint a négykerekű motorkerékpárok jóváhagyásáról és piacfelügyeletéről szóló 2013. január 15-i 168/2013/EU európai parlamenti és tanácsi rendelet alapján az engedélyezett járműtípusokkal, valamint a jóváhagyott alkatrészekkel, tartozékokkal és önálló műszaki egységekkel kapcsolatos ellenőrzésekre a közlekedési hatóság műszaki szolgálatot jelöl ki.

A 10. §-hoz

A piacfelügyelettel kapcsolatos európai parlamenti és tanácsi rendelet alapján szükségessé válik a piacfelügyeletet ellátó hatósági szervezetek kijelölése.

A 11. §-hoz

A közúti járművekkel kapcsolatosan végzett időszakos vizsgálatok jelentős része - mintegy 80%-a - erre kijelölt szakértői intézményekben üzemeltetett vizsgáló állomásokon történik. A fennmaradó mintegy 20% műszaki vizsgálatát a fővárosi és megyei kormányhivatalok üzemeltetésében lévő vizsgáló bázisok végzik. E munkamegosztásból következően a fővárosi és megyei kormányhivatalok miközben saját maguk is időszakos vizsgálatot végeznek, ellenőrzik a vizsgáló állomásokon végzett azonos tevékenységeket. E belső ellentmondás megszüntetése érdekében szükséges egyes személygépkocsik és kistehergépkocsik műszaki vizsgálati lehetőségét a kijelölt vizsgáló állomásokra korlátozni és ezzel egyidőben a közlekedési hatósági bázisokon e vizsgálatok végzését megszüntetni.

A 12. §-hoz

Az európai parlamenti és tanácsi rendeleti szintű szabályozás változása miatt a menetíró készülékek alkalmazásával kapcsolatos beépítési vizsgálati javítási, gyártási tevékenységek ellátását az illetékes hatóság engedélyhez köti. Ezzel összefüggésben miniszteri rendeletben kell meghatározni a menetíró készülékek javítását végző szervezetekre és az ott alkalmazott szakemberekre vonatkozó technikai és képzettségi követelményeket. Mindemellett az érintett szervezetekről hatósági nyilvántartást kell vezetni, amelyben fel kell tüntetni a működésükkel kapcsolatos fontosabb jellemzőket is.

A 13. §-hoz

A kapcsolódó európai parlamenti és tanácsi rendelet kötelező jelleggel írja elő a tagállamok részére a menetíró készülék beépítését, vizsgálatát, javítását végző személyek esetében a szaktanfolyami képzést és továbbképzést, a kapcsolódó névjegyzékbe vételt.

A 14-16. §-hoz

A Kkt. 29. § (3) bekezdésében foglalt kivételek közé beépítésre kerül az új 32/A. § (8) bekezdése. A rendelkezés célja, hogy az újonnan létrejövő utak melletti közúti hírközlő hálózatok is közvetlenül a hírközlő hálózatok vagyonkezelésére kijelölt szervezethez kerüljenek. A Kkt. módosítás a vagyonkezelő szempontjából elválasztja a közutak vagyonkezelésétől a közutak melletti optikai hálózat (közúti hírközlő hálózat) vagyonkezelését, érintetlenül hagyva a közúti hírközlő hálózatok közúti tartozéki minőségét, illetve annak tulajdonosi viszonyait. Új, 32/A. §-sal egészül ki a Kkt. Ennek alapján a törvény erejénél fogva az országos közutak üzemeltetéséhez, valamint az útdíjszedés és -ellenőrzés működtetéséhez szükséges állami tulajdonú elektronikus hírközlő hálózatok nem aktív hálózati elemeinek vagyonkezelője az MVM NET Távközlési Szolgáltató Zártkörűen Működő Részvénytársaság (a továbbiakban: MVM NET Zrt.) lesz, a koncessziós társaságok kezelésében álló közutak hírközlő hálózata kivételével. Az új § rendelkezik a közúti hírközlő hálózat (ide nem értve a koncessziósok által valamilyen módon hasznosított hálózati szakaszokat) hasznosításának részleteiről. Ennek alapján a vagyonkezelői jog létesítése ingyenes, azonban az MVM NET Zrt. meghatározott vagyonkezelési díjat köteles fizetni a Magyar Nemzeti Vagyonkezelő Zrt. részére a piaci alapú hasznosításból származó bevétele terhére. A közúti hírközlő hálózat szabad kapacitásainak felhasználása elsősorban a kormányzati célú hírközlő hálózatok igényeire lehetséges. A piaci alapú hasznosítás az ezen felüli szabad kapacitások tekintetében lehetséges. Fontos, hogy a piaci alapú hasznosítás nem mehet a közúti hírközlő hálózat útüzemeltetési, illetve útdíjszedési és -ellenőrzési célú hasznosításának a rovására, azokat megfelelő minőségben, megszakítás-mentesen kell tudnia kiszolgálnia a hálózatnak.

A rendelkezés kimondja továbbá, hogy a TS megvalósítására irányuló projekt során építtetőként a Nemzeti Útdíjfizetési Szolgáltató Zrt. jár el.

A 17. §-hoz

A pótdíjbehajtás hatékonyságának növelése érdekében a törvény a Kkt. 33/B. § (5a) bekezdésének hatályát kiterjeszti a külföldi pótdíjfizetésre kötelezett üzemben tartókra, tehát ne csak a KEKKH adatbázisból nyert adatok esetén, hanem valamennyi esetben nyugodjon a pótdíjfizetési felszólítás kiküldésére nyitva álló 60 napos határidő.

A 18. §-hoz

A módosítás rendelkezik a gyorsút építési övezetében elhelyezendő létesítményekről.

A 19. §-hoz

Az európai parlamenti és tanácsi rendeleti szintű szabályozás változása miatt pontosítani kell a tanácsi rendeleti hivatkozásokat.

A 20. §-hoz

Az európai parlamenti és tanácsi rendeleti szintű szabályozás változása miatt a piacfelügyeleti tevékenység végzésével és a menetíró készülékek alkalmazásával kapcsolatos hatósági adatkezelés és adatnyilvántartás ellátásához törvényi felhatalmazás szükséges.

A 21. §-hoz

A fogalom-meghatározások módosítását, pontosítását, illetve új fogalmak beillesztését tartalmazza.

A 22. §-hoz

A Kkt. átmeneti és záró rendelkezéseit egészíti ki. A vagyonkezelői jogokat és kötelezettségeket a közúti hírközlő hálózat tekintetében az MVM NET Zrt. a törvény erejénél fogva, az átadás-átvétel napján szerzi meg. A vagyonkezelői szerződés megkötésére 2016. május 1-től 60 nap áll rendelkezésre. Rögzítésre kerül a korábbi vagyonkezelő és az MVM NET Zrt. közötti átadás-átvétel módja. Az útüzemeltetési, valamint útdíjszedési és ellenőrzési alapszolgáltatások megszakítás-mentes biztosítása érdekében a közúti hírközlő hálózat korábbi üzemeltetője elvégezheti a hálózatoknak az MVM NET Zrt. vagyonkezelésébe kerülését követően a szükséges javításokat, karbantartásokat az MVM NET Zrt. költségére akkor is, ha az új hálózathasználati szerződéseket még nem kötötték meg.

Emellett a törvény a személyes adatok kezelését lehetővé tevő rendelkezést tartalmaz a közútkezelői hozzájárulásokkal összefüggésben.

A 23. §-hoz

Az európai parlamenti és tanácsi rendeleti szintű szabályozás változása miatt szükséges több jogalkotási felhatalmazást a törvényben megjelentetni.

A 24. §-hoz

Jogharmonizációs záradék módosítása.

A 25. §-hoz

A tulajdonjog, azon belül is a rendelkezési jog korlátozását jelenti, ha csak a lakóhellyel rendelkező természetes személyek lehetnek belföldi üzemben tartók, ezen javít a törvény. Ezenfelül egyéb, a koherencia miatt szükséges szövegcserés módosítást tartalmaz a rendelkezés. Pontosító módosítás, hogy amennyiben a helyszíni intézkedés, vagy a közigazgatási eljárás során ismertté válik a szabályszegést elkövető személye, úgy nem az objektív alapú szankciót kell alkalmazni, hanem a jármű vezetőjével szemben a Kkt. 20. § (4) bekezdése szerinti bírságot kell kiszabni.

A 26. §-hoz

A módosítás a gyorsforgalmi utakra vonatkozó egységes szabályozást hivatott biztosítani az állami tulajdonban lévő vagyontárgyak önkormányzati tulajdonba adásával kapcsolatban.

A 27. §-hoz

Az OVR rendelet 4. cikke (1) bekezdése értelmében az OVR rendelet alkalmazása tekintetében fogyasztónak a 2013/11/EU irányelv 4. cikke (1) bekezdésében meghatározott személyt kell tekinteni. Mindezek alapján az online vitarendezési platformhoz kizárólag - nem kereskedelmi, üzleti vagy szakmai célból eljáró - természetes személy nyújthat be panaszt, jogi személy erre például nem jogosult. Tekintettel arra, hogy a fogyasztóvédelemről szóló 1997. évi CLV. törvény (a továbbiakban: Fgytv). jelenleg hatályos 2. § a) pontja szerint a békéltető testületre vonatkozó szabályok alkalmazásában fogyasztónak kell tekinteni az önálló foglalkozásán és gazdasági tevékenységi körén kívül eső célok érdekében eljáró, külön törvény szerinti civil szervezetet, egyházi jogi személyt, társasházat, lakásszövetkezetet, mikro-, kis- és középvállalkozást, így indokolt az Fgytv. említett rendelkezésének módosítása a tekintetben, hogy online vitarendezési platform tekintetében eljárás csak olyan esetekben kezdeményezhető, amelyekben a panaszos fél természetes személynek minősül és egyébként nem kereskedelmi, üzleti vagy szakmai célból jár el.

A 28. §-hoz

Az OVR rendeletben foglaltak alapján az online vitarendezési platform nem csak határon átnyúló, hanem belföldi online jogvitáknál is igénybe vehető - azaz a OVR rendeletben foglaltak alkalmazása minden magyar békéltető testületet érinthet -, szükséges lehet az Fgytv.-nek egy olyan általános tartalmú hivatkozással való kiegészítése, miszerint a belföldi online ügyletből eredő, az online vitarendezési platformhoz benyújtott jogvita esetén az eljáró békéltető testület a OVR rendelet és a végrehajtását szolgáló jogszabályok rendelkezései alapján köteles eljárni.

A 29. §-hoz

A 2015. szeptember 11-től hatályos Fgytv. 29. § (11) bekezdése a vállalkozás békéltető testületi eljárásban való együttműködési kötelezettsége keretében előírja, hogy a vállalkozás köteles a meghallgatáson egyezség létrehozatalára feljogosított személy részvételét biztosítani. Az OVR rendelet 10. cikke b) pontja alapján ugyanakkor az alternatív vitarendezési fórum nem követelheti meg a felek vagy képviselőik fizikai jelenlétét, kivéve, ha eljárási szabályai előírják ennek lehetőségét, és a felek ehhez beleegyezésüket adják. Mindezekre tekintettel szükséges az Fgytv. említett bekezdésének módosítása a tekintetben, hogy a személyes megjelenési kötelezettség alól az online vitarendezési platformhoz benyújtott panaszok alapján indult eljárások kivételnek minősüljenek.

A 30. §-hoz

Jogharmonizációs rendelkezés.

A 31. §-hoz

Közlekedésbiztonsági okokból az autópályákra, autóutakra és a lakott területen kívüli egy- és kétszámjegyű főutakra vonatkozó szabályozást terjeszti ki a törvény a gyorsutakra.

A 32. §-hoz

A közúti közlekedési nyilvántartásról szóló 1999. évi LXXXIV. törvény módosításával az állampolgároknak nem lesz kötelező lakcímváltozás esetén a forgalmi engedély cseréje.

A 33. §-hoz

Az OVR rendelet 14. cikke (1) bekezdésében foglaltak mindenképpen felvetik az online vitarendezési platformra utaló link - a kereskedők, illetve az online piacok által történő - közzétételének ellenőrzésére jogosult hatóság hazai jogszabályban való kijelölésének szükségességét. E tekintetben a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.) 10. §-a szerint meghatározott hatóság eljárási jogosultságát célszerű meghatározni, hasonlóan egyéb, az online kereskedelemre vonatkozó tájékoztatási kötelezettség ellenőrzéséhez. Az erre vonatkozó hatásköri szabályok rögzítését az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény (a továbbiakban: Ektv.) hatáskörre vonatkozó rendelkezései között indokolt. Az OVR rendelet 14. cikke (2) bekezdése alapján az Európai Unióban letelepedett, online adásvételi vagy szolgáltatási szerződésekben érintett azon kereskedők, akik kötelesek egy vagy több alternatív vitarendezési fórumot igénybe venni a fogyasztókkal fennálló vitáik rendezéséhez, vagy erre kötelezettséget vállalnak, tájékoztatniuk kell a fogyasztókat az online vitarendezési platform létezéséről, valamint arról a lehetőségről, hogy az online vitarendezési platform felhasználható a vitáik rendezéséhez. Emellett az online vitarendezési platformra mutató elektronikus linket kell megjeleníteniük honlapjukon, illetve, ha az ajánlatot e-mailben teszik, akkor az adott e-mailben. Az ezen kötelezettségek ellenőrzése tekintetében ugyancsak az Fttv. 10. §-a szerint meghatározott hatóság eljárási jogosultságát szükséges rögzíteni. Annak érdekében ugyanakkor, hogy a hatóság annak vizsgálatára is jogosult legyen, hogy a kereskedők az ajánlat, illetve az általános szerződési feltételek tekintetében az OVR rendeletben előírt tájékoztatási követelménynek eleget tesznek-e, indokolt az Ektv.-ben rögzíteni, hogy a hatóság említett eljárása tekintetében az Fttv. 1. § (3) bekezdésének a) pontja nem alkalmazandó, miszerint az Fttv. hatálya nem terjed ki a szerződés létrejöttére, érvényességére és joghatásaira, valamint a kereskedelmi gyakorlattal összefüggésben felmerülő polgári jogi igényekre.

A 34. §-hoz

Jogharmonizációs rendelkezés.

A 35-36. §-hoz

A jogtechnikai módosítás mellett a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény, valamint az Országos Területrendezési Tervről szóló 2003. évi XXVI. törvény vonatkozásában szükséges a gyorsforgalmi utak útkategóriájába a gyorsúti hálózati elemeket is beemelni.

A 37-40. §-hoz

A módosítás indoka a vasúti közlekedésről szóló 2005. évi CLXXXIII. törvény 44. §-ában foglaltak szerint a NIF Nemzeti Infrastruktúra Fejlesztő Zrt. által végzett vasúti beruházások, felújítások, mint közérdekű és közcélú tevékenységek folytatása kapcsán, az ezzel összefüggő, fennálló vagyonkezelési jogviszonyra vonatkozó egyes törvényi szintű előírások beemelése a jogszabályba. A módosítás a vasúti közlekedésről szóló 2005. évi CLXXXIII. törvény 2015. július 17-ig hatályos 85/A. §-a alapján keletkezett egyes vagyonkezelői jogok tekintetében a § hatályon kívül helyezését követően kialakult helyzet, rendezését szolgálja.

A 41. §-hoz

A módosítás a nemzeti vagyonról szóló 2011. évi CXCVI. törvény rendelkezései alapján kötött működtetési szerződések vonatkozásában lehetővé teszi a vagyonkezelési szerződésekre vonatkozó elszámolási és nyilvántartási szabályok alkalmazását.

A 42. §-hoz

Tekintettel arra, hogy a gyorsút műszaki, forgalmi jellemzőiben számos hasonlóságot hordoz az autópályával és az autóúttal, kiemelve különösen a magasabb megengedett legnagyobb haladási sebességet, ezért a gyorsforgalmi útosztályba tartozó útkategóriák egységes kezelése egyes szempontok vonatkozásában szükségessé teszi a közlekedési szakterülethez csak közvetetten kapcsolódó jogszabályi rendelkezések módosítását is. A közlekedésbiztonságot szem előtt tartandó, a Nemzeti Adó- és Vámhivatal útzárat kizárólag a gyorsforgalmi útosztályba nem tartozó utak esetében telepíthet, a gyorsforgalmi utak vonatkozásában a szóban forgó intézkedés a továbbiakban is az illetékes rendőrhatóság hatáskörébe tartozik.

A 43. §-hoz

Az úthasználati jogosultság keletkezésének alapja a megtett út bevallása, olyan jogviszony létesítése, amelynek alapján az útdíj megfizetése biztosított, és végső soron az útdíj tényleges megfizetése. A tisztán EETS rendszerben az EETS szolgáltató ún. fehér listáján szereplő fedélzeti eszköz, valamint a szolgáltató és a felhasználó között fennálló szerződéses jogviszony alapvetően elegendő az úthasználati jogosultság fennállása szempontjából. A hazai útdíjszedési rendszer alkalmas az EETS szolgáltatók kiszolgálására, azonban egyszerűbb elvek szerint épül fel. A HU-GO rendszerben a megtett út bevallására kötött, és az útdíj megfizetésére irányuló szerződés több szereplős. A bevallás nem feltétlenül jelent egyet az útdíj megfizetésével (pontosabban a megfizetésére tett felelősségvállalással), így dogmatikailag helytállóbb, ha az úthasználati jogosultság keletkezésének feltételeinél külön is megjelenik a díjfizetési kötelezettség teljesítése.

A 44. §-hoz

A jogosulatlan úthasználat szankcionálása közigazgatási úton történik. A szankcionálandó tényálláselemek az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény módosítása 14. §-ában lettek meghatározva. Alapvetően három fajta cselekmény szankcionálandó, amelyek közérthetően a következőek:

- a megtett bevallás, útdíj megfizetésére irányuló jogviszony hiányában megvalósított úthasználat

- bevallott, megfizetett úthasználat, de nem a megfelelő kategóriában

- az útdíj megfizetésére irányuló jogviszony keretében felmerülő hiba, hangsúlyosan a fedélzeti eszköz használatával kapcsolatos diszfunkcionalitás.

A közigazgatási bírságok mértéke is ezen három cselekményhez kapcsolódik. Ugyanakkor az elmúlt évek tapasztalata rámutatott, hogy a harmadik esetkör, a 14. § c) pontja szerinti esetkör korántsem egységes. Ennek okán életszerű annak szétválasztása, és a szankcionálandó cselekmények újrastrukturálása. Az újonnan felállított struktúra a későbbiekben lehetőséget adhat a szabályszegés súlya szerint a bírságtételek további differenciálására.

A 45. §-hoz

A módosítás megteremti annak lehetőségét, hogy amennyiben az útdíjszolgáltató megállapítja, hogy a jogosulatlan úthasználatra azért került sor, mert a szerződött útdíjfizető nem rendelkezik a bevallása alapján az elemi útszakasz használatára fedezettel, úgy az útdíjszedő az adatok összevetését követően jogosult legyen képfelvétel nélkül is eljárást kezdeményezni a díjellenőrzésre jogosult szervezeteknél.

Az jogosulatlan úthasználat kiszűrését segíti elő továbbá, hogy az adategyeztetésre a díjellenőrzésre jogosult ellenőrzése során észlelt azonosításra alkalmas adatok összevetése alapján kerüljön sor az eljárás megindítására.

Meghatározásra kerül a NUSZ Zrt. hatósági ellenőrzés keretében történő ellenőrzési jogosultsága, személyi állományára vonatkozó rendelkezéseket.

A hatósági ellenőrzéssel szembeni benyújtott jogorvoslat elbírálására - fő szabály szerint - a közlekedési hatóság jogosult. Amennyiben az ellenőrzés során közigazgatási hatósági eljárás indul, a benyújtott jogorvoslatról az eljárás lefolytatására jogosult hatóság érdemi határozatában dönt.

A 46. §-hoz

Jogtechnikai módosítás.

A 47. §-hoz

Az időarányos díjfizetési (HD) rendszerben történő pótdíjazás megszüntetését érintő törvényi rendelkezésekre vonatkozó utalásokat szükséges hatályon kívül helyezni a 2016. január 1-jétől alkalmazandó szabályok hatálybalépéséről szóló rendelkezésből.

A 48. §-hoz

A HD rendszerben történő pótdíjazás megszüntetését érintő törvényi rendelkezések nem lépnek hatályba.

-----STARTING---POINT---VEGE---

A 49. §-hoz

Hatályba léptető rendelkezés.

Az 50. §-hoz

Jogharmonizációs záradék.