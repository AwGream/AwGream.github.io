1999. évi LVII. törvény indokolása

a fogyasztási adóról és a fogyasztói árkiegészítésről szóló 1991. évi LXXVIII. törvény módosításáról

-----STARTING---POINT---ALTALANOS--- 

A fogyasztási adótörvény - hasonlóan a többi adótörvényhez - 1999. január 1-jétől a hatálya alá tartozó termékek beazonosításában a KSH ITJ rendszeréről áttért a Kereskedelmi Vámtarifa áruosztályozására (Vámtarifaszámokra). Ez a rendszer nem ismeri az ITJ-ben használt ún. félkész szőlőbor kategóriáját (ITJ 83-31-3), amely alatt az ITJ szerint azt az egyszer fejtett vagy kétszer fejtett szőlőbort kellett tekinteni, amely továbbfeldolgozási célra került értékesítésre a borászati ágazaton belül. A félkész szőlőbor 1998. december 31-éig nem volt adóztatva, illetve - a fogyasztási adótörvény egyéb rendelkezéseiből következően - a fogyasztási adót a félkész bor feldolgozása után, a következő fázisban kellett megfizetni.

A szőlőtermelők a bort jellemzően félkész szőlőborként értékesítik. A vámtarifaszámra való áttérés következtében a fékész szőlőbor is - a kiemelés lehetőségének hiánya miatt - adós termék lett. Így azok a szőlőtermelők is, akik a saját alapanyagból előállított bort továbbfeldolgozásra adják át, a fogyasztási adó alanyává váltak, amennyiben rendszeresen, üzletszerűen értékesítenek. Ugyanakkor az egyéb adótörvények e személyi körre vonatkozóan lényeges adózási, eljárásbeli egyszerűsítéseket tartalmaznak. Az áfa-törvény e termelőket különleges jogállású adóalanyként kezeli, mentesíti a számlázási, adónyilvántartási, -megállapítási, -bevallási és -elszámolási kötelezettség alól. A fogyasztási adótörvény viszont - az adóköteles termékkör vámtarifaszám alapján való meghatározása következményeként - a félkész szőlőbort értékesítő mezőgazdasági termelőket is, amennyiben rendszeresen üzletszerűen értékesít, a fogyasztási adó alanyává teszi, s ezzel együtt visszahozza azokat az adminisztrációs terheket, amelyek alól más adótörvények mentesítették őket.

Az egyes adótörvények közötti jogharmonizáció visszaállítása, továbbá e kör adminisztrációs terhek alóli mentesítésének fenntartása céljából javasoljuk a beterjesztett módosítást. Ennek lényege, hogy nem válik a fogyasztási adó alanyává az a rendszeresen, üzletszerűen értékesítő természetes személy sem (pl. mezőgazdasági őstermelő), aki az áfa-törvényben megtartja különleges jogállását, vagyis a saját gazdaságában, saját alapanyagból előállított szőlőborát felvásárlónak értékesíti. A módosítás az adófizetési pontot ebben az esetben egyértelműen a forgalmazás második fázisára teszi át. Az adó megfizetését biztosítja, az adó befolyását nem veszélyezteti, ugyanakkor összhangot teremt a különböző törvények között, fenntartja az adminisztrációs könnyítéseket, s megszünteti a jogalkalmazásban eddig fennálló értelmezésbeli bizonytalanságot.

-----STARTING---POINT---RESZLETES---

-----STARTING---POINT---VEGE---