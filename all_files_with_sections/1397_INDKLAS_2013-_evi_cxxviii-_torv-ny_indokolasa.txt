2013. évi CXXVIII. törvény indokolása

Budapest főváros közigazgatási területével összefüggő egyes törvények módosításáról

-----STARTING---POINT---ALTALANOS--- 

A törvény célja, hogy a Fővárosi Önkormányzat közvetlen irányítása alá kerülő közigazgatási területeket meghatározza, valamint az ezzel összefüggésben szükséges módosításokat az egyes törvényeken átvezesse.

A Fővárosi Önkormányzat a hatályos rendelkezések alapján nem irányít közvetlenül közigazgatási területet. A Budapest főváros közigazgatási területéről és kerületi beosztásáról szóló 1994. évi XLIII. törvény (a továbbiakban: Bptv.) alapján Budapest közigazgatási területe 23 kerületre tagozódik. A Bptv. hatályos 1. és 2. számú melléklete határozza meg az egyes kerületekhez tartozó területeket az adott kerület határvonalainak a megjelölésével. Mindezek alapján a Főváros egész közigazgatási területe jelenleg a kerületi önkormányzatok közvetlen irányítása alá tartozik.

A Margitsziget, mint egységes közigazgatási terület a Fővárosi Önkormányzat közvetlen irányítása alá kerül. Minderre azért van szükség, mert ez a terület kiemelt idegenforgalmi jelentőséggel bír. A fejlesztése túlmutat egy kerületi önkormányzat stratégiai tervezésében rejlő lehetőségekkel. A Margitsziget a Fővárosban található azon területek egyike, amely az ország nemzetközi turisztikai megítélése szempontjából fókuszpontnak minősül. A fejlesztése ezen okokból, gazdasági szempontból is komplex szemléletet igényel, amely felvonultatja a városfejlesztés minden eszközét, szem előtt tartja az erőforrások ésszerű felhasználását, és tükrözi a Fővárost érintő valamennyi rövid- és hosszútávú tervet. Ezzel biztosíthatóvá válik, hogy a Margitszigetet érintő fejlesztések szervesen illeszkedjenek a Budapestet érintő nagyszabású koncepciókba.

-----STARTING---POINT---RESZLETES---

Az 1-8. §-hoz

A törvény alapján a Margitsziget a Fővárosi Önkormányzat közvetlen irányítása alá kerül. Tekintettel arra, hogy ezen területek vonatkozásában helyi önkormányzati feladatokat is a Fővárosi Önkormányzat látja majd el, szükségessé vált azon törvények módosítása, amelyek a fővárossal összefüggésben csak a kerületi önkormányzatokat (kerületi önkormányzat jegyzőjét) nevesíti eljáró szervként. Ezen törvények az eljáró hatóságok tekintetében kiegészítésre kerülnek a fővárosi önkormányzattal (főjegyzővel). Azon ágazati törvények, amelyek kerületi illetékességet határoznak meg, szintén kiegészülnek a Főváros által közvetlenül igazgatott közigazgatási területekkel is.

A 9-11. §-hoz

A Bptv. a Margitszigetet a főváros azon közigazgatási területeként nevesíti, amelyet a Fővárosi Önkormányzat közvetlenül igazgat. Ennek megfelelően módosulnak a XIII. kerület határára vonatkozó kijelölések.

Egyebekben a Bptv.-ben általánosan szabályozza a Fővárosi Önkormányzat által közvetlenül igazgatott területek esetében a külön törvényekben meghatározott egyes feladat- és hatáskörök tekintetében eljárni jogosult hatóság. Az önkormányzati feladatok esetében az eljárni jogosult szerv a Fővárosi Önkormányzat, a kerületi önkormányzat polgármesterének és jegyzőjének meghatározott feladatok tekintetében a főpolgármester és a főjegyző, az államigazgatási feladatokat ellátó szervek közül pedig az lesz jogosult eljárni, amely a XIII. kerület tekintetében eljárni jogosult. A törvény felhatalmazást ad a Kormánynak, hogy a folyamatban lévő ügyek átmeneti szabályait állapítsa meg és az iratok jogutódlását rendezze.

Szabályozásra kerül továbbá, hogy a törvény 3. számú mellékletében kijelölt területen lévő ingatlan címe lakóhelyként nem jelenthetőek be.

A 12-24., 26., 28-29. §-hoz

A törvény alapján kijelölésre kerülnek azok a közigazgatási területek, amelyek a Fővárosi Önkormányzat közvetlen irányítása alá kerülnek. Tekintettel arra, hogy ezen területek vonatkozásában helyi önkormányzati feladatokat is a Fővárosi Önkormányzat látja majd el, szükségessé vált azon törvények módosítása, amelyek a fővárossal összefüggésben csak a kerületi önkormányzatokat (kerületi önkormányzat jegyzőjét) nevesíti eljáró szervként. Ezen törvények az eljáró hatóságok tekintetében kiegészítésre kerülnek a fővárosi önkormányzattal (főjegyzővel). Azon ágazati törvények, amelyek kerületi illetékességet határoznak meg, szintén kiegészülnek a Főváros által közvetlenül igazgatott közigazgatási területekkel is.

A 25. §-hoz

Szükséges a bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény módosítása, amely alapján Margitsziget esetében a Pesti Központi Kerületi Bíróság illetékessége kerül meghatározásra.

A 27. §-hoz

A Magyarország helyi önkormányzatairól szóló 2011. évi CLXXXIX. törvényben (a továbbiakban: Mötv.) is egyértelműen meghatározásra kerül - összhangban a törvény többi szakaszával -, hogy a Margitsziget esetében a fővárosi önkormányzat esetében közvetlenül igazgatott területről van szó.

A Mötv. módosításával a Fővárosi Önkormányzat által közvetlenül igazgatott közigazgatási területek tekintetében is kötelezi a Fővárosi Önkormányzatot a helyi önkormányzati feladatok ellátására.

-----STARTING---POINT---VEGE---

A 30. §-hoz

Felhatalmazást kap a Kormány, hogy az érintett önkormányzatok között szükségessé váló átadás-átvételi eljárások, valamint a jogutódlás rendjét rendeletben szabályozza.

A 31. §-hoz

A törvény főszabályként a kihirdetést követő 15. napon lép hatályba.

A 32. §-hoz

Meghatározza az Alaptörvény szerinti sarkalatos, minősített többséget igénylő rendelkezéseket.