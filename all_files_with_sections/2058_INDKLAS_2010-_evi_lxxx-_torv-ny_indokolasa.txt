2010. évi LXXX. törvény indokolása

a köztársasági elnök, a miniszterelnök, az Országgyűlés elnöke, az Alkotmánybíróság elnöke és a Legfelsőbb Bíróság elnöke tiszteletdíjáról és juttatásairól szóló 2000. évi XXXIX. törvény módosításáról

-----STARTING---POINT---ALTALANOS--- 

A köztársasági elnök a magyar állam legfőbb közjogi méltósága. A volt köztársasági elnök hivatalának betöltését követően is közszereplő, és a közélet fontos résztvevője marad. A rendszerváltás óta eltelt időszak alatt hivatali idejüket töltő államfők ismertsége, az államfői megbízatásuk és tevékenységük eredményeként kialakult ismereteik, tapasztalataik, nemzetközi kapcsolatrendszerük olyan értéket jelentenek, amelyről a társadalom nem mondhat le. A volt köztársasági elnökök számára biztosítani kell, hogy nemzeti érdekeket szolgáló közéleti szerepeiket zavartalanul elláthassák.

A közéleti cselekvés különböző hazai, európai és más nemzetközi fórumai és vezetői gyakori kapcsolatban és dialógusban kérik a volt elnökök közreműködését közügyeik alakításához. E szereplések hozzájárulnak Magyarország nemzeti és európai identitásának erősítéséhez, képének gazdagításához. E feladatok szolgálatát megfelelő infrastruktúra-támogatás (titkárság, autó) biztosítása teszi lehetővé.

Fentiekből következően a volt elnököknek járó juttatások nem csupán az aktív elnöki szerep joggal kijáró utólagos elismerését szolgálják, hanem hivatali idejük lejártával megváltozott feladataiknak ellátását is segítik. E feladatokat a mandátum lejártától eltelt idő önmagában nem korlátozza.

A jogszabály módosításának kettős célja van. Egyrészt a volt köztársasági elnöknek járó juttatások időbeli korlátjának eltörlésével a törvény megteremti annak a lehetőségét, hogy a volt államfő tapasztalataival, ismereteivel és nemzetközi kapcsolatrendszerével élete végéig aktívan tudja az ország érdekeit szolgálni, másrészt lehetővé teszi azt is, hogy a volt köztársasági elnök feladatának ellátásához szükséges pénzügyi feltételeknek a Köztársasági Elnöki Hivatal költségvetésén belül történő biztosításával, a mindenkori kormánytól függetlenül tudja ellátni feladatait.

-----STARTING---POINT---RESZLETES---

Az 1. §-hoz

A volt köztársasági elnököt, illetve az özvegyét lakáshasználati jog illeti meg, amelynek biztosításáról a Köztársasági Elnöki Hivatal gondoskodik. Ezt követően a volt köztársasági elnököt megillető lakás fenntartásáról is a Hivatalnak kell gondoskodnia. Ha a volt köztársasági elnök más közjogi tisztsége révén már lakáshasználati jogot szerzett úgy csak egy lakásra vonatkozó használati jog illeti meg.

A 2. §-hoz

A rendelkezés értelmében, amennyiben a volt köztársasági elnök az öt éves hivatali idejét végig kitöltötte nincs időbeli korláthoz kötve a volt köztársasági elnök gépkocsi használati joga.

A 3. §-hoz

A rendelkezés értelmében, amennyiben a volt köztársasági elnök az öt éves hivatali idejét végig kitöltötte, kétfős titkárság alkalmazása nincs időbeli korláthoz kötve.

A 4. §-hoz

A törvénymódosításnak nem célja a volt miniszterelnök tekintetében a törvény alapján neki járó juttatásokra vonatkozó időbeli korlátok eltörlése. A rendelkezés értelmében a volt miniszterelnököt változatlan ideig illeti meg a kétfős titkárság alkalmazása, valamint a személygépkocsi használat.

Az 5. §-hoz

A rendelkezés értelmében a Magyar Köztársaság költségvetéséről szóló törvény a Köztársasági Elnökség fejezeten belül egy külön címben határozza meg egyrészről a volt köztársasági elnök juttatásaihoz szükséges keretet, másrészről azt a pénzügyi keretet, amelynek felhasználásáról a volt köztársasági elnök rendelkezni jogosult. A volt köztársasági elnök politikai tevékenységet, illetve pártot nem támogathat, az általa civil szervezeteknek nyújtott támogatás nyilvános.

-----STARTING---POINT---VEGE---

A 6. §-hoz

A § a törvény hatálybalépéséről rendelkezik. A volt köztársasági elnökre vonatkozó kedvezőbb szabályokat az átmeneti rendelkezés kiterjeszti a törvénymódosítás hatálybalépését megelőzően hivatalt betöltött volt köztársasági elnökökre is.