2008. évi IX. törvény indokolása

a 2008. március 9-i országos ügydöntő népszavazásokon hozott döntések végrehajtásáról

-----STARTING---POINT---ALTALANOS--- 

2008. március 9-én országos ügydöntő népszavazásokat tartottak Magyarországon a következő kérdésekben:

„Egyetért-e Ön azzal, hogy a háziorvosi ellátásért, fogászati ellátásért és a járóbeteg-szakellátásért a jelen kérdésben megtartott népszavazást követő év január 1-jétől ne kelljen vizitdíjat fizetni?”

„Egyetért-e Ön azzal, hogy a fekvőbeteg-gyógyintézeti ellátásért a jelen kérdésben megtartott népszavazást követő év január 1-jétől ne kelljen kórházi napidíjat fizetni?”

„Egyetért-e Ön azzal, hogy az államilag támogatott felsőfokú tanulmányokat folytató hallgatóknak ne kelljen képzési hozzájárulást fizetniük?”

Az Alkotmány 28/C. § (3) bekezdése és az országos népszavazásról és népi kezdeményezésről szóló 1998. évi III. törvény 8. § (1) bekezdése alapján az Országgyűlés a népszavazások döntésének haladéktalanul köteles eleget tenni.

A Kormány - tudomásul véve a népszavazások eredményét - jelen előterjesztésével kezdeményezi a vizitdíjra és a kórházi napidíjra, valamint a képzési hozzájárulásra vonatkozó törvényi rendelkezések hatályon kívül helyezését.

A népszavazások a vizitdíj és a kórházi napidíj esetében csak azt a kötelezettséget keletkeztetik, hogy azokat 2009. január 1-jétől kell megszüntetni, a Kormány azonban azt javasolja, hogy a technikailag kivitelezhető legkorábbi időpontban, 2008. április 1-jétől szűnjön meg ez a fizetési kötelezettség.

-----STARTING---POINT---RESZLETES---

Az 1-3. §-hoz

A törvény valamennyi hatályos törvényből hatályon kívül helyezi a vizitdíjra és kórházi napidíjra vonatkozó szabályozást.

A 4-5. §-hoz

A törvény hatályon kívül helyezi a felsőoktatásról szóló 2005. évi CXXXIX. törvényből, illetve annak módosításából a képzési hozzájárulásra vonatkozó szabályokat.

-----STARTING---POINT---VEGE---

A 6-7. §-hoz

A törvény 2008. április 1-jével rendeli megszünteti a vizitdíj- és a kórházinapidíj-fizetési kötelezettséget.

Ezzel összefüggésben átmeneti szabályként rögzíti, hogy a 2008. évben kifizetett, húsz alkalom feletti vizitdíjakat 2008. június 30-ig lehet visszaigényelni a jegyzőtől, illetve ezen időpontig lehet az Egészségbiztosítási Felügyelethez panaszt előterjeszteni a vizitdíjjal és a kórházi napidíjjal összefüggésben.

Rögzíti a törvény, hogy a 2008. április 1-jét megelőzően megkezdett, de e dátumot követően befejeződött fekvőbeteg-gyógyintézeti ellátás esetében az elszámolási nyilatkozaton fel kell tüntetni a kórházi napidíj megszüntetése előtti időszakra tekintettel fizetett kórházi napidíj összegét.

A vizitdíjra és a kórházi napidíjra vonatkozó törvényi rendelkezések hatályon kívül helyezése értelemszerűen nem mentesíti az egészségügyi szolgáltatókat az alól, hogy a 2008. április 1-jét megelőzően nyújtott ellátások elszámolása során a vizitdíjjal és a kórházi napidíjjal összefüggő adatszolgáltatási kötelezettségüknek tegyenek eleget.

A (3) bekezdés egyértelműen rögzíti, hogy a vizitdíj bevezetésére tekintettel a nyugellátásokhoz, továbbá más pénzbeli ellátásokhoz adott emeléseket a törvény rendelkezései nem érintik. A Kormány a feladatkörébe tartozó, az egészségügyi alapellátás és a járóbeteg-szakellátás fejlesztését szolgáló javaslatot terjeszt az Országgyűlés elé.

A törvény biztosítja, hogy a már megfizetett, illetve a törvény által megfizetni rendelt képzési hozzájárulást harminc napon belül vissza kelljen fizetni, illetve azt ne kelljen megfizetni.