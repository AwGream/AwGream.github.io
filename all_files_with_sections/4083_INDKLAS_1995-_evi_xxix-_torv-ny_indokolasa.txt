1995. évi XXIX. törvény indokolása

a laboratóriumok, a tanúsító és az ellenőrző szervezetek akkreditálásáról

ÁLTALÁNOS INDOKOLÁS

-----STARTING---POINT---ALTALANOS--- 

A nemzetgazdaság átalakításának, a korszerű piacgazdaság kiépítésének lényegi eleme és előfeltétele a gazdasági fejlődést megalapozó jogszabályok és egyéb eszközök, így különösen a nemzeti szabványosítás, a tanúsítás és az akkreditálás új rendjének, szervezetének létrehozása és működési feltételeinek kidolgozása. E feladatok mielőbbi végrehajtását hazánk nemzetközi szerződésekben is vállalta.

A Magyar Köztársaság és az Európai Közösségek közötti társulás létesítéséről szóló Európai Megállapodás, közelebbről annak 73. cikke kimondja, hogy együttműködés útján csökkenteni kell a szabványosítás és a minőségtanúsítás (megfelelőségtanúsítás) területén Magyarország és az EK között meglévő különbségeket. Az együttműködés többek között arra irányul, hogy előmozdítsa a közösségi műszaki szabályok, az európai szabványok és megfelelőségtanúsítási eljárások használatát, ezeken a területeken a kölcsönös elismerésről szóló megállapodások megkötését és Magyarország részvételét az európai tanúsítási, akkreditálási szervezetek munkájában.

A Kormány már 1990-ben határozatot hozott a nemzeti szabvány- és minőségtanúsítási rendszer továbbfejlesztésének feladatairól. A határozat az akkreditálás területén előirányozta a nemzeti akkreditálásról szóló jogszabály kidolgozását. A határozatban foglaltak alapján egy előterjesztés keretében, tárgyuknál fogva szorosan összetartozó két törvényjavaslat készült el, egy a nemzeti szabványosításról, egy a laboratóriumok, a tanúsító és az ellenőrző szervezetek akkreditálásáról. A javaslat a laboratóriumok akkreditálása mellett, - amely jelenleg általánosságban a Magyar Szabványügyi Hivatal, a kalibrálólaboratóriumok esetében pedig az Országos Mérésügyi Hivatal feladata - azokkal közös rendszert alkotva gondoskodik a tanúsító és az ellenőrző szervezetek akkreditálásáról is, az európai országok akkreditálási rendszereinek megfelelően. Ehhez figyelembe veszi a nemzetközi és az EK szervezetek akkreditálással összefüggő ajánlásait, valamint az európai országok akkreditáló szerveinek gyakorlatát illetve dokumentumait. Ez teremt lehetőséget az európai országok akkreditáló szerveit tömörítő szervezetekhez társult tagként való csatlakozásra, és ennek eredményeként a magyar akkreditált szervek tanúsításának (termékek, szolgáltatások, vállalatok, oktatóhelyek) európai szintű elfogadtatására.

Az új szervezeti és irányítási rendre való áttérést, a nonprofit szervezetek új típusainak a hazai jogrendszerünkben való megjelenése nyitotta meg. A Ptk. módosított 65. §-a teszi lehetővé a nyilvántartott tagsággal és önkormányzattal rendelkező köztestületek létrehozását, amelyek törvényben meghatározott közfeladatokat látnak el az ehhez szükséges jogosítványokkal, és ezeket önigazgatás útján érvényesítik. A különböző érdekszférák befolyásától mentes össztársadalmi igényeket kielégítő működés szempontjából ez a szervezeti forma a legmegfelelőbb mind a nemzeti szabványosítás, mind az akkreditálás új rendjének kialakításához. Az európai gyakorlat is azt mutatja, hogy az egyes országokban működő társintézmények jogállása is hasonló.

Az új rendszer figyelembe veszi a nemzetközi és az európai akkreditálási szervezetek dokumentumait, az EK akkreditálással összefüggő határozatait, ajánlásait, az egyes európai országok szabályozásbeli és működési tapasztalatait.

Az európai országokban az akkreditálással összefüggésben jogi szabályozás csak a nemzeti akkreditálás szintjén jelenik meg, általában rendezve az állam és a nemzeti akkreditáló szervezet kapcsolatát. Az akkreditálási eljárások lefolytatása a nemzeti akkreditáló szervezet belső eljárási szabályai szerint történik.

A törvénytervezet felépítésében és tartalmában megfelel az európai mintáknak, azaz csak a legfontosabb elveket, feladatokat, szervezeti kérdéseket, a kormányzattal való kapcsolatot és együttműködést rögzíti, ugyanakkor lehetőséget ad az önkormányzati működés keretében az eljárási kérdések más eszközzel (pl. alapszabályban) történő rendezésére, meghatározva azokat az alapkövetelményeket, amelyeket a belső normák megalkotása során be kell tartani.

A hazai szabályozás szintjének megválasztásakor a Ptk. 65. §-át kellett figyelembe venni, amely szerint a köztestület létrehozását csak törvény rendelheti el és a köztestület által ellátandó közfeladatokat továbbá az ehhez szükséges jogosítványokat is csak törvény állapíthatja meg. A nemzeti akkreditáló szervezet a javaslat szerint közfeladatot ellátó köztestület. Ez teszi szükségessé az e területre vonatkozó szabályozás törvényi szintű megalkotását.

-----STARTING---POINT---RESZLETES---

Az 1. §-hoz

A javaslat az európai gyakorlathoz igazodva fogalmazza meg, a hazai akkreditálási tevékenység céljait.

Az akkreditálás célja a termékek és szolgáltatások hazai és nemzetközi versenyképességének támogatása a vizsgálatukat, a tanúsításukat és az ellenőrzésüket, valamint a személyzet tanúsítását végző szervezetek felkészültségének akkreditálással való igazolása által. Az akkreditálásban főbb alapelvként érvényesül a nemzetközi és az európai akkreditálási követelmények alapulvétele, a közérdek képviselete és az önkéntesség.

Európában az egyes országokban létrehozott akkreditálási rendszerek teremtik meg a vizsgálati eredmények és tanúsítványok kölcsönös elfogadásának, ezáltal a termékek és szolgáltatások szabad áramlásának, az ismételt vizsgálatok kiküszöbölésének és az ezzel összefüggő költségek csökkentésének lehetőségét. Az akkreditálás ugyanis annak hivatalos elismerése, hogy egy intézmény, szervezet felkészült bizonyos tevékenységek (vizsgálat, tanúsítás, kalibrálás, ellenőrzés) meghatározott feltételek szerinti végzésére. Az akkreditálás keretében bármely szervezet kérheti, hogy egy független, a nemzetközi normák szerint minősítő intézmény - a nemzeti akkreditáló szerv - igazolja felkészültségét.

A 2. §-hoz

Az előkészítés időszakában sokáig vitatott kérdés volt az akkreditálás alkalmazási területe.

Az európai tapasztalatok szerint, akkreditálás alkalmazható a piac által szabályozott - azaz a jogilag nem szabályozott - területeken, valamint a kötelező vizsgálati, tanúsítási és engedélyezési rendszerek - azaz a jogilag szabályozott - területen. Ez utóbbi területen az egyes minisztériumok döntenek arról, hogy az akkreditálás alapfeltétele-e a hatósági vizsgálatra, tanúsításra vagy engedélyezésre való kijelölésnek. Az EK ajánlása az, hogy a kijelölés akkreditáláson alapuljon, tekintettel arra, hogy az európai normák szerint akkreditált szervek megfelelnek az egységes európai követelményeknek. Európában az a tendencia figyelhető meg, hogy az egyes országok létrehozzák nemzeti akkreditálási rendszerüket, és arra a hatósági engedélyezési munkában is támaszkodnak.

A javaslat szerint az akkreditálási rendszer alkalmazható a jogilag nem szabályozott és a jogilag szabályozott területeken egyaránt. Igénybevétele önkéntes, bármely vizsgáló- és kalibrálólaboratórium, tanúsító és ellenőrző szervezet kérheti felkészültségének elismerését.

A vonatkozó nemzetközi és az európai szabványok alapján kiadott magyar nemzeti szabványok határozzák azt meg, hogy mely szervezetek akkreditálhatók a nemzeti akkreditálás rendszerében. Ennek megfelelően a mérésügyről szóló 1991. évi XLV. törvényben foglaltakkal összhangban a javaslat megjelelöli az akkreditálható szervezetek fajtáit, megadva ezzel a nemzeti akkreditálási rendszer alkalmazási területét.

Ezek a szervezetek lehetnek:

- vizsgálólaboratóriumok,

- kalibrálólaboratóriumok,

- terméktanúsító szervezetek,

- minőségügyi rendszert tanúsító szervezetek,

- személyzettanúsító szervezetek,

- ellenőrző szervezetek.

A 4. §-hoz

A javaslat az akkreditálási rendszerek működésének az európai elveit átvéve tartalmazza azokat a legfontosabb alapelveket, amelyek a nemzeti akkreditálás rendszerének működését áthatják.

Az akkreditálási rendszerek a következő alapelvekre épülnek:

- áttekinthetőség és nyilvánosság,

- szakszerűség,

- a közérdek képviselete,

- az igénybevétel önkéntessége,

- függetlenség a különböző érdekcsoportok túlsúlyától,

- a közigazgatási szervek részvételi lehetőségének biztosítása,

- az akkreditáló szervekre vonatkozó szabványok alkalmazása,

- az üzleti titok védelme,

- harmonizálás a nemzetközi és az európai akkreditálási eljárásokkal.

Ezen alapelvek betartása, minden közreműködő számára elengedhetetlenül szükséges.

Az 5-7. §-hoz

A nemzeti akkreditálás szerve a Magyar Köztársaságban, az erre kizárólagos jogkörrel felhatalmazott köztestületként működő Nemzeti Akkreditáló Testület (NAT).

A NAT, ismérveiben megfelel az európai társintézmények jellemzőinek.

Európában a nemzeti akkreditálás szintjén tagországonként az arra kijelölt szervezet rendelkezik kormányzati felhatalmazással (szerződéssel, megbízással) akkreditálási okiratok kiadására, a nemzetközi és az európai akkreditálási szervezetekben az adott ország képviseletére és az európai műszaki integrációval kapcsolatos kormányzati feladatoknak az akkreditálás oldaláról történő megalapozására. Ennek a szervezetnek a feladata, hogy független félként minősítse a vizsgáló, kalibráló, tanúsító és ellenőrző szervek felkészültségét, teremtsen alapot a nemzeti vizsgálati eredmények és tanúsítványok nemzetközi és európai elfogadásához. E szervezet arra is alkalmas, hogy a nemzetközi és az európai akkreditálási szervezetekben biztosítsa az adott tagország szakmai érdekeinek képviseletét, és érvényesítse a nemzeti igényeket az akkreditálás általános feltételeinek kidolgozásában. Az akkreditálási tevékenységet szakterületenként, szakmák szerint elkülönült bizottságok végzik az adott területen elismert szakértők bevonásával.

A javaslat szerint nemzeti akkreditáló szerv önálló jogi személyiséggel és olyan szervezettel rendelkezik, amely az európai gyakorlatnak megfelelő követelményeket kielégíti. Erre a köztestületi forma mutatkozik a legmegfelelőbbnek, amely ötvözi az önkormányzati jellegű működést a közfeladatok ellátásához szükséges jogosítványokkal.

A NAT-nak a javaslatban felsorolt feladatai a nemzeti akkreditálási szervezettel szemben támasztható követelményekhez igazodnak. Ide tartozik a törvény alkalmazási területén az akkreditálások odaítélésére felülvizsgálatára, felfüggesztésére, visszavonására vonatkozó eljárási szabályok kidolgozása a nemzetközi és az európai normák figyelembevételével. A jogszabályban meghatározott szervezetek akkreditálása, felülvizsgálata, az akkreditálás felfüggesztése vagy visszavonása. A minősítőkkel szemben támasztott követelmények meghatározása. Képviselet a nemzetközi akkreditálási szervezetekben. A két és többoldalú együttműködés és kölcsönös elismerési megállapodások megkötése. Részvétel az akkreditálás alapját képező szabványok kidolgozásában. Részvétel az akkreditálással kapcsolatos oktatásban.

A NAT vezeti a feladatai ellátásához szükséges nyilvántartásokat, ezek körét a javaslat meghatározza.

A 8. §-hoz

A NAT tagságát a közigazgatási intézmények, szakmai érdekképviseleti és érdekvédelmi szervezetek és az akkreditált szervezetek képviselői alkotják, egyéni tagság nincs. Az akkreditálási eljárásokba bevont egyéni minősítők személyes jogon nem tagjai a nemzeti akkreditáló szervnek.

A 9-15. §-hoz

A szervezeti felépítés megfelel az európai gyakorlatnak, tartalmazza a működés szempontjából meghatározó szerveket, úgymint a közgyűlést, az Akkreditálási Tanácsot, a pénzügyi ellenőrző bizottságot, a fellebbviteli bizottságot, a szakmai akkreditáló bizottságokat és az adminisztratív, ügyviteli tevékenységeket ellátó ügyintéző szervezetet.

A javaslat felsorolja a NAT, mint önkormányzattal rendelkező köztestület szervezeteit, leírja a legfontosabb hatásköri jogosítványokat valamint működésük lényegi szabályait, továbbá a különböző szervek egymáshoz való kapcsolatát.

A NAT legfőbb vezető testülete a közgyűlés, amely dönt az alapszabály jóváhagyásáról, az éves beszámoló elfogadásáról, az Akkreditálási Tanács megválasztja az Akkreditálási Tanács választható tagjait, valamint a NAT vezető tisztségviselőit.

A javaslat rendelkezik az elnök és az elnökhelyettes jogállásáról és képviseleti jogköréről is.

A 16. §-hoz

Az akkreditálás eljárási rendjét a harmonizált európai szabványokat honosító nemzeti szabványok, a nemzeti akkreditáló szerv alapszabálya és eljárási szabályai rögzítik. Az ezekkel kapcsolatos főbb követelményeket a törvény meghatározza.

Mivel a NAT, mint köztestület, közfeladatokat lát el, a törvény garanciális okból deklarálja azokat a legfontosabb kérdéseket, amelyre a belső szabályozásnak ki kell térnie. Ezek adódnak egyrészről a NAT feladataiból, másrészt a nemzeti akkreditálás alapelveiből. Itt külön ki kell emelni az akkreditálásban érdekelt szervezetek részvételi lehetőségének a biztosítását, a részletes eljárási szabályok megalkotását, beleértve a NAT és az akkreditált szervezetek tevékenységével kapcsolatban benyújtott panaszok elbírálásának a rendjét, az akkreditálási eljárás során alkalmazott díjakat, az eljárásba bevont minősítőkkel szemben támasztott követelményeket és a nemzeti akkreditálási jel alkalmazásának feltételeit.

Az alapszabály és az eljárási rend megalkotása során is támaszkodni lehet az európai társszervezetek gyakorlatára.

A 17. §-hoz

Az Akkreditálási Tanács összetételének a meghatározása kifejezi azt az igényt, hogy abban valamennyi érdekelt megfelelő képviselethez jusson és az állam a nemzeti akkreditálás irányításában kellő súllyal és befolyással rendelkezzen.

Az Akkreditálási Tanácsban 40 %-os arányt képviselnek a hivatalból tagok, azaz zömében a közigazgatási szervek megbízottjai, 30 %-os arányban képviseltetik magukat az akkreditált szervezetek, ugyancsak 30 %-ot tesznek ki a NAT tagságot nyert érdekképviseleti és érdekvédelmi szervezetek tudományos és műszaki egyesületek, egyetemek közgyűlés által választott képviselői.

Az Akkreditálási Tanács gondoskodik a NAT folyamatos működésének irányításáról. Többek között jóváhagyja és ellenőrzi az éves költségvetést, megállapítja a NAT szolgáltatásaiért fizetendő díjakat, létrehozza a szakmai akkreditáló bizottságokat, felügyeletet gyakorol azok működése felett, dönt a külföldi akkreditáló szervek által kiadott okiratok elismeréséről, véleményezi az akkreditálással kapcsolatos oktatási tevékenység koncepcióját.

A 18-24. §-hoz

A pénzügyi ellenőrző bizottság a NAT gazdálkodásának ellenőrzésére hivatott.

Az akkreditálás nemzetközi és európai eljárási szabályai előírják egy olyan fellebbviteli bizottság alakítását, amely elbírálja a NAT akkreditálással kapcsolatos döntéseit, valamint kivizsgálja az akkreditált szervezetek tevékenysége ellen benyújott panaszokat.

A javaslat előírja, hogy a háromtagú bizottság egy jogi és két műszaki végzettségű tagja megfelelő legalább 10 éves gyakorlattal rendelkezzen.

A fellebbviteli bizottság eljárására az államigazgatási eljárás szabályai vonatkoznak, döntésével szemben lehetőség van a bírói út igénybevételére.

A szakmai akkreditáló bizottságok a NAT szakmai alapegységei, feladatuk szakterületükön az akkreditálás speciális követelményeinek a meghatározása, az akkreditálási eljárás és a felülvizsgálat lefolytatása. A szakmai akkreditáló bizottság jelöli ki az eljárás során közreműködő minősítő szakembereket is.

Az ügyintéző szervezet a NAT működéséhez szükséges adminisztratív tevékenységet látja el.

A 25-26. §-hoz

A javaslat meghatározza, hogy a NAT felett a törvényességi felügyeletet, a Kormány által rendeletben kijelölt miniszter gyakorolja. Ez megfelel a köztestületi forma, és a NAT által ellátott közfeladatok jellegének. A javaslat tételesen állapítja meg, hogy a törvényességi felügyeletet ellátó miniszter milyen jogosítványokkal rendelkezik.

A 27. §-hoz

A javaslat felvázolja a NAT kapcsolatrendszerét, kitérve arra, hogy a közfeladatok ellátása során milyen szervezetekkel kell szorosan együttműködnie.

Azon túlmenően, hogy a NAT munkájáról beszámol a Kormánynak, szoros kapcsolatban van a jogszabályalkotásra hivatott kormányzati szervekkel, kölcsönösen egyeztetnek az akkreditálással összefüggő jogszabályok, egyéb előírások, koncepciók előkészítésekor.

Az akkreditálási tevékenységet érintő kérdésekben a NAT együttműködik a gazdasági és szakmai érdekképviseleti szervezetekkel is.

A 28. §-hoz

A javaslat rendelkezik a NAT működéséhez szükséges anyagi eszközökről.

A NAT működtetése alapvetően két forrásból finanszírozható, egyrészről a költségvetési támogatásból, másrészről az akkreditálási tevékenységből befolyó díjazásokból.

Az éves központi költségvetésben kell előirányozni a Magyar Köztársaságnak, a nemzetközi és az európai akkreditálási szervezetekben való képviseletének az anyagi fedezetét.

A költségvetésből kell fedezni az európai jogharmonizációhoz kapcsolódó, így különösen az élet-, az egészség, a testi épség, a vagyonbiztonság, az emberi környezet, továbbá a fogyasztói érdekek védelmét szolgáló jogszabályokhoz kapcsolódó akkreditálás feltételeinek a kidolgozását. Továbbá a kormányzati szervek által kijelölt szervezetek akkreditálását.

Ezt a tevékenységet a NAT a kormányzati szervekkel kötött szerződés alapján látja el.

A 29-31. §-hoz

A javaslat tartalmazza a NAT megalakulásának előkészítésével összefüggő feladatokat, gondoskodva arról, hogy az új szervezet létrehozása demokratikus keretek között, az érdekeltekből létrehozott előkészítő bizottság irányításával történjen, megfelelő ütemtervet vázol fel a NAT különböző szervezetei megalakítására.

Mivel jelen törvényjavaslat elfogadására minden valószínűség szerint a nemzeti szabványosításról szóló törvényjavaslattal egyidejűleg kerül sor, az MSZH jogutód nélküli megszűnésével annak feladatai megoszlanak a létrejövő két új szervezet, a NAT és a Magyar Szabványügyi Testület között. A törvény hatálybalépésével hatályát veszti az MSZH ideiglenes feladat- és hatásköréről 1994 tavaszán megalkotott kormányrendelet. A NAT létrehozására irányuló szervezési teendők előkészítése a Magyar Szabványügyi Hivatal feladata, amely szervezet a kormányrendeletben foglaltak alapján a nemzeti akkreditálással kapcsolatos teendőket átmenetileg, a javaslat elfogadásáig és a jelen törvény hatálybalépéséig ellátja.

-----STARTING---POINT---VEGE---