1993. évi XC. törvény indokolása

az 1956. Októberi Forradalom és Szabadságharc során elkövetett egyes bűncselekményekkel kapcsolatos eljárásról

-----STARTING---POINT---ALTALANOS---

Az 1956 évi magyarországi forradalom és szabadságharc vérbefojtása során és a megtorlás idején a hatalom bitorlói számos olyan bűncselekményt hajtottak végre, amely ártatlan állampolgárok százainak életét oltotta ki, és emberek sokaságát életük végéig tette rokkantt, mert egyénileg, vagy tömegesen kifejezésre juttatták vágyukat a demokrácia és a független Magyarország iránt, tiltakoztak a szovjet katonai intervenció és a bolsevik uralom ellen.

1956. október 23-a estéjén a szovjet birodalom helytartói - semmibevéve a népek békés együttélést és önrendelkezési jogát - a tiltakozó nép megmozdulásának elfojtására az idegen csapatok segtségül hívásával kívánták hatalmukat megőrizni, nemzetközi viszály felszításának árán is.

Az ÁVH és a Rákosi rendszerhez hű más fegyveresek semmibe véve a civlizált országokban kötelezően fennálló - így a magyar jogrendszerben is meglévő - parancsokat és tilalmakat, tömeggyilkosságokat követtek el, majd a szovjet fegyverek segítségével hatalomba helyezett Kádár adminisztráció „karhatalma” folytatta e bűnös gyakorlatot, amellyel meg akarták törni a magyar nép szabadságvágyát és bosszút akartak állni a bolsevik rendszer vereségéért. Ezért - hasonlóan az október 25-i Parlament előtti és az október 26-i mosonmagyaróvári tömeggyilkossághoz - Budapesten, Salgótarjánban, Egerben és másutt sortüzeket nyitottak a felvonuló tiltakozó tömegre.

Mindezek a nemzetközi és hazai jogban egyaránt tiltott és büntetni rendelt magatartások mind máig nem mérettettek meg az igazságszolgáltatás által és a főbenjáró bűncselekmények elkövetői büntetlenséget élveztek.

A magyar Országgyűlés már a második világháborút követően nyomban megalkotta azokat a büntetőjogi normákat, amelyek a szóbanforgó cselekmányek megítélésénél alkalmazandók, és - követve a nemzetközi szerződésekből eredő kötelezettségeket - gondoskodott azokról a belső büntetőjogi normákról is, amelyek értelmében e bűncselekmények - mint az emberiség elleni bűncselekmények - elévülhetetlenek.

Az 1956-os magyarországi forradalom és szabadságharc leverésével és megtorlásával kapcsolatban elkövetett háborús és emberiség elleni bűncselekményeket tehát olyan jogszabályok alapján kell megítélni, amelyek az elkövetés idején - s azóta is mind a mai napig - a magyar büntetőjog integráns részét képezik. A Tj. ezért nem visszamenőleges ítélkezést vezet be és nem utólagosan megalkotott tényállásokat rendel alkalmazni.

A Btk. 2. §-ára történő utalás gyakorlatilag a büntetési tételek időközben történt változásai folytán az enyhébb büntetési tétel alkalmazását jelenti. Az 1978. évi V. tv. hatályos tényállásait összefoglaló BHÖ és a Btk. hatályba lépése közötti időszakban (1962-1979) érvényben lévő Büntető Törvénykönyv - az 1961. évi V. törvény az érintett cselekményeket ugyancsak bűncselekményként tartalmazza, (emberölés 253. §, testi sértés 257. §, személyes szabadság megsértése 262. §, rablás 299. §) ezért a Btk. 2. §-ában foglalt olyan cselekmény, amely az elbíráláskor hatályban lévő Büntető Törvénykönyv szerint már nem bűncselekmény, nem fordul elő.

1945 évi VII. törvénnyel törvényerőre emelt 1440-1945. (V.1.) ME számú rendelettel módosított 81/1945 (II.5.) ME rendelet 11. és 13. §-aiban felvézolt háborús bűncselekmények megszakítás nélkül, napjainkig érvényben lévő büntető jogszabályok úgyis mint az 1978. évi IV. tv. (Btk.) 165. §-ban foglalt egyéb háborús büntettek. Az 1945. évi VII. tv. 11. és 13. §-ában foglalt tényállásokat tartalmazza az 1952-ben kiadott „A hatályos anyagi büntetőjogi szabályok hivatalos összeállítása” (BHÖ) 84. pontja is.

A háborús bűncselekmények közül az 1945. évi VII. tv. 13. § 7. pontjában foglalt tényállás (BHÖ. 84. pont g.) alpontja) az 1956-os forradalom és szabadságharcban elkövetett bűntettek egy részére alkalmazható, figyelemmel arra is, hogy az 1964. évi 27. számú törvényerejű rendelet kizárja a háborús bűntettek büntethetőségének elévülését. (Ehhez képest a módosított 1962. évi 10. tvr. 20. §. (1) bekezdése a háborús bűntettek elévülését illetően az 1964. évi 27. tvr. 2. §. értelmében hatályát vesztette.

Az 1945 évi VII. tv. 13. §. 7. pontjában foglalt - az 1939. évi háború utáni magatartásokat pönalizáló - tényállást a jogalkotó szankcióval együtt hozta meg. A szankció az Alkotmánybíróság 23/1190. (X.31.) AB számú határozata folytán annyiban változott csupán, hogy az öt évtől tizenöt évig terjedő szabadságvesztés vagy életfogytig tartó szabadságvesztés (1945. VII. tv. 14. §. b.) és c.) pont) figyelemmel a Btk. 2. §-ban foglaltakra, valamint arra, hogy az eredeti szöveg szerinti kényszermunka, illetőleg fegyház szankció az 1950. évi II. törvény hatálybalépéséről szóló 1950. évi 39. tvr. (Btáé) 6. §. (1) és (2) bekezdés életfogytig tartó börtönnek felelt meg (BHÖ 85. pont).

Az 1956-os forradalom és szabadságharc idején ugyancsak hatályos magyar jog volt - s hatálya mind a mai napig érintetlen - az 1954 évi 32. tvr-rel kihírdetett Egyezmények, nevezetesen: „A háború áldozatainak védelmére vonatkozóan Genfben, 1949. évi augusztus 12. napján kelt nemzetközi egyezménynek a Magyar Népköztársaságba való törvény erejáről.” Az 1954. november 26-án kihírdetett Egyezmények 1955. február 3-án léptek hatályba, s váltak ezzel a magyar jog részévé. A háború áldozatainak védelmére vonatkozó Genfben kötött Egyezmény tételesen felvázolja a mindenki számára betartandó normák minimumát és külön meghatározza az úgynevezett súlyos jogsértéseket. Az 1956-ban hatályos magyar büntetőjogban mindezek a magatartások bűncselekménynek minősültek. A súlyos jogsértésként megjelölt magatartásokat a hadifoglyokkal való bánásmódról Genfben az 1949. augusztus 12-én kelt Egyezmény 130. cikke sorolja fel.

Így az Egyezménnyel védett személyek körében elkövetett

- a szándékos emberölést;

- kínzást, vagy embertelen bánásmódot, ideértve a biológiai kisérleteket is;

- a nagy fájdalom szándékos előidézését;

- testi épség vagy egészség elleni súlyos merénylet elkövetését;

- hadifogoly kényszerítését az ellenséges hatalom fegyveres erőiben való szolgálatra;

- a hadifogoly megfosztását attól, hogy felette szabályos és pártatlan eljárás alapján ítélkezzenek.

A polgári lakosság háború idején való védelméről szóló, Genfben, 1949. augusztus 12-én kelt egyezmény 3. cikk 1. pontja és 147. cikke lényegében megismétli a hadifogoly egyezményben foglat előírásokat, így a súlyos jogsértések tilalmát, kiegészítve azt a túsz-szedés tiltásával. illetve a vagyontárgyak katonai szükség nélkül történt nagymérvű, törvénytelen és önkényes megsemmisítésével, illetve eltulajdonításával.

A súlyos jogsértést megvalósító magatartások mind a tényállást, mind a szankciót illetően a BHÖ 349-353. (Btk. 166. §-a), a BHÖ 351., 362-364. (Btk. 170. §-a) BHÖ 379-381. (Btk. 175. §-a), BHÖ 433-437. (Btk. 321.) a magyar büntetőjogban tartalmukat illetően kriminalizálta.

Felvetődik a kérdés, mi határolja el a háborús és emberiség elleni cselekményeket - s e minőségük maga után vonja az elévülhetetlenség következményét is - az elkövetésükben azonos magatartást büntetni rendelő - elévülő - úgynevezett köztörvényes bűncselekményektől, például az emberöléstől.

Erre az alapvető kérdésre a Genfben kötött Egyezményekben meghatározott védett személyek és dolgok köre, mint speciális védett jogtárgy (hadifogoly Egyezmény 3. cikk 1. pont első bekezdés, illetve 130. cikk, valamint a polgári lakosság védelmére kötött szerződés 3. cikk 1. pont első bekezdés, illetve 140. cikk) ad eligazítást.

A Genfben kötött szerződések alapvető büntetőjogi kihatása az ugyanazon magatartást minden sértett javára kriminalizáló köztörvényes bűncselekményekhez képest az, hogy megváltoztatják a közönséges bűncselekmények jogi tárgyát. Az egyezményekkel érintett körben az egyes ember életét, testi épségét stb., jelentő jogtárgy helyébe az emberiség védelme lép. Így értékelve azt az 1961. évi V. tv. 139. §-hoz fűzött miniszteri indoklás is.

„A nemzetközi egyezményekben szereplő e tényállások - mint közönséges bűntettek, vagy mint katonai bűntettek tényállásai - a hatályos jogszabályozásban, illetve a javaslatban is szerepelnek. Eme bűntettek tárgya az élet, a testi épség, a vagyon stb. ennélfogva amúgyis üldezendő cselemények. Mégis a javaslat a nemzetközi egyezményekben foglalt tényállások egy részét a továbbiakban kifejtendő indokoknál fogva, külön törvényi tényállásokba foglalta.

2. A háborús kegyetlenkedés bűntettének tárgya: az emberiség. Jelentősége van a bűntett elkövetési tárgyának, mert az emberiség elleni támadás közvetlenül a javaslatban írt passzív alanyokon valósul meg, a közvetlen sértés emberek testi épségét éri.”

A 140. §-hoz fűzött miniszteri indokolás pedig rámutat:

„1. A háborús pusztítás tárgya: az ellenség oldalához tartozó polgárok tulajdona. Ennélfogva bár közvetlenül valamilyen vagyontárgyat ér támadás, közvetetten a humanizmusban kifejezésre jutó társadalmi viszonyok szenvednek sérelmet.

2. Az elkövetési magatartáson hasonlóak a rombolás bűntettének elkövetési magatartásaihoz. A cselekmény tárgyi sajátossága azonban, hogy a törvényi tényállás csak abban az esetben tekinthető megvalósultnak, ha azt a.) háború idején, b.) hadműveleti területen, c.) katonai szükség nélkül követik el.”

Az 1971. évi 1. számú törvényerejű rendelettel kihírdetett: (A háborús és az emberiség elleni bűntettek elévülésének kizárásával az Egyesült Nemzetek Szervezetének Közgyűlése által New Yorkban az 1968. évi november hó 26. napján elfogadott Nemzetközi Egyezmény”, a háború áldozatainak védelméről szóló Genfben 1949. augusztus 12-i egyezményben foglalt „súlyos jogsértésként” felvázolt bűncselekményeket - függetlenül elkövetésük időpontjától - elévülhetetlennek nyílvánítja a magyar jogban is.

Ehhez képest az emberölés, testi sértés, személyes szabadság és rablás jogi tárgya - maga után vonva az elévülhetetlenséget is megváltozott. A polgári lakosság háború idején való védelmére vonatkozó egyezmény 147. cikkének a vagyontárgyak védelmére irányuló rendelkezése felveti a dologrongálás és a lopás tényállásának kapcsolódását is. A dologrongálást illetően (BHÖ 474-477.) pont 1961. évi V. tv. 302. +., Btk. 324.) a Tj. azért helyezkedik szűkítő álláspontra, mert a cselekmény magánindítványra volt üldözendő. A lopást (BHÖ 422., 423. pont, 1960. évi V. tv. 296. §., Btk. 316. §.) pedig azért mellőzi a Tj., mert az egyezmény 147. cikke „törvénytelen és önkényes” eltulajdonításról beszél, amelynek tartalmilag a rablás bűncselekménye felel meg.

A Tj. összességében tehát anyagi jogi részében olyan compillatio, amely az 1956-ban hatályban volt - és azóta is töretlenül érvényes - magyar büntető jogszabályokat összegzi, azzal a szándékkal, hogy elősegítse e jogszabályok alkalmazását, s mint ilyen nem érinti a „nullum crimen sine lege” és „nulla poena sine lege” alkotmányos elveket.

A Tj. tehát az elkövetés idején a nemzetközi egyezményeket kihírdető magyar jog szerinti bűncselekményekkel kapcsolatos jogalkalmazást mozdítja elő. Ezzel egyidejűleg tesz eleget az Alkotmány 7. § (1) és 57. § (4) bekezdéseiben megfogalmazott követelményeknek.

Azzal, hogy a Tj. deklarálja az 1956-ban és azóta folyamatosan élő egyes magyar büntetőjogi normákat, az alkotmányos büntetőjog keretei között, egyúttal érzékelteti, hogy az 1961. évi V. tv. megalkotása előtt és után is voltak olyan érvényes magyar büntetőjogi törvényi szabályok, amelyek a büntető kódexen kívül léteztek ugyan, hatályukat azonban ez a tény semmiben sem csorbította. Különösen áll ez az 1950-1962-ig terjedő időszakra, amikoris Magyarországon a büntetőjog általános részét az 1950. évi II. tv. (Btá), míg a különös részt a jogrendszerben számos helyen elszórt norma alkotta, amelyet a BHÖ-ben - csupán a jogalkalmazást megkönnyítendő - foglaltak össze. A BHÖ azonban soha sem volt törvény, s mint ilyen büntetőjogi kódex erejével soha sem bírt.

Azzal az aktussal ugyanis, hogy a büntetőjogi normát magyar törvény (törvényerejű rendelet) kihírdette az részévé vált a magyar jogrendszernek, - ezen belül - a büntetőjognak. A büntetőjogi norma érvényessége nem szűkíthető le ugyanis egyetlen törvényre (a Btk-ra), hanem valamennyi érvényes törvényben (és azzal egy tekintet alá eső törvényerejű rendeletben) kihírdetett büntetőjogi norma részét képezi a magyar alkotmányos büntetőjognak.

-----STARTING---POINT---RESZLETES---
-----STARTING---POINT---VEGE---