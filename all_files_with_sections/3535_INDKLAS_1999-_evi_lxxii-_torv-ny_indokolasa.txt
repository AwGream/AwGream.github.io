1999. évi LXXII. törvény indokolása

a polgárok személyi adatainak kezelésével összefüggő egyes törvények módosításáról

-----STARTING---POINT---ALTALANOS--- 

A közigazgatás korszerűsítése, valamint a bűnmegelőzés és a bűnüldözés hatékonyságának javítására irányuló törekvés - figyelemmel a hatósági okmányok közhitelességéhez fűződő társadalmi érdekekre - indokolttá teszi a személyes adatok kezelésére vonatkozó alapvető törvényi szabályozás felülvizsgálatát.

I.

A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) hatálybalépése óta az információ technológia fejlődése lehetővé tette, hogy az adatkezeléssel kapcsolatos döntések meghozatala és azok technikai végrehajtása mind szervezetileg, mind technikailag elkülönüljön. Ez a körülmény azonban a felelősségi viszonyok átalakulását is jelenti, ami szükségessé teszi az adatfeldolgozó fogalmának és felelősségének önálló meghatározását.

Az Európai Unió Tanácsának 95/46/EC Irányelve „Az egyénnek a személyes adatok feldolgozásával kapcsolatos védelméről és ezeknek az adatoknak a szabad áramlásáról” egyértelmű definíciót tartalmaz az adatkezelő és az adatfeldolgozó fogalmának elhatárolására, valamint külön rendelkezéseket fogalmaz meg az adatfeldolgozó felelősségének meghatározására.

A törvény - az Avtv. módosulása útján - e szabályokat rögzíti anélkül, hogy a törvény szerves egysége és logikája megbomlana.

II.

A polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) 1992. november 30-án lépett hatályba.

Az Nytv. - az európai jogi szabályozás adatvédelemre vonatkozó rendelkezéseit is figyelembe véve - szabályozta a személyiadat- és lakcímnyilvántartás működésének törvényes feltételeit, ennek keretében a nyilvántartás elveit, hatályát, szervezetét, adatgyűjtési és adatszolgáltatási rendszerét.

Az Nytv. alapvető rendelkezései - a hatálybalépésétől szükségessé vált módosításoknak az 1995. évi XLVIII. törvénnyel, valamint az 1996. évi XX. törvénnyel történt megvalósításával - beváltak.

Az Nytv. jelenlegi módosítását a következő tények és körülmények indokolják:

A Kormány - a 2205/1997. (VII. 16.) Korm. határozattal módosított - 2380/1996. (XII. 20.) Korm. határozatával új, korszerű okmánycsalád kidolgozásáról és bevezetéséről döntött.

Az okmánykorszerűsítés tárgyát a Belügyminisztérium hatáskörébe tartozó biztonsági okmányok a személyazonosságot igazoló-, az úti-, gépjárművezetői-, valamint a gépjármű-azonosító okmányok képezik.

A korszerűsítés során biztonságosabb okmányokkal kell felváltani a korábban rendszerbe állított okmányokat, és olyan igazgatási, illetőleg informatikai rendszert szükséges kiépíteni, amely alkalmas az okmány használat jogosságának ellenőrzésére, valamint a visszaélések megakadályozására.

A 2205/1997. (VII. 16.) Korm. határozat 5. pontjának a) alpontja rendelkezett arról, hogy az okmányokkal kapcsolatos lakossági ügyintézésnek decentralizáltan, körzetközponti illetékességgel kell megvalósulnia.

A Kormány intézkedése alapján három alternatívát kellett megvizsgálni: az okmányiroda a városi rendőrkapitányságon, a közigazgatási hivatal városi kirendeltségein, vagy a városi önkormányzat polgármesteri hivatalban valósuljon-e meg. A vizsgálat alapján az okmányirodákat a városi (fővárosi kerületi) önkormányzatok jegyzőinél célszerű elhelyezni. Az okmányirodák kijelölésére, illetékességi területük megállapítására a Kormány kap felhatalmazást.

A vonatkozó kormányhatározatban megfogalmazottak szerint az útlevél, a személyazonosító igazolvány, a járművezetői engedély előállítását és a személyazonosító adatok kitöltését országos szinten, központosítottan; az egyéb okmányok előállítását és kiadásának rendjét pedig a biztonsági és gazdaságossági szempontok figyelembevételével decentralizáltan kell kialakítani. A korszerű okmánycsalád bevezetéséhez kapcsolódó kitöltési rendszer lehetővé teszi az adatokhoz való gyors hozzáférés eszközrendszerének megteremtését mindazon államigazgatási, rendvédelmi, határőrizeti és külügyi szerveknél, amelyeknek az okmányokkal kapcsolatosan jogszabályban meghatározott feladatuk van.

A Belügyminisztérium a technológiailag megújított útlevelek bevezetésével olyan előkészítő munkát folytatott, melynek eredményeképpen nemcsak a tömegesen lejáró úti okmányok érvényesítését, hanem a korszerűbb okmányok rendszerbeállítását is megalapozta. (Ez tette lehetővé a gépjármű bűnözés további csökkentése, illetőleg a polgárok vagyon biztonságának növelése érdekében a törzskönyv 1999. január 1-jei bevezetését is. )

Jelenleg a polgárok egyes okmányaikat különböző hatóságoknál (pl. rendőrségnél), adott esetben eltérő ügyfélfogadási időben, más-más kérelem kitöltésével és különféle mellékletek csatolásával szerezhetik be.

Az okmánykitöltés új rendszerében, az okmányirodák létrehozása után a modern, digitalizált fénykép-előállítási és adat-feldolgozási technológia bevezetése feleslegessé teszi a fényképek és az igénylő lapok beszerzését, a kitöltés zárt rendszerű működési modellje pedig növeli a megbízhatóságot, és lerövidíti az ügyintézési időt is. A személyazonosító igazolvány kiadásával kapcsolatos rendőrségi feladatok megszűnnek.

Előnye még a rendszernek, hogy

megfelel azoknak a biztonsági követelményeknek, amelyeket az európai uniós gyakorlathoz való közeledés folyamatában érvényesíteni kell;

a jelenleginél hatékonyabban és gazdaságosabb feltételek mellett állíthatók ki a rendszerbe integrált okmányok;

az okmányok közhitelessége fokozható és az okmányokkal való visszaélés hatékonyan megelőzhető.

Az új, nemzetközi követelményeknek megfelelő okmánycsalád említett, kiemelt biztonsági okmányainak meghatározó szerepe és jelentősége van a korszerűsítés folyamatában. A további hatósági igazolványok kiállítását az egyes okmányok sajátosságainak, a megszemélyesítés biztonságának és gazdaságosságának figyelembevételével kell meghatározni. Ezért a személyi azonosítóról és a lakcímről szóló hatósági igazolvány - miként a jármű forgalmi engedély, határátlépési engedély stb. - kiállítására a körzetközponti feladatokat ellátó okmányirodán kerülhet sor.

A feladatok okmányirodákhoz való telepítését fokozatosan indokolt megvalósítani olyan módon, hogy az okmánykorszerűsítési program első lépcsőjeként 2000. január 1-jétől az útlevél, a személyazonosító igazolvány, a személyi azonosítót és a lakcímet igazoló hatósági igazolvány, 2001. január 1-jétől a vezetői engedély, gépjármű törzskönyv és a forgalmi engedély, majd későbbiekben további okmányok ügyintézésével kapcsolatos feladatok lépcsőzetes telepítésével történjék.

Az okmányirodák alapvető feladata a belügyminiszter hatáskörébe tartozó okmányok esetében a személyazonosító adatok felvételezésére, ellenőrzésére, a személyazonosítás elvégzésére, a nyilvántartások (helyben keletkezett adatokkal történő) javítására, kiegészítésére, az adatszolgáltatásra, egyes okmányok kitöltésére és a helyi okmánytár kezelésére terjedne ki.

Az okmánycsaládba tartozó okmányok kiadására és a használatuk ellenőrzésére irányuló eljárások során igénybe vehető alapnyilvántartás a polgárok személyi adatainak és lakcímének nyilvántartása. Az előzőekben ismertetett célok megvalósíthatósága érdekében indokolt

átalakítani és megújítani a nyilvántartás szervezeti, illetőleg informatikai rendszerét. Ennek keretében megszüntetni az adatállomány helyi, területi és központi szervek közötti megosztottságát, továbbá újra szabályozni a nyilvántartási szervek adatkezelési jogosultságát, hatáskörét és illetékességét;

az új okmányok kiadásával összefüggő eljárási rend alapvető szabályainak megállapítása. Ennek keretében új intézményrendszerként a körzetközponti feladatokat ellátó okmányirodák létrehozásának megalapozása.

A nyilvántartás szolgáltató képességének javítása, a nyilvántartás alapjait képező - jelenleg döntően papíralapú, csak manuálisan kezelhető - okiratok és fényképek elektronikus iratként, számítógépes adathordozón való tárolása.

III.

A törvény a személyazonosításra alkalmas okmányok közül csak egy okmány kiváltását teszi kötelezővé, ezáltal megszűnik a személyazonosító igazolvány kiváltás általános kötelezettsége. A lakcím igazolására a továbbiakban a személyi azonosítót tartalmazó hatósági igazolvány szolgál. Emiatt szükséges módosítani a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvénynek a személyi azonosítóról kiadásra kerülő hatósági igazolvány adattartalmára vonatkozó rendelkezéseit.

A külföldre utazásról szóló 1998. évi XII. törvény módosítása a személyazonosító igazolvány kötelező kiváltásának megszűnéséhez kapcsolódik, lehetővé téve az útlevél nyilvántartásban kezelt fényképnek a személyazonosítás céljára történő felhasználását.

Az okmánykorszerűsítési program végrehajtására vonatkozó kormányhatározatban megfogalmazott célok eléréséhez tervezett egyik legfontosabb eszköz a közigazgatás profiltisztítása, az igazgatási és szolgáltatási tevékenységek szétválasztása, a jogi környezet megteremtése, amely decentralizált adatfelvételezést és jogosultság ellenőrzést (körzetközponti okmányirodák), valamint központi adatkezelést (központi hivatal) eredményez.

-----STARTING---POINT---RESZLETES---

I. Fejezet

Az 1-7. §-hoz

A törvény egyértelműen meghatározza az adatkezelőnek és az adatfeldolgozónak a személyes adatok védelmével kapcsolatos jogosítványait és felelősségét, valamint azt, hogy az érintettel szemben az adatkezelő tartozik kártérítési felelősséggel, természetesen azzal a megszorítással, hogy azt a polgári jog szabályai szerint átháríthatja az adatfeldolgozóra.

A hatályos Avtv. fogalom-meghatározása a gyakorlatban gondot okozott, hiszen a konkrét hatósági jogosítványokkal rendelkező szervezetet fogalmilag nem választotta el az adatfeldolgozó szervezettől, amely pedig ténylegesen hatósági jogkört nem gyakorolt és szervezetileg is jól elkülönült. Az adatkezelő felelőssége eddig is abban állt, hogy az adatkezelő által hozott hatósági döntések technikai végrehajtásáról gondoskodott. A fogalmak Avtv.-ben történő elválasztása tiszta jogi és felelősségi viszonyokat teremt. A módosítás továbbá az adatfeldolgozóra vonatkozóan is tartalmazza az érintett tájékoztatásának kötelezettségét, valamint az adatfeldolgozót illetően az adatvédelmi biztos részére történő bejelentési kötelezettséget.

II. Fejezet

A 8-9. §-hoz

A törvény alapján - a nyilvántartás átalakítása és megújítása keretében - megszűnik az adatállomány helyi, területi és központi szervek közötti megosztása.

A törvény tárgyi hatálya már nem csupán a személyazonosító igazolvány kiadásával kapcsolatos eljárásra, hanem a személyiadat- és lakcímnyilvántartáson alapuló egyéb, személyazonosítás célját szolgáló és jogosultságot igazoló okmányok kiadásával összefüggő eljárásokra is kiterjed. (Ilyen okmányok az útlevél, a személyi azonosítót és a lakcímet igazoló hatósági igazolvány, 2001. január 1-től a vezetői engedély, a gépjármű törzskönyv és a forgalmi engedély.)

A 10-11. §-hoz

A törvény az értelmező rendelkezések körében pontosítja az archív adatok fogalmát. Ezen túlmenően a törvény alkalmazása szempontjából nélkülözhetetlen a „személyi azonosító”, valamint az „okmányazonosító” meghatározása, amelyet a hatályos törvény fogalomrendszerbe kell illeszteni.

A 12-17. §-hoz

A nyilvántartás szervezetében, a hatásköri és illetékességi szabályok tekintetében a törvény lényeges változásokat tartalmaz. Megszűnik a nyilvántartás területi tagozódása, egyidejűleg az egységes nyilvántartáshoz kapcsolódó igazgatási feladatok központi, területi és helyi megosztása átalakul.

1. Az egyes hatáskörök címzettjei első helyen a települési önkormányzatok jegyzői. A jegyzők hatáskörének megváltozását a kormányrendeletben kijelölt - körzetközponti feladatokat ellátó - okmányirodák létrehozása alapozza meg. A kijelölt települési önkormányzatok polgármesteri hivatalainak részeként okmányirodák jönnek létre. A hagyományos jegyzői feladatokhoz képest ezek az okmányirodák - a városi (fővárosi kerületi) jegyzőkhöz telepítve - speciális feladatokat látnak el a jövőben. Ezért a jegyzők között a hatásköröket meg kell osztani.

A decentralizáltan megvalósuló lakossági ügyintézés a rendszerbeállított, biztonságos okmányok tekintetében - korszerű informatikai rendszer kiépítése mellett - alkalmas az okmányhasználat jogosságának ellenőrzésére és a visszaélések megakadályozására is.

A digitalizált fényképelőállítás és a korszerű adatfeldolgozási technológia feleslegessé teszi a fényképek és az igénylőlapok beszerzését, hiszen mindez egy helyen, megbízhatóan, az ügyintézési határidőt lényegesen lerövidítve megtörténik az okmányirodákban.

Jelentős előrelépés, hogy a jövőben a személyazonosító igazolvány kiadásával kapcsolatos rendőrségi feladatok megszűnnek, e hatáskör az okmányirodákhoz kerül, amely első fokon jár el.

2. A megyei, fővárosi közigazgatási hivatal vezetője biztosítja a nyilvántartással kapcsolatos technikai feltételeket, közreműködik az adatkezelés és adatszolgáltatás megszervezésében. A közigazgatási hivatal vezetője - ha jogszabály eltérően nem rendelkezik - másodfokon dönt azokban az ügyekben, amelyekben első fokon a jegyző járt el.

3. A személyiadat- és lakcímnyilvántartás országos illetékességgel eljáró szerve a központi hivatal. A hivatalt továbbra is a belügyminiszter irányítja, feladat- és hatásköreit a törvény módosítja.

A hivatal feladatai között a törvény az eddig kormányrendeletben meghatározott adatkört törvényi szintre emeli. Ennek megfelelően a személyazonosító igazolvány elvételének vagy bevonásának ténye mellett a törvény sorolja fel az elvétel, illetőleg a bevonás indokait.

A 18. §-hoz

A nyilvántartás adatköre a törvény szerint bővül a házasságkötés helyére utaló adattal, illetőleg az okmányazonosítóval. A törvény a nyilvántartás adattartalmát érintően a Nytv. hatálybalépést követő jogszabály módosításokat tükröző pontosításokat is tartalmaz.

A 19-23. §-hoz és a 26. §-hoz

A személyes adatok kezelésével összefüggő törvényi szintű szabályozási igény az, hogy pontosan meg kell határozni - a nyilvántartás adattartalma mellett - az adatszolgáltatásra vonatkozó rendelkezéseket is.

A törvény az adatszolgáltatás helyett azt is lehetővé teszi, hogy bármely kérelmező számára a nyilvántartás illetékes szerve kapcsolatfelvétel céljából tájékoztatást nyújtson.

Ha bárki egy általa megjelölt személyt vagy személyi kört keres, a nyilvántartás szerve a keresett személyt értesíti, és írásos hozzájárulását kéri név- és lakcímadatának a kérelmező rendelkezésére bocsátásához; vagy a keresett személyt arról értesíti, hogy vele a kapcsolatot fel kívánják venni és a kérelmezőt közvetlenül keresse meg.

A 24. §-hoz

A törvény alapján a személyazonosító igazolvány adattartalma megváltozik, az általános kiváltási kötelezettség megszűnik.

A polgár a személyazonosságát ezentúl nem csak a személyazonosító igazolvánnyal, hanem minden egyéb olyan hatósági igazolvánnyal (pl.: útlevéllel) is igazolhatja, amely tartalmazza a törvényben meghatározott adatokat.

A polgár akkor és csak akkor köteles a személyazonosító igazolvány kiváltására, ha nem rendelkezik más érvényes, a személyazonosságát igazoló hatósági igazolvánnyal.

A 25. §-hoz

A törvény e helyütt az ún. „adatszolgáltatási nyilvántartásról” rendelkezik, azaz nyilvántartási kötelezettséget ír elő arról, hogy okmány-nyilvántartásonként kik jogosultak az adatokhoz hozzáférni.

A 27. §-hoz

A hatályos Nytv. 47. §-ában foglalt felhatalmazó szabályokat a törvény az okmányirodák létrehozásával és hatáskörük megállapításával összefüggésben, illetőleg az adatszolgáltatásért és tájékoztatásért fizetendő igazgatási szolgáltatási díj mértékének rendeleti megállapítása miatt pontosítja.

III. Fejezet

A 28-30. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosításával a törvény - figyelemmel a személyazonosító igazolvány általános kiváltási kötelezettségének megszűnésére és arra, hogy a személyazonosító igazolvány nem tartalmazza a polgár érvényes lakcím adatát - kiegészíti a hatósági igazolvány adattartalmát.

A személyi azonosítóról és a lakcímről szóló hatósági igazolvány formáját a törvény szerint úgy kell kialakítani - pl.: kétoldalú okmány formájában -, hogy a személyi azonosító és a lakcím adat egyidejűleg nem váljon megismerhetővé.

A 31. §-hoz

A külföldre utazásról szóló 1998. évi XII. törvény alapján az utazási korlátozás hatálya alatt álló állampolgár kérelmére meghatározott időtartamú külföldre utazást lehet engedélyezni. Ahhoz, hogy az útlevélhatóság az engedélyt kiadja, a törvényben meghatározott szerv hozzájárulása szükséges. A hozzájárulást adó szervek pontosítását végzi el a törvény.

A törvény továbbá lehetővé teszi, hogy az útlevélhatóság, illetőleg a központi adatkezelő szerv a személyiadat- és lakcímnyilvántartás részére az érintett polgár arcképmásáról, aláírásáról és az úti okmány érvényességi idejéről adatot szolgáltasson a személyazonosító igazolvány kiadására irányuló eljáráshoz.

A 32-33. §-hoz

A büntetések és intézkedések végrehajtásáról szóló 1979. évi 11. tvr. módosításával a törvény kötelezővé teszi, hogy a kitiltott, illetőleg a pártfogolt a kitiltás vagy a pártfogó felügyelet tartama alatt az elrendelő határozatot (vagy a kitiltást elrendelő határozat hiteles kivonatát) magánál tartsa, és igazoltatás esetén a személyazonosító igazolvánnyal együtt bemutassa.

A 34. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény módosítása a törvény szerint tartalmi megkülönböztetést tesz az adatkezelő és az adatfeldolgozó között. Ezért az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény pontosítása is szükségessé vált. A pontosításon túlmenően a törvény egyértelműen szabályozza az egészségügyi dokumentációk köréből a képalkotó diagnosztikai eljárással készült felvétel tekintetében az arról készült lelet megőrzési idejét.

A 35. §-hoz

A jogosulatlan adatkezelés Btk.-tényállása igazodik a törvény fogalomhasználatához, és az adatfeldolgozóra is kiterjeszti a pönalizációt.

-----STARTING---POINT---VEGE---

IV. Fejezet

Záró rendelkezések

A 36-38. §-hoz

Az átmeneti és a hatálybalépésre vonatkozó rendelkezések általános szabályain túl a törvény az okmányirodák felállítása, működésük megkezdése tekintetében, továbbá az egyes okmányokkal kapcsolatos hatáskörök gyakorlásának szempontjából eltérő szabályokat, hatálybaléptetési időpontokat állapít meg.