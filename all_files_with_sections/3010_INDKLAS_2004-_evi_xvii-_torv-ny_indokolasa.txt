2004. évi XVII. törvény indokolása

a tankönyvpiac rendjéről szóló 2001. évi XXXVII. törvény, valamint a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A tankönyvpiac rendjéről szóló törvény rendelkezéseinek módosítását indokolják azok a változások, amelyek az elmúlt években következtek be. A tankönyvek iskolai értékesítésével kapcsolatos rendelkezések újragondolására az adózás előírásainak megváltozása és az ingyenes tankönyvellátás széleskörű bevezetése miatt van szükség. Egyértelművé kell tenni, hogy az iskoláknak milyen felelősségük van a tankönyvek forgalmazása terén. Miután az adójogszabályok változása miatt a tankönyvek „áfa-mentessége” megszűnt, újra kellett gondolni azt is, hogy amennyiben az iskolában kerül értékesítésre a tankönyv, az áfa befizetésének módja milyen eljárás keretében történik. Lényeges változást jelent az is, hogy a tankönyvjegyzék összeállítása államigazgatási eljárás keretében történik a jövőben. A tankönyvjegyzékre történő felvételről államigazgatási eljárás során, államigazgatási határozat meghozatalával dönt az Országos Közoktatási Értékelési és Vizsgaközpont.

-----STARTING---POINT---RESZLETES---

Az 1. §-hoz

A törvény megváltoztatja a tankönyvjóváhagyással összefüggő államigazgatási eljárás rendjét. A közoktatás közismereti tankönyveinek jóváhagyási eljárásában az elsőfokú döntést az Országos Közoktatási Értékelési és Vizsgaközpont hozza meg. Az államigazgatási eljárás általános rendje szerint az elsőfokú határozat ellen jogorvoslatnak van helye, amelyet az oktatási miniszter bírál el. Ezt követően nyílik lehetőség arra, hogy az ügyfél jogszabálysértésre hivatkozással a bírósághoz forduljon.

A törvény eltérő szabályokat állapít meg a szakképzés szakmai tankönyveinek a jóváhagyására. Ez az új szabályozás összhangban áll a szakképzésről szóló 1993. évi XCIII. törvénynek a 2003. évi XXIX. törvénnyel megállapított 5. §-a (1) bekezdésének c) pontjával, miszerint: a szakképesítésért felelős miniszter az ágazatába tartozó szakképesítések tekintetében kidolgoztatja a szakmai tantárgyak tankönyveit. A szakképzésről szóló törvény már nem rendelkezik a szakmai tantárgyak tankönyveinek a jóváhagyásáról - ellentétben a korábbi rendelkezésekkel -, ezért a hatásköröket a törvény rendezi.

A 2. §-hoz

A törvény új rendelkezései lehetővé teszik az érintett miniszterek részére, hogy a piaci viszonyok között működő tankönyvellátás keretei között nyilvános pályázat kiírásával segítsék az ún. kis példányszámú tankönyvek előállítását és forgalmazását. A piaci viszonyok között nehezen lehet olyan kiadót és forgalmazót találni, amelyik az oktatás speciális feladatainak megvalósításához tankönyvet állítana elő, illetve forgalmazna. A szakképzésben a tankönyv-előállításnak igazodnia kell a munkaerő-piaci igényekhez, amely meghatározza, hogy egyes szakképesítések elsajátításához hány tanulót indokolt beiskolázni. A területen előforduló kis tanulólétszámú képzésnél szükség lehet az érintett miniszter közvetlen beavatkozására.

A nemzetiségi oktatásban résztvevő tanulók létszáma számos esetben nem éri el azt az optimális szintet, amely mellett a tankönyvek előállítása és forgalmazása piaci viszonyok között megvalósulhat. A nemzetiségi tankönyvek meglétéért az államot felelősség terheli, figyelembe véve, hogy a Magyar Köztársaság Alkotmánya szerint a kisebbséghez tartozók maguk döntik el, hogy kívánnak-e anyanyelvükön tanulni. Az állam pályázati úton nyújthat segítséget e területen is a kis példányszámú tankönyvek elkészüléséhez.

A sajátos nevelési igényű tanulók tankönyvellátása is igényli az állami közreműködést, hiszen az egyes körhöz tartozók iskolai tanulmányaihoz szükséges tankönyvek száma sem éri el azt a mennyiséget, amely mellett a piaci viszonyok zavartalanul érvényesülni tudnak.

A kis példányszámú tankönyvek előállíttatása jelentős költségráfordítással jár. A közvetlen költségvetési támogatás e területen lehetővé teszi, hogy a tanulók részére e tankönyvek már olyan áron kerüljenek értékesítésre, mint általában a többi iskolai oktatásban használt tankönyvek. Ily módon nyílik lehetőség arra, hogy az e körbe tartozó tanulók is az ingyenes tankönyvellátás rendelkezéseinek érvényesülése mellett juthassanak hozzá a tankönyvhöz.

A kis példányszámú tankönyvek előállításának és értékesítésének új rendelkezései közé tartozik az is, hogy ezek az állami támogatással elkészült tankönyvek az iskola tulajdonába kerülnek és a tanulók az iskolai könyvtárból történő kölcsönzés útján juthatnak hozzá.

Lényegesen megváltozik a tankönyvjegyzék elkészítésének a rendje. A legfontosabb változás, hogy a tankönyvjegyzékre történő felkerülés államigazgatási eljárás keretében történik. Megszűnik tehát a korábbi pályáztatási rendszer, amellyel kapcsolatos legfontosabb kifogás az, hogy nem rendezett az eljárás lefolytatásának menete és a döntéssel kapcsolatos jogorvoslat kérdése. Az Országos Közoktatási Értékelési és Vizsgaközpont illetve felettes szerveként az oktatási miniszter az államigazgatási eljárás általános szabályairól szóló rendelkezések szerint bírálja el a jegyzékre kerüléssel kapcsolatosan benyújtott kérelmeket. Speciális szabályok vonatkoznak a szakképzés szakmai tankönyveire, amellyel kapcsolatos kérelmeket a szakképesítésért felelős miniszter bírálja el.

A tankönyvek értékesítésével kapcsolatos rendelkezésekben továbbra is fontos szerepet tölt be a tankönyvjegyzék. A törvény alapján a tankönyvjegyzékre történő felkerülés legfontosabb kritériuma, hogy a kiadó vállalja, hogy az iskolai tankönyvellátás keretében nem lépi túl azt az összeghatárt, amelyet a miniszter meghatároz. A kiadó választási lehetőséggel rendelkezik: kéri a tankönyvjegyzékre történő felvételét a tankönyvnek és ebben az esetben vállalja az említett korlátozást, vagy nem kéri a tankönyvnek a jegyzékre történő felvételét és ekkor szabadon határozza meg, hogy a tankönyv milyen fogyasztói áron kerül értékesítésre. Ez utóbbi esetben, tehát ha az iskolai tankönyvrendelésbe olyan könyvet kívánnak felvenni, amelyik nem szerepel a tankönyvjegyzékben, az iskola igazgatójának be kell szereznie az iskolaszék hiányában az iskolai szülői szervezet és az iskolai diákönkormányzat egyetértését. A tankönyvrendelés elkészítésénél egyébként is fontos mérlegelési szempont, hogy a törvényben biztosított normatív kedvezményeket - tankönyvhöz való ingyenes hozzájutás lehetősége - az iskola biztosítani tudja. Ezért a tankönyvjegyzékben nem szereplő tankönyvek esetében mérlegelni kell a fogyasztói árat, hiszen az iskola igazgatójának számba kell vennie azt is, hogy teljesíteni tudja-e a törvényben meghatározott ingyenes hozzájutás lehetőségét az érintett tanulók részére.

Új igény a tankönyvjegyzékre történő kerülésnél az is, hogy a kiadó vállalja a tankönyv elektronikus úton történő átadását a Magyar Vakok és Gyengénlátók Országos Szövetsége részére. Ennek indoka, hogy a Magyar Vakok és Gyengénlátók Országos Szövetsége gondoskodik az érintett tanulók speciális tankönyvvel történő ellátásáról. Ez a megoldás összhangban van az Európai Közösség gyakorlatával.

A 3. §-hoz

A törvény nem változtat azon a szabályon, amelyik előírja, hogy az iskola a tankönyvtámogatás céljára rendelkező összeg legalább 25%-át fordítsa az iskolai könyvtár fejlesztésére. A szabályozás kiegészül azonban a kis példányszámú tankönyvekkel, illetőleg az elektronikus adathordozón rögzített tananyaggal. Az iskolai könyvtár fejlesztése és bővítése szolgálhat alapul az ingyenes tankönyvellátás kiterjesztéséhez, hiszen a könyvtárban rendelkezésre álló könyvek a tanulók részére ingyenesen vehető igénybe kölcsönzés útján.

A 4. §-hoz

A törvény az iskolai tankönyvrendelésre vonatkozó rendelkezéseknek az ingyenes tankönyvellátásra vonatkozó rendelkezéseit változtatja meg. Nem érinti azokat a szabályokat, amelyek alapján a tankönyvrendelést el kell készíteni az iskola igazgatójának. Változatlanok tehát azok a rendelkezések, amelyek szerint a pedagógusok az iskola helyi tanterve alapján a szakmai munkaközösség véleményének kikérésével megválasztja az általa alkalmazott tankönyveket. A közoktatásról szóló 1993. évi LXXIX. törvény (a továbbiakban: Kot.) új rendelkezéseit értelemszerűen alkalmazni kell a tankönyvrendelés összeállításánál: „A pedagógus nem választhat olyan tankönyvet, amelynek igénybevétele az iskolai tankönyvrendelés és tankönyvellátás jogszabályban meghatározott rendje szerint nem biztosítható valamennyi tanulónak.”

A törvény a korábbi rendelkezésekhez képest pontosabban határozza meg, hogy milyen kör részére kell az iskolának biztosítania a tankönyvhöz történő ingyenes hozzáférést. A kedvezményezett körön kívül lehetőség van arra, hogy más tanuló is kedvezményt kapjon az iskolától, amennyiben ez nem veszélyezteti a normatív kedvezmények biztosítását. A hatályos rendelkezések alkalmazása a gyakorlatban nehézséget okozott, mivel nem adott egyértelműen választ arra a kérdésre, hogy az igényjogosultságot milyen módon kell az iskolában igazolni. A törvény a lehető legegyszerűbb megoldást kínálja, a családi pótlékra való jogosultság az, amely alapján ebben a kérdésben az iskola dönteni tud. A törvény nem kér hatósági igazolást. A szülő nyilatkozik arról, hogy családi pótlékra jogosult, és erre a nyilatkozatra kell az iskolának rávezetni a családi pótlék összegét. A családi pótlék összege ugyanis „igazolja”, hogy az érintett tartósan beteg, sajátos nevelési igényű, három vagy több gyermekes családban él vagy egyedülálló szülő által nevelt.

Az 5. §-hoz

A törvény meghatározza azokat a szabályokat, amelyek megtartásával az iskolának meg kell szerveznie a tankönyvellátást. Az iskolai tankönyvellátás megszervezésébe az iskola bevonhatja a tankönyvforgalmazót, azonban ezzel a felelőssége nem szűnik meg. A törvény alapján tehát egyértelművé válik, hogy a tankönyvekkel történő ellátás megszervezéséért minden esetben az iskola a felelős. Ez a felelőssége minden tanulóval szemben fennáll, függetlenül attól, hogy a tanulmányok folytatására a nappali rendszerű iskolai oktatásban vagy a felnőttoktatásban kerül sor. A tankönyvellátás feladatainak végrehajtásában közreműködő tankönyvforgalmazóval az iskolának megállapodást kell kötnie. E megállapodás garanciát biztosít az iskola részére, mivel biztos lehet abban, hogy a megfelelő időre megfelelő tankönyvek állnak majd rendelkezésre. Biztosítékot jelent ugyanakkor a forgalmazó részére is, mivel megfelelő időben tudomást szerez arról, hogy az általa forgalmazott tankönyvek milyen példányszámban értékesíthetők a tankönyvpiacon.

Az iskolai tankönyvellátásnak kell garantálnia, hogy a tanuló az iskolaév teljes időszakában hozzájusson a tankönyvhöz. A tankönyv értékesítésére azonban az esetek zömében nem piaci áron kerül sor. Így például a tankönyvjegyzéken lévő tankönyvek esetében nem indokolt lehetővé tenni a tanuló számára a korlátlan vásárlást a jegyzékben meghatározott áron. Az iskolai tankönyvellátás mellett ugyanis a tankönyv forgalmazója üzleti alapon is értékesítheti azokat. Ilyen értékesítés mellett a tanulókon kívül bárki vásárolhat tankönyvet. Ebben az esetben nem indokolt a kiadókat a tankönyvjegyzékben szereplő áron való értékesítésre kötelezni.

A tankönyvellátási szerződés minimális tartalmi elemeit határozza meg a törvény. A tankönyvellátási szerződésben az érdekelteknek rendezniük kell mindazokat a kérdéseket, amelyek alapján egyértelműen eldönthető, hogy az iskolai tankönyvellátás megszervezésében kinek mi a feladata. A tankönyvellátási szerződésben azonban az iskola felelőssége a tankönyvellátás megszervezéséért és a törvényben meghatározott normatív kedvezmények biztosításáért nem ruházható át a szerződést kötő másik félre.

A törvény számos olyan kérdésre állapít meg speciális szabályokat, amelyekre e rendelkezések hiányában a gyakorlat nem tudott egyértelműen választ adni. Az iskolai tankönyvellátás megszervezésénél nem szabályozott az a kérdés, hogy állíthat-e ki az iskola számlát vagy sem, illetőleg a számla kiállítási kötelezettség az iskolát vagy a tankönyv forgalmazóját terheli? A törvény egyértelművé teszi, hogy a számla kiállításának kötelezettsége azt terheli, akitől a tanuló, illetve a szülő átveszi a tankönyvet, aki átveszi a tankönyvért az ellenértéket. Valójában azonban a tankönyv iskola által történő értékesítése speciális jogi helyzetet idéz elő, hiszen az iskola más termékét értékesíti. Ezért tartalmazza a törvény azt a megoldást, hogy a befolyt vételárat az iskola nem könyveli el saját bevételként, hanem átadja a tankönyvforgalmazónak. Az általános forgalmi adó befizetése is a tankönyvforgalmazót terheli.

A tanuló az iskolai tankönyvekhez általában nem a tényleges értéken jut hozzá. Igaz ez a megállapítás abban az esetben is, ha semmilyen kedvezményt nem kap, az iskola nem nyújt semmilyen támogatást, azonban olyan könyvet biztosítanak részére, amelyik szerepel a tankönyvjegyzékben. Miután a kedvezményes áron értékesített tankönyvekhez való hozzájutás nem korlátlan, indokolt, hogy a tankönyvforgalmazó figyelemmel kísérje a tanulói tankönyvvásárlást. Ehhez teremti meg a törvényi feltételeket a módosítás.

A 6. §-hoz

Az iskolai tankönyvellátás megszervezésénél gondot okozhat, ha a tankönyvrendelést olyan személyek állítják össze, akik anyagilag érdekeltek abban, hogy milyen tankönyvekből folyjék a nevelő-oktató munka. A törvény ezért összeférhetetlenségi szabályokat állapít meg az iskolai tankönyvellátás megszervezésében érdekelt szervezetekre és személyekre kiterjedően.

Az új összeférhetetlenségi szabályok jelentős mértékben csökkentik annak lehetőségét, hogy olyan személyek vegyenek részt az iskolai tankönyvrendelés összeállításában, akiknek anyagi érdeke fűződik ahhoz.

A 7. §-hoz

A törvény az eddigi tapasztalatokból kiindulva néhány helyen pontosítja a Tankönyves Vállalkozók Országos Testülete működését meghatározó szabályokat. A közgyűlés összehívását és tevékenységének megszervezését segíti elő az a módosítás, amelyik egyértelműen meghatározza, hogy mely szervezetek képviselőjét kell meghívni a közgyűlésre.

-----STARTING---POINT---VEGE---

A 8. §-hoz

A hatályba léptető rendelkezések egyértelművé teszik, hogy a tankönyvek közül azokat kell elektronikus adathordozón átadni a Magyar Vakok és Gyengénlátók Országos Szövetségének, amelynek a jóváhagyása az új rendelkezések alapján történik. Ennek indoka, hogy a korábban elkészült tankönyvek ilyen módon történő feldolgozása általában nem történt meg. A törvény a normatív kedvezmények körében a nagykorú és saját jogán családi pótlékra jogosult tanulóra vonatkozó rendelkezéseket 2004. szeptember 1-jén lépteti hatályba.

A 9. §-hoz

A rendelkezés módosítja a közoktatásról szóló törvényt. A módosítások érintik a tankönyvforgalmazással összefüggő szabályokat, mivel az iskola által kezelhető adatok körében ez idáig nem szerepeltek a tankönyv értékesítésével összefüggő adatok. A törvény kiegészíti ezért az iskolában kezelhető adatok körét.

Változnak a közoktatásról szóló törvénynek a pedagógus titoktartásra vonatkozó rendelkezései is. A Kot. 42. §-ának (5) bekezdése alapján az óvodák, iskolák és kollégiumok gondoskodnak a rájuk bízott gyermekek, tanulók felügyeletéről. A Kot. 121. §-a (1) bekezdésének 11. pontja alapján felügyelet alatt a gyermek, tanuló testi épségének megóvásáról és erkölcsi védelméről történő gondoskodást kell érteni a nevelési-oktatási intézménybe történő belépéstől annak jogszerű elhagyásáig terjedő időben, továbbá a nevelési, illetve a pedagógiai program részeként tartott kötelező, a nevelési-oktatási intézményen kívüli foglalkozások, programok ideje alatt. A felügyelet megszervezése a nevelési-oktatási intézmény feladata, melynek ellátásában nemcsak a pedagógus munkakörben foglalkoztatottak vehetnek részt. Ezért a titoktartásra vonatkozó rendelkezések kiterjednek minden olyan személyre, aki részt vesz a gyermek, tanuló felügyeletének az ellátásában.

A titoktartásra vonatkozó rendelkezések arra épülnek, hogy a gyermeknek az óvodában, illetve a tanulónak az iskolába, kollégiumba történő beíratásával a közoktatásról szóló törvényben meghatározott jogviszony jön létre, amelynek az alanya a gyermek, a tanuló és a nevelési-oktatási intézmény, illetve a gyermekhez kapcsolódóan a kiskorú szülője. Mindenki más a jogviszonyon kívül álló harmadik személynek minősül, melyből következően velük szemben a pedagógust titoktartási kötelezettség terheli.

A titoktartási kötelezettség azokra az adatokra vonatkozik, amelyekről a felügyelet ellátásában való közreműködés során szerez tudomást a pedagógus, vagy a nevelési-oktatási intézmény más alkalmazottja.

Az, aki hivatásánál fogva titoktartásra kötelezett, megtagadhatja a vallomástételt, amennyiben a vallomás megtételével megsértené a titoktartási kötelezettségét. Ez a jogosultság fennáll a büntetőeljárásban [Be. 82. § (1) bekezdés c) pont], a polgári peres eljárásban [Pp. 170. § (1) bekezdés c) pont], valamint az államigazgatási eljárásban [Áe. 29. § (3) bekezdés b) pont].

Nem változik az a szabály, hogy az intézménynek gyermekjóléti szolgálat eljárását kell kezdeményeznie abban az esetben, ha a gyermek, illetve a kiskorú tanuló más vagy saját magatartása miatt súlyos veszélyhelyzetbe kerülhet vagy került. Ebben az esetben az érintett pedagógusnak a nevelési-oktatási intézmény vezetőjét kell értesítenie, kezdeményezve az eljárás megindítását.

A módosítás egyértelművé teszi azt is, hogy a közoktatási intézmények a törvényben meghatározottakon túl a gyermekkel, tanulóval kapcsolatban nem közölhetnek adatot. A személyes adatok védelméről és a közérdekű adatokról szóló 1992. évi LXIII. törvény 2. §-ának (1) bekezdése alapján személyes adat a természetes személlyel kapcsolatba hozható adat, az adatból levonható, az érintettre vonatkozó következtetés. Ebből következik, hogy a Kot. 2. számú mellékletében felsoroltak alapján nyilvántartott adatokat az iskola nem továbbíthatja olymódon, hogy kiegészíti a kezelt adatokat az adatokból levonható következtetésekkel.

A törvény kiegészíti a Kot. 1. számú mellékletének „A költségvetési hozzájárulás megállapításának elvei” részét, a sportiskolai feladatok ellátása differenciáló tényezővel. A kiegészítésre azért van szükség, mivel Kot. 21. §-ának (4) bekezdése alapján az általános iskola, a szakiskola, a gimnázium és a szakközépiskola - külön jogszabályban meghatározottak szerint - elláthatja a sportiskola feladatait is. A feladatra vállalkozó iskolák jelentős szerepet tölthetnek be a sportutánpótlás-nevelési rendszerben.

A 10-11 §-hoz

A törvény módosítja a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvényt. A jelenlegi szövegrész ugyanis félreértésre adhat okot, mert úgy is értelmezhető, hogy a középiskolai végzettséghez a mestervizsga letétele is szükséges.

A 12. §-hoz

A törvény módosítja a szakképzésről szóló 1993. évi LXXVI. törvényt. A módosítás egyrészt technikai jellegű, a hivatkozott jogszabályhely pontosítását szolgálja, másrészt a hivatkozott jogszabályi helyen az előírt gyakorlat is szerepel és ez felesleges kettős szabályozást jelent. Az 54/B. § 2. pontjában az előírt gyakorlat értelmezése szerepel.