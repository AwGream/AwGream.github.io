2003. évi XCVIII. törvény indokolása

a Magyar Köztársaság és a Lengyel Köztársaság között a katasztrófák és más súlyos balesetek megelőzése és azok következményeinek felszámolása érdekében történő együttműködésről és kölcsönös segítségnyújtásról szóló, Varsóban, 2000. április 6-án aláírt Megállapodás kihirdetéséről

-----STARTING---POINT---RESZLETES---

Részletes indokolás

Az 1. §-hoz

A Magyar Köztársaság és a Lengyel Köztársaság között a katasztrófák és más súlyos balesetek megelőzése és azok következményeinek felszámolása érdekében történő együttműködésről és kölcsönös segítségnyújtásról szóló Megállapodást 2000. április 6-án, Varsóban írták alá a Szerződő Felek képviselői.

Az Országgyűlés a 76/2000. (IX. 29.) OGY határozatával a nemzetközi szerződést megerősítette. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdésében foglaltak szerint, az Országgyűlés által megerősített nemzetközi szerződést törvénnyel szükséges kihirdetni.

A 2. §-hoz

A Megállapodás célja, hogy megkönnyítse a Szerződő Felek államában bekövetkezett katasztrófák és súlyos balesetek esetén a kölcsönös segítségnyújtást. Ennek megfelelően a Megállapodásban a Szerződő Felek meghatározzák a katasztrófák és más súlyos balesetek során végrehajtandó tevékenységük elveit és kereteit, az együttműködés és a segítségnyújtás feltételeit, formáit, a segítségnyújtás végrehajtására illetékes hatóságokat.

A nemzetközi szerződés alapján a Szerződő Felek segítséget nyújtanak egymásnak olyan katasztrófák, vagy más súlyos balesetek esetén, amelyek következményeit a segítséget kérő Fél nem képes saját intézkedéseivel teljes körűen elhárítani (Megállapodás 2. Cikk).

Az együttműködés kiterjed a Szerződő Felek területén előforduló katasztrófák és más súlyos balesetek korai előrejelzésére; a más nemzetközi szervezetek által igényelt segítség továbbítására; a tudományos, műszaki információk cseréjére; a katasztrófák és súlyos balesetek okainak kivizsgálására; a katasztrófavédelemben közreműködő szakemberek képzésére, továbbképzésére (Megállapodás 3. Cikk).

A Megállapodás alapján a katasztrófák és más súlyos balesetek bekövetkezése esetén a segítségnyújtás magában foglalja a megfelelően felszerelt, mentési feladatokra szakosodott segélycsapatok, szakértők küldését, segélyszállítmányok továbbítását, illetve egyéb igényelt információk és tapasztalatok átadását (Megállapodás 3. Cikk).

A segítségnyújtás hatékonyságának növelése érdekében a Szerződő Felek a határátlépés formaságait a lehetséges legkisebb mértékűre korlátozzák. Sürgős esetben a segélycsapatok és egyéni szakértők az államhatárt úti okmányok és tartózkodási engedélyek nélkül, a forgalom számára megnyitott határátkelőhelyen átléphetik és a segítséget kérő Fél területén tartózkodhatnak. A segélycsapat vezetőjének és az egyéni szakértőnek a segítséget nyújtó Fél illetékes hatósága által kiállított Megbízólevéllel kell rendelkeznie (Megállapodás 7. Cikk, a Mellékletnek a Megbízólevél része).

A felszereléseknek és a segélyszállítmányoknak az államhatáron keresztül történő behozatalát és kivitelét, valamint harmadik országba való átszállítását a Szerződő Felek megkönnyítik, ezekben az esetekben nem alkalmazzák az áruforgalomra vonatkozó szabályokat, a rendeltetés igazolása esetén nem alkalmazzák azokat a tilalmakat és korlátozásokat amelyeket a Szerződő Felek államának jogszabályai tartalmaznak. A felszerelés és a segélyszállítmány mentes a vám, az adó, a kivitel és behozatal esetén alkalmazott valamennyi egyéb pénzügyi teher, valamint a vámbiztosíték megfizetése alól. Külön rendelkezéseket tartalmaz a Megállapodás arra az esetre, ha a segélyszállítmány része kábítószert és pszichotrop anyagot tartalmazó gyógyszerkészítmény (Megállapodás 8. Cikk, a Mellékletnek a Jegyzékek része).

A Megállapodás szabályozza a Szerződő Felek területén történő segítségnyújtás összehangolását, a segélycsapatok irányítását, a segítségnyújtás során felmerült költségek, továbbá a segítségnyújtás során okozott károk megtérítését (Megállapodás 10-12. Cikk).

A Megállapodás - a személyes adatok védelméről és a közérdekű adatok nyilvánosságáról szóló 1992. évi LXIII. törvényben meghatározottaknak megfelelően - részletes szabályokat tartalmaz az átadott személyes adatok védelméről is (Megállapodás 14. Cikk).

A 3. §-hoz

A Megállapodás 19. Cikkének (1) bekezdése értelmében a Megállapodás a megerősítésről szóló okiratok kicserélést követő 30. napon lép hatályba. A megerősítésről szóló okiratok kicserélése Budapesten, 2003. év augusztus hónap 19. napján megtörtént. Ennek alapján a Megállapodás 2003. év szeptember hónap 18-án hatályba lépett.