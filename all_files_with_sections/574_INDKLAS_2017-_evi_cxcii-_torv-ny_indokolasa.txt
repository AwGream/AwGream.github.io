2017. évi CXCII. törvény indokolása

egyes oktatási, szakképzési és felnőttképzési törvények és az azokkal összefüggő tárgyú törvények módosításáról

-----STARTING---POINT---ALTALANOS--- 

A dinamikusan fejlődő magyar gazdaság, a gyors gazdasági, technológiai változások folytonos változásra kényszerítik a szakképzési rendszert, amelynek alapvető célja, hogy folyamatosan képes legyen jól képzett, megfelelő végzettséggel, szakképzettséggel rendelkező, a munkahelyi, munkaerő-piaci kihívásokhoz önállóan is alkalmazkodni képes szakemberek kibocsátására. A törvény a szakképzési rendszer folyamatos változásának, reagálásának újabb szakaszához tartozó módosításokat fogalmaz meg, amelyek elsősorban a szakképzés rendszerének rugalmasságát, a gyakorlati képzés lehetőségeinek szélesítését, a gazdaság szereplői részéről felmerülő változó vagy új képzési igények közvetlenebb, gyorsabb érvényesülését kívánják lehetővé tenni.

A változó gazdasági igényekre, elvárásokra tekintettel az elmúlt évek során megújult mind a szakképző intézmények, mind a megszerezhető szakképesítések struktúrája. Ennek eredményeképpen a szakgimnáziumban jelentősen emelkedett a munkaerő-piacon közvetlenül alkalmazható szakmai képzési tartalom aránya, azonban ennek pozitív hatásai a különböző ágazatokban eltérő mértékben jelentkeznek.

Erre tekintettel célszerű továbblépési lehetőségként jelenik meg a szakgimnáziumi képzés rugalmasságának növelése, a szakmai képzési tartalom egy részének választhatóvá tétele. Olyan lépésekre van tehát szükség, amelyek bővítik a szakképzést választók lehetőségeit, szélesítik és még inkább a gazdaság igényeihez igazítják az elérhető ismeretek körét, dinamizálják és még rugalmasabbá teszik a képzés rendszerét.

Ennek első lépése lehet a törvényben szereplő azon módosítás, amely a nemzeti köznevelésről szóló 2011. évi CXC. törvény (a továbbiakban: Nkt.), illetve a szakképzésről szóló 2011. évi CLXXXVII. törvény (a továbbiakban: Szt.) változtatásával kívánja elérni, hogy a hatályos szabályozás szerint az érettségi vizsga keretében megszerezhető ún. mellék-szakképesítések leválasztásra, elkülönítésre kerüljenek az érettségi vizsgától és tanulásuk választhatóvá váljon a tanuló számára. Ez a lépés elősegíti azt, hogy az ágazati szakmai érettségi vizsgák egyöntetűen csak az ágazati közös tartalmakra koncentráljanak, egyértelműsítve ezzel az érettségi vizsgára történő felkészítés, felkészülés kereteit is, továbbá biztosítja, hogy ne növekedjenek a tanulók érettségi vizsgával összefüggő terhei.

A mellék-szakképesítés elkülönítése, választhatóvá tétele tehát a korábban meghatározott szakmai tartalmak módosítását, felülírását nem teszi szükségessé, hanem csak lehetőséget ad ezen tartalmak egy részének választható módon történő tanulására, illetve ha a tanuló ezt az irányt választja, akkor e tananyagból külön szakmai vizsga letételére.

A rendelkezés bevezetését követően a tanuló arról is dönthet, hogy a mellék-szakképesítés tananyagtartalma helyett - a felszabaduló órakeret terhére - a képző iskola által biztosított, más tantárgyak szakmai tartalmát megerősítő vagy egyéb kompetencia fejlesztő vagy gyakorlati ismeret bővítő képzésben vesz részt.

Ez a változás a szakgimnáziumban segítséget nyújthat rugalmas tanulási utak kialakítására, a tanulók tanulmányaival összefüggő döntések a képzés későbbi szakaszára történő áttevődésére is.

A szakképzéssel szembeni további folyamatos és meghatározó elvárás, hogy lehetőség szerint azonnal alkalmazható vagy egy adott munkahelyi környezethez könnyen adaptálható szakmai gyakorlati felkészültséget nyújtson a végzett szakembereknek. Ennek gyakorlati megvalósítása leginkább a duális rendszerű szakképzés keretei között lehetséges, ahol a gyakorlati képzésre valódi vállalati, munkahelyi környezetben a tényleges termelői, illetve munkahelyi folyamatokhoz kapcsolódóan kerül sor.

A törvény Szt. módosítására irányuló további rendelkezései között ezért a duális rendszerű szakképzés gyakorlati képzési lehetőségeinek kiszélesítését célzó módosítások, pontosítások is megjelennek. A gazdálkodó szervezet és a tanuló közötti - még a tényleges gyakorlati képzés megkezdését megelőzően történő - kapcsolatfelvételt segíti, teszi lehetővé a tanuló-előszerződés rendszere, amelyben a felek kölcsönösen vállalják a későbbi tanulószerződés megkötését. Ez lehetővé teszi a gazdálkodók számára a tanulókkal a tényleges szakképzési szakaszt megelőző megismerkedést, illetve a tanulók számára zökkenő mentesebbé teheti a munkahelyen zajló gyakorlati képzésbe a beilleszkedést. A munkahelyen zajló duális gyakorlati képzés lehetőségeit szélesíti az hogy, megfelelő mennyiségű gyakorlati óra esetén lehetővé teszi tanulószerződés megkötését már a szakgimnázium 11. és 12. évfolyamain. Erre akkor kerülhet sor, ha a tanuló a mellék-szakképesítés helyett a szakképzési kerettantervben szereplő alternatív gyakorlati órakeretet választja. Előzőeken túlmenően a törvény lehetővé teszi, hogy az Országos Képzési Jegyzék szerinti Pedagógia, valamint a Szociális ágazatokba tartozó, továbbá a honvédelmi szakképesítések esetén a korábbiaknál szélesebb körben kerülhessen sor munkahelyi körülmények között gyakorlati képzésre. A tanulók eredményesebb, hatékonyabb gyakorlati képzését szolgálja továbbá az egy gazdálkodó szervezetnél oktatható tanulók (a köznevelésről szóló törvény maximális gyakorlati csoportlétszámának megfelelő számú) maximális számát meghatározó szabályozás. Szintén a hatékonyabb és eredményesebb gyakorlati képzés megvalósítását segíti, hogy a gazdálkodó szervezeteknél tanulók képzésével foglalkozó szakemberek számára előírásra kerül az oktatott szakképesítés komplex szakmai vizsgára történő gyakorlati felkészítéséhez szükséges alapvető adminisztrációs, pedagógiai, szociálpszichológiai és kommunikációs ismereteket tartalmazó képzés. Ez a mestervizsgával nem rendelkező szakemberek számára teszi lehetővé a bekapcsolódást a tanulók képzésébe.

A gazdasági, technológiai változások sebessége, a munkáltatói elvárások sokszínűsége és dinamizmusa fokozottan igényli a gazdasági szereplők eddigieknél közvetlenebb bekapcsolódásának lehetőségét a szakképzés szabályozás rendszerébe, direkt beavatkozási lehetőségek biztosítását a képzési tartalmak alakításába. Ezen igény érvényesülését célozzák a törvény ágazati készségtanácsok megalakulását és működésük kereteinek meghatározását célzó, Szt.-t módosító rendelkezései. Az ágazati készségtanácsok a több EU-s tagállamban már működő készségtanácsok példáját követve, az adott gazdasági ágazat szereplői közül saját maguk által kiválasztott képviselőik révén az eddigieknél közvetlenebb befolyást kapnak a szakképzés keretében folyó képzések szakmai tartalmainak kontrollálására, módosítására. Az ágazati készségtanácsok képviselői helyet kapnak továbbá a szakmai érdekegyeztetés országos fórumát jelentő Nemzeti Szakképzési és Felnőttképzési Tanácsban is, így javaslataikkal közvetlenül hozzájárulhatnak a szakképzés rendszerének alakításához, fejlesztési irányainak meghatározásához is.

A szakképzés gazdasági elvárásokat rugalmasan követő működését, a szakképzési kapacitások, erőforrások hatékony kihasználását, az állami és nem állami szakképzési kapacitások összehangolását segítő eszköz a szakképzés beiskolázási irányait és arányait szabályozó szakmaszerkezeti döntés rendszere. Az elmúlt időszakban lépések történtek annak érdekében, hogy a szakképzési kapacitás-szabályozás kizárólag az évenkénti keretszámokra vonatkozó döntéseken keresztül valósuljon meg. Ez a rendszer bár a gazdasági igények szoros követését lehetővé teszi, a szakképző iskolák számára nehezíti a tervezést, a hosszabb távú képzési stratégiák kialakítását, az alapképzés rendszerének megerősítését. Ezért a törvény Szt.-re vonatkozó része egyértelműsíti, hogy a nem állami szakképző iskolafenntartók állami szakképzési feladatokban történő közreműködésének középtávú megalapozója az érintett fenntartóval kötött szakképzési megállapodás, amelynek kiegészítő, finomhangoló elemeként jelenik meg a keretszámokat rögzítő szakmaszerkezeti döntés. A változás a korábbi struktúrához képest az, hogy a nem állami fenntartókkal a szakképzési megállapodásokat a továbbiakban a szakképzés rendszerének központi irányítója, a szakképzésért és felnőttképzésért és felnőttképzésért felelős miniszter köti, így országos szinten egyenletesebben, átfogóan biztosítható a szakképzési kapacitások elosztása, összehangolása.

Az előzőekben felvezetett, a valódi vállalati, munkahelyi környezetben a tényleges termelői, illetve munkahelyi folyamatokhoz kapcsolódó gyakorlati képzés lehetőségeinek szélesítését célzó törekvéseket segítik a törvénynek a szakképzési hozzájárulásról és a képzés fejlesztésének támogatásáról szóló 2011. évi CLV. törvény (a továbbiakban: Szht.) módosítását célzó szakaszai. A szóban forgó rendelkezések alapvető célja, hogy a gyakorlati képzés finanszírozási feltételeinek javítása által elősegítse a duális szakképzési formában résztvevő gazdálkodó szervezetek és a tanulók számának a növekedését, a duális képzési rendszer megerősítését annak érdekében, hogy a munkaerőpiacon elegendő számú, a technológiai, szakmai, és foglalkoztatói kihívásoknak megfelelni tudó munkaerő álljon rendelkezésre. A törvény az Szht. tekintetében az alábbi főbb intézkedéseket tartalmazza:

Az Szht. 2015. évben végrehajtott módosítása során a szakképzésről szóló törvény szerinti tanulószerződés kötésére jogosult ún. egyéb szervezetek bevonásra kerültek a hozzájárulásra kötelezettek körébe, és ebből adódóan ezen alanyi kör a tanulószerződés alapján folytatott gyakorlati képzés esetén érvényesíthette a szakképzési hozzájárulási rendszer által biztosított kedvezményeket. (kötelezettségcsökkentő tételek, visszaigénylés)

Az egyéb szervezetek számára tovább bővül a szakképzési hozzájárulási rendszerben általuk igénybe vehető kedvezmények köre azáltal, hogy a tanulószerződés mellett az együttműködési megállapodás alapján folytatott gyakorlati képzés esetén is elszámolható, illetve visszaigényelhető lesz a gyakorlati képzés költsége a szakképzési hozzájárulás terhére. A módosítás elősegíti, hogy a középfokú oktatásban az összefüggő nyári gyakorlat idejére könnyebben biztosítható legyen a tanulók gyakorlati képzése.

A főtevékenységként gyakorlati képzést folytató hozzájárulásra kötelezettek körét a jelenlegi szabályozás igyekszik korlátok közé szorítani annak érdekében, hogy a duális szakképzés tényleges vállalati körülmények között valósulhasson meg. A jelenlegi szabályozás azonban a gyakorlati képzésben igen nagy számmal részt vevő mikrovállalkozások számára hátrányos, ezért szükségessé vált olyan - az Szt.-t is érintő - módosítások kidolgozása, melyek ezen alanyi kör számára megfelelően biztosítják, hogy a szakképzési hozzájárulási rendszerben a kötelezettségcsökkentő lehetőségeket szélesebb körben ki tudják használni.

A foglalkoztatás piaci szférában történő folyamatos növekedése, a munkanélküliség csökkenése következtében új foglalkoztatáspolitikai kihívásként jelentkezik a munkaerőhiány. Folyamatosan élénkül a szakképzett, széles körű és naprakész ismeretekkel rendelkező munkaerő iránti kereslet, melyet az alacsony munkanélküliség és a munkaerő-tartalékok kimerülése indukál. A munkaerő-kereslet fokozott növekedése és a kínálat visszaesése, valamint összetételének kedvezőtlen minőségi változása egyre feszesebbé teszi a hazai munkaerő-piacot, amely sem a munkavállalók, sem a munkaadók számára nem kedvez. Ezért szükséges, hogy a potenciálisan mozgósítható munkaerő a piaci igénynek megfelelően képzetté váljon: a foglalkoztatáspolitika egyik fő célja az aktivitási szint további növelése mellett a munkaerő-piacra visszatért munkavállalók munkaerő-piaci helyzetének javítása. E probléma megoldásának egyik eszköze a munkavállalói át-, illetve továbbképzés lehetőségeinek a kiterjesztése, amely a leghatékonyabban és a legrövidebb idő alatt a munkaadói, vállalati igényekre jelenleg a legrugalmasabban reflektáló (iskolarendszeren kívüli) felnőttképzés keretei között valósítható meg.

A fentiekhez illeszkedve a felnőttképzésről szóló 2013. évi LXXVII. törvény (a továbbiakban: Fktv.) módosításának elsődleges indoka a munkaerőhiány szabályozási eszközökkel történő kezelése, valamint e célhoz kapcsolódóan a felnőttképzés rugalmassá tétele és a kínálatvezérelt pozícióból keresletvezérelt pozícióba juttatása és az államilag elismert, valamint a felnőttképzés keretein belüli egyéb szakmai képzések egymáshoz közelítésének megvalósítása. A törvényben szereplő módosítások elősegítik a vállalatok igényeinek érvényesülését annak érdekében, hogy munkavállalóik át-, illetve továbbképzése lehetőleg minél rövidebb idő alatt valósuljanak meg és ezen képzések keretében célzottan, az adott munkakörnek megfelelő naprakész tudást szerezzenek. Mindezek előmozdítása miatt szükséges a felnőttképzés keretében végzett képzések tartalmi szabályozására vonatkozó szigorú előírásokon enyhíteni, hogy a vállalati igényekre a lehető legrövidebb idő alatt és a legrugalmasabban reagáló képzési kínálat kerülhessen kialakításra.

További fontos szabályozási cél az Fktv. szankciórendszerének a fokozatosság elve alapján történő korrekciója. A szabályozás pontosítása annak érdekében szükséges, hogy az elkövetett jogszabálysértések miatt kiszabott szankciók jobban igazodjanak a jogsértés jellegéhez, súlyához és gyakoriságához.

A jogi szakvizsgára bocsátás feltételeit, valamint az írásbeli és szóbeli vizsgákra vonatkozó általános szabályokat jelenleg a jogi szakvizsgáról szóló 5/1991. (IV. 4.) IM rendelet rögzíti, mely legutóbb a 25/2015. (IX. 25.) IM rendelettel került módosításra. A módosítás eredményeképpen jogszabályi úton került rögzítésre, hogy a jogi szakvizsgára történő jelentkezésre kizárólag elektronikus úton, az Igazságügyi Minisztérium erre a célra kialakított informatikai rendszerén keresztül nyílik lehetőség. Az elektronikus ügyintézés általános célja, hogy könnyítse az ügyfelek és az ügyintézők munkáját, ugyanakkor megfelelő biztonságot is nyújtson.

Az elektronikus rendszer bevezetéséhez azonban nélkülözhetetlen, hogy az adatkezelés szabályozott keretek között történjen. Az információs önrendelkezési jogról és az információs szabadságról szóló 2011. évi LXII. törvény rendelkezései alapján személyes adat akkor kezelhető, ha azt a törvény elrendeli.

A módosítás eredményeképpen az adatkezelés törvényi lába kerül megalkotásra azzal, hogy a jogi szakvizsgára vonatkozó részletes szabályokat az igazságügyért felelős miniszter saját hatáskörben megalkotott rendeletében fogja szabályozni.

A törvény a fentieken túl joggyakorlatból eredő, illetve jogtechnikai pontosító, koherencia zavart megszüntető, továbbá technikai, valamint deregulációs módosításokat is tartalmaz az érintett törvények átláthatóbb, megfelelő struktúrájú normatív tartalmának biztosítása érdekében.

-----STARTING---POINT---RESZLETES---

Az 1. §-hoz

A törvény az ún. egyéb szervezetek - a gazdálkodó szervezetek körébe nem tartozó, olyan szervezetek, melyek esetében a szakképzésről szóló törvény lehetővé teszi, tanulószerződés kötését - esetében biztosítja, hogy nemcsak tanulószerződés, hanem együttműködési megállapodás alapján folytatott gyakorlati képzés esetén is elszámolható, illetve visszaigényelhető legyen a gyakorlati képzés költsége a szakképzési hozzájárulás terhére. A módosítás elősegíti, hogy a középfokú oktatásban az összefüggő nyári gyakorlat idejére könnyebben biztosítható legyen a tanulók gyakorlati képzése.

A 2. §-hoz

Pontosítja az átirányítással megvalósuló gyakorlati képzésre vonatkozóan a szakképzési hozzájárulásra kötelezett és a teljesítési megbízott között megkötésre kerülő együttműködési megállapodás egyes elemeit. Tekintettel arra, hogy a szakképző iskola is lehet teljesítési megbízott, a megállapodásban a szerződő felekre vonatkozó adatokat ezen intézményi kör jellegéhez kell igazítani. Ebből adódóan a törvényben jelenleg előírt, - szakképző iskola esetén nem értelmezhető - cégjegyzékszám és nyilvántartási szám mellett, a szakképző iskolákra vonatkozóan az oktatási azonosító szám feltüntetését indokolt előírni.

A 3. §-hoz

Egyértelműsíti, hogy a Nemzeti Foglalkoztatási Alap képzési alaprészéből lehetőség van a Szakképzési Hídprogram tanulói, oktatói részére történő juttatások biztosításával összefüggő költségeinek fedezésére is.

A 4. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény 39. § (4) bekezdése lehetővé teszi, hogy az NFA képzési alaprésze terhére is elszámolhatóak legyenek bizonyos, az alaprészből nyújtott támogatásokkal összefüggő szakértői, és egyéb adminisztratív díjak, kiadások és költségek.

A törvény az NFA képzési alaprészének megfelelő tervezhetősége érdekében az NFA képzési alaprészén belül pontosítja, és kijelöli e költségek biztosításának forrását. A módosítás értelmében az alaprészen belül a központi keret használható fel ezen kiadások finanszírozásra.

Az 5. §-hoz

Az egyéb szervezeteket érintően a törvény biztosítja, hogy nemcsak tanulószerződés, hanem együttműködési megállapodás alapján folytatott gyakorlati képzés esetén is elszámolható, illetve visszaigényelhető legyen a gyakorlati képzés költsége a szakképzési hozzájárulás terhére. A törvény pontosítja az egyes szakképesítésekért felelős miniszterek által fenntartott szakképző iskolák támogatására vonatkozó keretösszegek támogatási tartalmát. A törvény továbbá kiegészíti a Szabóky Adolf szakképzési ösztöndíjról szóló Korm. rendelet kiadására vonatkozó felhatalmazó rendelkezést a felzárkóztató oktatásra vonatkozó szabályozási tartalommal.

A törvény az Szt.-ben a tanulószerződés kötésére jogosult egyéb szervezetek körébe bevont központi költségvetési szervként működő állami ménesgazdaságokat emeli be a rendelkezés hatálya alá.

A 6. §-hoz

Hatályon kívül helyező rendelkezéseket tartalmaz, melyek koherencia zavar megszüntetésére, valamint deregulációra irányulnak a törvény átláthatóbb, megfelelő struktúrájú normatív tartalmának biztosítása érdekében.

A törvény továbbá a nem főtevékenységként gyakorlati képzést folytató hozzájárulásra kötelezettek körére vonatkozó rendelkezéseknek a hatályon kívül helyezésével - valamint a szakképzésről szóló törvény vonatkozó részeinek jelen módosításaival - biztosítja, hogy a mikrovállalkozások, valamint az ágazati képző központok számára előnyösebb jogi szabályozás kerüljön kialakításra annak érdekében, hogy a szakképzési hozzájárulási rendszer által biztosított kötelezettségcsökkentő lehetőségeket szélesebb körben ki tudják használni.

A főtevékenységként gyakorlati képzést folytató hozzájárulásra kötelezettek körét ugyanis a hatályos szabályozás - szakképzésről szóló törvény és Szht. - igyekszik korlátok közé szorítani annak érdekében, hogy a duális képzés tényleges vállalati körülmények között valósulhasson meg. A szabályozás azonban a gyakorlati képzésben nagy számmal részt vevő mikrovállalkozások számára hátrányos, mivel ez a kör az Szht.-ban a nem főtevékenységként gyakorlati képzést folytató hozzájárulásra kötelezettek körébe „nem fér bele”, - ugyanis a törvény definíciója szerinti árbevétel összegét nem éri el - így nem tud élni az elszámolási kedvezményekkel.

A 7. §-hoz

A törvény célja, hogy meghatározza a szakgimnázium középiskolai évfolyamain folyó képzésben szerezhető mellék-szakképesítés, a gyakorlati képzés új lehetőségét biztosító ágazati képző központ, a kamarai gyakorlati oktatói képzés és vizsga, valamint az ágazaton belüli specializáció fogalmát.

A 8. §-hoz

A törvény célja, hogy a törvény hatálya alá vonja a duális szakképzés keretei között folyó gyakorlati képzés minőségét erősítő kamarai gyakorlati oktatói képzést és vizsgát.

A 9. §-hoz

A törvény a bekezdés újrafogalmazásával megszünteti az alapvető jogok biztosának AJB-866/2017. számú jelentése szerint a jogállamiság elvével nem összeegyeztethető helyzetet.

A 11. §-hoz

A törvény rögzíti, hogy amennyiben a mellék-szakképesítés érettségi végzettséghez kötött, úgy a sikeres vizsga esetén is a bizonyítvány kiadására csak az érettségi megszerzését követően kerülhet sor, csakúgy mint más, érettségi végzettséghez kötött szakképesítések esetében.

A 11. §-hoz

Az iskolarendszeren kívüli képzésben a komplex szakmai vizsgára bocsátás feltételeként előírt modulzáró vizsga letételének, elfogadásának lehetőségi körét bővíti, rugalmasabbá téve a tanulási utakat a felnőttképzési rendszerben.

A 12. §-hoz

A törvény meghatározza, hogy a szakgimnáziumi tanulónak milyen módon és milyen határidőig kell nyilatkoznia a lehetséges tanulási utak valamelyikének választásáról, továbbá rögzíti a mellék-szakképesítés megszerzésére irányuló komplex szakmai vizsgára jelentkezés feltételeit.

A 13. §-hoz

A törvény célja, hogy egyértelműsítse az adott évfolyam és az ahhoz kapcsolódóan előírt összefüggő szakmai gyakorlat összetartozását, szoros kapcsolatát.

A 14. §-hoz

A törvény célja, hogy a nemzeti köznevelésről szóló törvény - a nevelési-oktatási intézményekben pedagógus-munkakörben alkalmazottak végzettségi és szakképzettségi követelményeire vonatkozó - rendelkezéseinek változásához igazodva módosítsa, pontosítsa a szakképző iskolában folyó szakmai elméleti és gyakorlati oktatást végző szakemberekre vonatkozó eltéréseket.

A 15. §-hoz

A törvény célja, hogy a gazdálkodó szervezeteknél dolgozó szakemberek szélesebb köre számára tegye lehetővé a tanulók képzéséhez célzottan szükséges ismeretek megszerzését és ennek révén a gyakorlati képzésbe történő bekapcsolódást.

A 16. §-hoz

A törvény a tanulók érdekeit szem előtt tartva egyértelműen rögzíti, hogy az elméleti képzési napokon az elméleti és a gyakorlati órák együttes száma mekkora lehet maximálisan, a tanuló életkorát is figyelembe véve. Ezen túl rögzíti, hogy egyes művészeti ágazatokban a párhuzamos művészeti oktatás szabályai szerint kell a képzéseket megszervezni.

A 17. §-hoz

A törvény a gyakorlati képzők túlzott szankcionálásának elkerülését teszi lehetővé.

A 18. §-hoz

A tanulószerződés-kötés lehetőségének kiterjesztését tartalmazza a szakgimnázium 11-12. évfolyamán tanuló diákokra abban az esetben, ha az adott időszakban a gyakorlati képzés lehetséges időtartama biztosítja a tanulószerződéses gyakorlati képzési forma tartalmas megvalósításához szükséges kereteket.

A 19. §-hoz

A törvény célja, hogy a tanulószerződés kötésére jogosult egyéb szervek, szervezetek köre kiegészüljön a honvédelemért felelős miniszter hatáskörébe tartozó szakképesítések megszerzésére irányuló gyakorlati képzést szervező költségvetési szervként működő intézményekkel elősegítve a katonai szakképzés gyakorlati feltételrendszere bővítésének, fejlesztésének lehetőségét, az altiszti utánpótlás rendszerének erősödését, és hozzájáruljon a Magyar Állam honvédelmi érdekeinek érvényesüléséhez. A törvény az előzőekkel analóg módon biztosítja továbbá a Szociális és a Pedagógia ágazatba tartozó szakképesítések megszerzésére irányuló képzések esetén is a gyakorlati képzést szervezők körének bővítési lehetőségét a gyakorlatban felmerült gyakorlati képzési nehézségek okán.

A törvény biztosítja, hogy a hazai lovasoktatáshoz magas szintű, speciális feltételrendszerrel rendelkező, központi költségvetési szervként működő állami ménesgazdaságok aktív szerepet tudjanak betölteni a tanulók valós körülmények közötti gyakorlati képzésében.

A törvény célja továbbá, hogy a korábbi, a mikro-, és kisvállalkozásokat kedvezőtlenül érintő szabályozást megszüntesse, és minden gazdálkodó szervezet számára korlátozás nélkül biztosítsa - legfeljebb (az köznevelésről szóló törvény maximális csoportlétszámának megfelelő) tizenkét tanulóval - a tanulószerződés megkötésének lehetőségét.

A 20. §-hoz

A törvény célja, hogy keretet, lehetőséget biztosítson már a szakképzési évfolyamot megelőzően is a tanuló és a gyakorlati képzést szervező szervezet közötti minél korábbi kapcsolatfelvételnek, mely elősegíti a tanuló duális szakképzésben történő részvételét, a gazdálkodó szervezetek gyakorlati képzési helyeinek feltöltését.

A 21. §-hoz

Meghatározza a szakgimnázium 11-12. évfolyamára köthető tanulószerződéshez kapcsolódó tanulói juttatás gyakorlati képzési idő alapján arányosított mértékét.

A 22. §-hoz

A törvény a szakképzés és felnőttképzés rendszerének rugalmasabb, tervezhetőbb, a képzési rendszerhez való hozzáférést segítő rendelkezéseket tartalmaz.

A 23. §-hoz

A törvény célja, hogy az adott gazdasági ágazat szereplői az eddigieknél közvetlenebb lehetőséget kapjanak a szakképzés és felnőttképzés keretében folyó képzések szakmai tartalmainak meghatározásában való részvételre.

A 24. §-hoz

A törvény a szakképzési rendszer támogatását, hatékonyabb működését szolgáló információs rendszer működtetését biztosítja.

A 25. §-hoz

A törvény célja, hogy a gazdálkodó szervezeteknél dolgozó szakemberek szélesebb köre számára tegye lehetővé a tanulók képzéséhez célzottan szükséges ismeretek megszerzését és ennek révén a gyakorlati képzésbe történő bekapcsolódást.

A 26. §-hoz

A törvény a gyakorlati működési tapasztalatok alapján kiveszi az Nemzeti Szakképzési és Felnőttképzési Tanács (NSZFT) javaslattételi jogosítványai közül az anyagi források biztosítására vonatkozó javaslattételi jogot. A hasonlóan támogatások biztosításával kapcsolatos ad), ba), bb) alpontok már 2015. július 1-jével törlésre kerültek, más támogatásokról az NSZFT nem tárgyal.

A 27. §-hoz

A törvény célja, hogy a megalakításra kerülő új ágazati készségtanácsok elnökeit tagként rögzítse a módosuló szerkezetű Nemzeti Szakképzési és Felnőttképzési Tanácsban.

A 28. §-hoz

A törvény célja a versenyszféra által igényelt rendszeres, széles vállalati körre kiterjedő képzési egyeztetések rendszerének kialakítása a több EU-s tagállamban már működő ágazati készségtanácsok létrehozásával. A törvény meghatározza az ágazati készségtanácsok létszámát, működési kereteit, feladatait. A törvény szerint a készségtanácsok alapvetően javaslattevő szervezetekként működnek.

A 29. §-hoz

A törvény a megyei fejlesztési és képzési bizottságok jelzései és működésük gyakorlati tapasztalatai alapján megszünteti ezen bizottságokban a társelnöki funkció lehetőségét.

A 30. §-hoz

A törvény megújult formába önti a nem állami fenntartók által működtetett szakképző iskolák által ellátott állami szakképzési feladatok utáni költségvetési hozzájárulásra való jogosultság alapját jelentő szakképzési megállapodást, amelyet a továbbiakban a szakképzésért és felnőttképzésért felelős miniszter köt az érintett nem állami fenntartókkal.

A 31. §-hoz

A törvény a szakképző iskoláknak a gazdasági kamarával szemben fennálló adatszolgáltatási feladatainak körét bővíti a szintvizsga hatékonyabb megszervezésének és lebonyolításának elősegítése érdekében.

A 32. §-hoz

A törvény felhatalmazást ad a Kormány számára, hogy a szakképzésért és felnőttképzésért felelős miniszter által a nem állami intézményfenntartóval kötött szakképzési megállapodás tartalmát és megkötésének részletes szabályait, a mellék-szakképesítések érettségi vizsgát megelőző vizsgájával kapcsolatos speciális szabályokat, valamint az ágazati készségtanácsokkal, azok működésével kapcsolatos szabályokat rendeletben határozza meg.

A 33. §-hoz

Felhatalmazást ad a szakképzésért és felnőttképzésért felelős miniszter számára, hogy a szakképzési centrumok felnőttoktatási tevékenységének támogatásával összefüggő finanszírozási szabályokat, valamint a gyakorlati képzés folytatására jogosult szervezetek nyilvántartásába ágazati képző központként történő felvétel feltételeit rendeletben határozza meg.

A 34. §-hoz

A szakképzésért és felnőttképzésért felelős miniszterrel megkötésre kerülő szakképzési megállapodások bevezetésével, az ágazati készségtanácsok létrehozásával, működésük megkezdésével, az egyes gazdálkodó szervezetek által köthető tanulószerződések számának módosulásával, valamint a szakgimnáziumi képzésüket a 9. évfolyamon 2016/2017. tanévben és a 2017/2018. tanévben megkezdett tanulók számára a tanulási utak közötti választhatósággal összefüggő átmeneti rendelkezéseket tartalmaz.

A 35. §-hoz

Az ágazati képző központok gyakorlati képzésbe történő bekapcsolódását, a mellék-szakképesítés megszerzésére irányuló képzés és szakmai vizsga választhatóvá válását biztosító, valamint a megyei fejlesztési és képzési bizottságok javaslattételi hatáskörét pontosító, továbbá technikai jellegű szövegcserés módosító rendelkezéseket tartalmaz.

A 36. §-hoz

Az MKIK visszajelzése alapján aránytalan többlet adminisztrációs terhet eredményezett az a szabály, amely a főtevékenységként gyakorlati képzést végző gazdálkodók által kötött tanulószerződések automatikus megszűnését írta elő a kilencedik évfolyam végén. Tekintettel arra, hogy a módosuló szabályozás révén a tanulók gazdálkodók közötti egyenletes elosztására törekvő szakmai célok elérése más módon biztosítottá válik, a törvény értelmében a tanulószerződés ezen megszűnési esete törlésre kerül.

A törvény megszünteti továbbá az NSZFT-ben a korábbi külső szakértői részvételt, tekintve, hogy ezen szerepkört a továbbiakban az ágazati készségtanácsok képviselői látják el.

A 37. §-hoz

A törvény célja, hogy a szakgimnázium képzési szerkezetének finomhangolásával rugalmasabbá tegye szakképzést oly módon, hogy a szakgimnázium érettségire felkészítő képzési szakaszában 2016-ban bevezetésre került mellék-szakképesítés megszerzésére irányuló képzés és szakmai vizsga választhatóvá váljon, ezáltal ne növekedjenek a tanulók érettségi vizsgával összefüggő terhei, azaz a mellék-szakképesítés tartalma ne legyen 2020-tól kötelező része az ágazati szakmai érettségi vizsgának.

A 38. §-hoz

A törvény lehetővé teszi, hogy hiány-szakképesítés esetén, a fenntartó döntésétől függően, minimális alatti osztálylétszámmal is indulhasson képzés. Továbbá lehetőséget ad a szakképző iskolai gyakorlati képzés csoportlétszámainak módosítására, hogy azok jobban igazodhassanak a szakképzés rendszerének lehetőségeihez, kapacitásaihoz.

A 39. §-hoz

A Ménesbirtok állami mintagazdaság, amely feladatait állami közfeladatként látja el. A módosítás alapján a költségvetési törvény 7. számú mellékletének 4. c) alpontjában lévő hivatkozás nem vonatkozik ezen iskolák fenntartóira sem, ebben a vonatkozásban egy tekintet alá esnek a nonprofit gazdasági társaságokkal, ezzel egységessé, igazságosabbá téve a fenntartói támogatási rendszert.

A 40. §-hoz

Átmeneti rendelkezést tartalmaz, melynek célja, hogy lehetővé tegye a tanulási utak közötti választást a szakgimnáziumi képzésüket a 9. évfolyamon a 2016/2017. tanévben és a 2017/2018. tanévben megkezdett tanulók számára is.

A 41. §-hoz

Szövegcserés módosításokat tartalmaz, amelyek célja, hogy a szakgimnáziumban megszerezhető mellék-szakképesítés választhatóvá tételével összhangban pontosítsa a vonatkozó bekezdések szövegét. Emellett a törvény a szakképzési megállapodás rendszerének Szt.-ben foglalt módosításaihoz igazítja az Nkt. rendelkezését.

A 42. §-hoz

A módosítást követően az Fktv.-be illesztett VIII/A. fejezet hatálya a felsőoktatási képzés keretében jogász osztatlan szakon okleveles jogász szakképzettséget szerzett személyekre terjed ki.

A 43-45. §-hoz

A törvényben szereplő, az Fktv. értelmező rendelkezéseinek korrekciójára irányuló módosítás

- bővíti az Fktv. hatálya alá nem tartozó, a vállalatok saját munkavállalóinak képzését szolgáló „belső képzés” megvalósításának lehetőségét oly módon, hogy a jövőben a munkáltató beszállítói munkavállalóinak, továbbá a munkáltató partner- vagy kapcsolódó vállalkozásai munkavállalóinak a képzése is e rugalmasabb, az Fktv. csupán néhány elemének betartását igénylő keretek között valósulhatna meg,

- a szakmai vagy nyelvi képzés körébe nem sorolható „egyéb képzés” fogalmának oldásával lehetővé teszi a bármelyen (szakmai, illetőleg nyelvi) célú, de harminc órát nem meghaladó időtartamú képzések egyszerűbb, adminisztratív kötelezettségektől mentesebb és a képzési célhoz a jelenleginél jobban illeszkedő megvalósítását, mely az uniós támogatások rugalmasabb felhasználását is elősegítheti, illetőleg a szabályozás változásával erősödhet a dolgozók képzése.

A 46. §-hoz

A módosítás bevezeti a képzés kezdési időpontjának fogalmát. A szabályozás megszünteti e fogalmakhoz kapcsolódó jogbizonytalanságot, így elősegíti a hatóság ellenőrzési tevékenységét, valamint a jogalkalmazók - elsősorban a képző intézmények - számára nyújt támogatást az egyértelmű rendelkezések bevezetésével.

A 47. §-hoz

A módosítás az OKJ szerinti szakképesítés megszerzésére irányuló szakmai képzés vonatkozásában a képzési program részét képező modulzáró vizsgák szervezésének és dokumentálásának tartalmáról rendelkezik, mivel a hatályos Fktv. e rendelkezésekre utal ugyan, de nem tartalmazza azokat. Mivel a modulzáró vizsgatevékenység nem választható el a képzéstől, ezért indokolt, hogy a tartalmi szabályozása mellett törvényi szinten a vizsgatevékenység elemei is meg-határozásra kerüljenek.

A 48. §-hoz

A módosítás alapján a jövőben a Felnőttképzési Szakértői Bizottság (a továbbiakban: FSZB) helyett az állami szakképzési és felnőttképzési szerv segíti a felnőttképzést folytató intézmények minőség-biztosítási rendszerének kialakítását oly módon, hogy a hozzá benyújtott és a miniszteri rendelet alapján megfelelőnek ítélt minőségbiztosítási rendszerek közül javaslatot tesz a miniszter számára az intézményeknél alkalmazható minőségbiztosítási rendszerekre. Ezen túlmenően a törvény ismételten bevezeti azt a 2016 júniusáig hatályos szabályozást, mely szerint a felnőttképzést folytató intézmény tevékenységének külső értékeléséről - a minőségbiztosítási rendszerének megfelelően, kétévente - maga gondoskodik. A vonatkozó módosításokat az FSZB működésével kapcsolatos gyakorlati tapasztalatok indokolták, mivel nyilvánvalóvá vált, hogy a feladatok hatékony, rugalmas és költségkímélő ellátására a bizottsági helyett az intézményi struktúra alkalmasabb, illetőleg a szabályozás a külső értékelés elvégzésének kötelezettsége vonatkozásában tekintettel van az intézmények önálló működésére, szerződéses szabadságára.

A 49. §-hoz

A rendelkezés a felnőttképzést folytató intézmények engedélyezett képzéseinek folytatásáról a felnőttképzési információs rendszerbe (a továbbiakban: FIR) szolgáltatásra kerülő adatkört pontosítja, így a jövőben az adatszolgáltatás az engedélyben megjelölt, Fktv. szerinti képzési kör megnevezésére, valamint a szakmai-, illetőleg nyelvi programkövetelmény nyilvántartásban szereplő azonosítószámára is kiterjed. Az adatkörök pontosítása, bővítése elsősorban az intézményeket érintő hatósági ellenőrzési tevékenységet segíti.

Az 50. §-hoz

Kiegészíti a felnőttképzési szakmai programkövetelmény nyilvántartásba vételére vonatkozó javaslat tartalmát a képzési tartalom eredetének azonosítása érdekében. A további kiegészítés a törvény 11. §-ában foglaltakkal való összhang biztosítása érdekében szükséges.

Az 51. §-hoz

A vonatkozó szakasz a fokozatosság elve alapján oldja a joggyakorlat által túl szigorúnak ítélt szabályozást az alábbiak szerint:

- A súlyosabb jogszabálysértési esetekben a hatóságnak nagyobb mérlegelési lehetősége lesz a ki-szabható pénzbírság nagyságát tekintve.

- Egyértelművé válik az „ismételt jogszabálysértés” fogalma.

- A Ptk. rendelkezéseihez igazodva pontosításra kerül a felnőttképzési szerződés tartalmi elemét érintő súlyosabb jogszabálysértési esetkör.

Az 52. §-hoz

Az igazságügyért felelős minisztérium azokat az adatokat tarthatja nyilván, amelyek a jogi szakvizsgára történő jelentkezéshez nélkülözhetetlenek.

Az információs önrendelkezési jogról és az információs szabadságról szóló 2011. évi LXII. törvény rendelkezései alapján személyes adat akkor kezelhető, ha azt a törvény elrendeli.

A jogi szakvizsgára történő, akár jelölti, akár vizsgáztatói jelentkezés jogosságának ellenőrzéséhez és a vizsgára bocsátáshoz elengedhetetlenül szükséges a személyes adatok illetve személyes adatokat tartalmazó okiratok ellenőrzése és megőrzése.

Az igazságügyért felelős minisztérium a jogi szakvizsga keretében a jelöltek és vizsgáztatók következő személyes adatait tartja nyilván: név; anyja neve; születési név; születési hely; születési idő; lakcím; levelezési cím; diplomát adó egyetem megnevezése; diploma megszerzésének dátuma; diploma száma; munkáltató megjelölése; munkakör; bankszámla száma; számlavezető pénzintézet megnevezés; Társadalombiztosítási Azonosító Jel; adószám.

A törvény értelmében, az igazságügyért felelős minisztérium elektronikus formában létrehozott információs rendszert (Jogi Szakvizsga Rendszer) hoz létre.

A Jogi Szakvizsga Rendszerben kezelt adatok révén lehet figyelemmel kísérni, hogy az egyes szolgáltatásokhoz való hozzáférés feltételei fennállnak-e vagy sem. Részét képezik ezért a jogi szakvizsgára való jogosultság igazolásához szükséges és egyéb személyes adatok. A Jogi Szakvizsga Rendszerben történő adatkezelés időtartama a személyes adatok nyilvántartásba vételétől számított 8 év.

Az Igazságügyi Akkreditációs Testület az igazságügyért felelős miniszter tanácsadó szerve. Tagjait az egyes jogászi hivatásrendek delegálják. Tagjait az igazságügyért felelős miniszter nevezi ki, részletes szabályait rendelet tartalmazza.

Az 53. §-hoz

A rendelkezés a törvény szabályozási tartalmához kapcsolódó, már meglévő felhatalmazó rendelkezések pontosítására irányul. Továbbá a módosítás felhatalmazó rendelkezést tartalmaz az igazságügyi miniszter részére, hogy a jogi szakvizsgára vonatkozó részlete szabályokat, így a jogi szakvizsga vizsgáztatóira, a joggyakorlati időre, a jogi szakvizsgára történő jelentkezésre, a részvizsgákra, a jogi szakvizsga letételére rendelkezésre álló időre, a vizsgakövetelmények kiadására és a vizsgáztatás rendjére, a vizsgadíj mértékére, a vizsga halasztására és az informatikai rendszer üzemeltetésére vonatkozó részletes szabályokat rendeletben szabályozza.

Az 54. §-hoz

A rendelkezés e törvény 48. §-ához kapcsolódóan - átmeneti rendelkezésként - elegendő időt (egy évet) biztosít az intézmények számára a kétévenként esedékes külső értékelés elvégeztetésére azokban az esetekben, amikor ezt a feladatot 2016 júniusa és 2017. december 31. között a jogkört gyakorló FSZB nem végezte el.

Az 55. §-hoz

A rendelkezések az Fktv. 2016. január 1-én hatályba lépett módosításához kapcsolódó, jogtechnikai, továbbá a nyelvi képzéseket érintő pontosítást tartalmaznak. Ezen túlmenően az Fktv. hatálya a módosítást követően a felsőoktatási képzés keretében jogász osztatlan szakon okleveles jogász szakképzettséget szerzett személyekre nem terjed ki.

Az 56. §-hoz

E törvény 48. §-ához kapcsolódó módosítás, az FSZB jogköreinek kiüresedése miatt a szakasz hatályon kívül helyezését tartalmazza, a törvényben szereplő egyéb hatályon kívül helyező rendelkezések a nyelvi képzéseket érintik és az alábbi indokok miatt szükségesek:

- az előzetes tudás felmérése során a képzésben részt vevő felmentése - nyelvi képzés esetén - a nyelvi képzettségi szintek közötti nyelvi tudás felmérése alapján is szükséges lehet, így a módosítás a nyelvi képzés esetén is lehetővé teszi a tananyagegységből, tananyagegységekből történő felmentést,

- a hatályos törvényi rendelkezések a nyelvi képzések esetén az általános szabályokhoz képest szigorúbb feltételekhez kötik a távoktatás képzési formájának alkalmazását, az eltérő törvényi feltételek (a kontaktórás képzési forma kötelező alkalmazásának magasabb aránya) azonban indokolatlanul meghosszabbítják a nyelvi képzésekre vonatkozó képzési időt és megemelik a képzés költségeit, ezért a módosítás - megszüntetve a nyelvi képzéseket érintő kivételeket - bármely képzés esetén azonos lehetőséget biztosít a képzés távoktatás formájában történő megvalósítására,

- a felnőttképzési szerződés kötelező tartalmi elemeit érintő módosítás alapján a jövőben a szerződő feleknek nyelvi képzés esetén nem szükséges a szerződésben feltüntetniük a vizsgaszervező intézményt, mivel e képzések esetén a vizsgaszervező intézmény megnevezését jogszabály tartalmazza,

- a módosítás csökkenti a Nyelvvizsgáztatási Akkreditációs Központnak (a továbbiakban: NYAK) a felnőttképzési információs rendszerbe történő adatszolgáltatási terhét, mivel a NYAK a nyelvvizsgákról képző intézményenként nem, csupán nyelvenként és nyelvi szintenként képes adatot szolgáltatni a hatóságnak.

Az 57. §-hoz

A törvény rögzíti, hogy nem lép hatályba a szakmai érettségi végzettség fogalmának módosítására irányuló rendelkezés tekintettel arra, hogy a változások, a képzési irány választási lehetőségek miatt az érettségi nem fogja magában foglalni szakképesítés megszerzését is.

Az 58. §-hoz

A törvény a szakképzési centrumok felnőttoktatási tevékenységének támogatását kiveszi a költségvetési támogatások köréből, abból a célból, hogy azt normatív támogatásként lehessen kezelni. Az Szt. 89. §-ának új k) pontja alapján kiadásra kerülő új miniszteri rendeletben kerülnek a normatív támogatás részletes szabályai rögzítésre. A törvény célja, hogy megakadályozza a bürokratikus terhek indokolatlan növekedését.

Az 59. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény 2018. január 1-jei hatálybalépéssel módosította az Fktv.-t. Mivel a módosítással elfogadott rendelkezést érint, így - az újraszabályozás mellett - rendelkezni szükséges az elfogadott módosítás hatályba nem lépéséről is.

-----STARTING---POINT---VEGE---

A 60. §-hoz

A hatálybalépéshez szükséges rendelkezéseket állapítja meg.

A 61. §-hoz

Jogharmonizációs záradékot tartalmaz.