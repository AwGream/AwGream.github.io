2010. évi CXXVI. törvény indokolása

a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról

-----STARTING---POINT---ALTALANOS--- 

A Kormány kiemelt célkitűzése a közigazgatás hatékonyságának növelése, amelynek egyik hangsúlyos eleme az eddigieknél összefogottabban, ellenőrzöttebben és költségtakarékosan működő területi államigazgatás megteremtése, ezáltal a Kormány területi feladatellátása hatékonyságának és eredményességének megvalósítása. A törvény célja ennek érdekében a jelenleg széttagoltan működő területi államigazgatás szervezetrendszerének átalakításához a jogszabályi alapot megteremteni.

A megyei és fővárosi kormányhivatalok a fővárosi és megyei közigazgatási hivatalok átalakulásával jönnek létre, ebbe szakigazgatási szervként épülnek be meghatározott területi államigazgatási szervek. A létrejövő fővárosi és megyei kormányhivatalokban elsősorban a funkcionális feladatellátás egységesül, az integrálásra kerülő szervek szakmai autonómiája és az ágazati szakmai irányítás érintetlenül hagyásával. A hatékonyabb szervezeti struktúra bázisa tehát a megyei és fővárosi kormányhivatal.

Területi szinten a funkcionális feladatok ellátására nem jönne létre külön szervezet, hanem a kormányhivatalon belüli szervezeti egység látná el a funkcionális feladatokat (pl. beszerzések, karbantartás, felújítás).

A törvény szabályozza a kormányhivatal jogállását mint a Kormány általános hatáskörű területi államigazgatási szervét, mely egyaránt jelent államigazgatási feladatot ellátó, irányító, ellenőrző szerepkört és a Kormány kormányzási feladataiban történő részvételt. A törvény szabályozza a kormányhivatalok feladat- és hatáskörére, illetékességi területére, a hivatalok, illetve azok szakigazgatási szerveinek irányítására vonatkozó szabályokat, és egyéb működési, így különösen a vezetési struktúrájára vonatkozó szabályokat határoz meg.

A hivatalok felett osztott irányítás érvényesül, azaz a közigazgatási és igazságügyi miniszter szervi - és bizonyos ügyekben fennálló szakmai - irányító jogköre mellett minden ágazat az adott ügycsoportok tekintetében szakmai irányítóvá válik.

A törvény meghatározza a kormányhivatalok fő államigazgatási feladatait. Ezek öt nagy csoportba sorolhatóak: a hatósági tevékenység, a helyi és kisebbségi önkormányzatok törvényességi ellenőrzése, a területi államigazgatást érintő funkcionális feladatok, a kormányzás területi feladataiban való részvétellel összefüggő feladatok (koordináció, ellenőrzés, beszámolás, stb.), valamint egyéb feladatok (képzés, informatika stb.).

Annak érdekében, hogy a Kormány a megyei kormányhivatalok útján a területi államigazgatás teljes rendszerére rálátással bírjon, a kormányhivatalok koordinációs jogköre az integrációra nem kerülő szervekre is kiterjed.

A keretszabályozáson túl a törvény megadja a jogi keretlehetőséget arra, hogy a Kormány rendeletben döntsön kormányhivatal működésére és létrehozására vonatkozó részletkérdésekben.

Annak érdekében, hogy a területi államigazgatási szervek integrációja hatósági eljárási szempontból is zökkenőmentes legyen, a törvény tartalmazza az integrációval összefüggésben szükséges törvénymódosításokat, valamint azokat a rövidtávon megvalósítható, a bürokratikus terheket csökkentő és az eljárásokat egyszerűsítő módosításokat, amelyek az integrációból eredő előnyökhöz kapcsolódva érezhetően javítják az államigazgatási tevékenység hatékonyságát és megbecsültségét.

A törvény számos ponton módosítja a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.). A Ket. módosítását szükségessé tette az is, hogy a Ket. 2009. október 1-jén hatályba lépett módosításával összefüggő jogrendszeri felülvizsgálat - politikai konszenzus hiányában - nem terjedhetett ki a kétharmados többséget igénylő törvényi rendelkezések módosítására. Jelen módosítás a jogrendszeri koherenciához szükséges kis terjedelmű módosításokat is pótolja.

A módosítások közül kiemelendőek a megyei, fővárosi kormányhivatalok keretei között kialakítandó integrált ügyfélszolgálati irodák hatósági eljárásokban és szolgáltatásokban való közreműködésének keretet adó rendelkezések. A hatóságokhoz való könnyebb hozzáférést biztosító irodáknál a törvény alapján - fokozatosan kiépülve középtávon - lehetőség nyílik többek között

- a hatósági eljárások széles körét érintően kérelmek benyújtására,

- az eljárások széles körét érintően a díjak, illetékek megfizetésére,

- a több hatóság engedélyét igénylő tevékenységek egyablakos elintézésére,

- az ügyfelek több hatósági nyilvántartásban is szereplő adataiban bekövetkezett változások egyablakos bejelentésére,

- más hatóságok elektronikus tájékoztatásához, illetve elektronikus kapcsolattartási rendszeréhez történő hozzáférés biztosítására, hatósági nyilvántartásban szereplő adatokról való másolatkészítésre, adatszolgáltatásra, valamint széleskörű tájékoztató és - akár elektronikus - ügysegédi feladatok ellátására.

Az ügyfelek helyzetének javítása és jogainak védelme érdekében is több módosításra kerül sor. A törvény az internet-hozzáféréssel rendelkező ügyfelek számára - ha azt kérik - a jelenleginél szélesebb körben biztosít tájékoztatást az ügy előrehaladásáról azzal, hogy a velük nem közölt, valamint a számukra már postára adott döntések szövegét, továbbá azt, hogy a meghozott döntés ellen fellebbeztek, a hatóság e-mailben haladéktalanul megküldi. Ezzel a megoldással az ügyfélnek több ideje jut az egy-egy döntéssel kapcsolatos reakcióra, amely az eljárás felgyorsulását is eredményezheti. A törvény továbbá érdekeltté teszi a hatóságokat a költségmentesség iránti kérelmek mielőbbi elbírálásában azáltal, hogy annak elbírálásáig az ügyfél helyett a hatóságnak kell az eljárási költségeket előlegeznie, a jövedelmi és vagyoni viszonyai alapján a költségek viselésére nem képes személytől ugyanis értelemszerűen azok előlegezését sem lehet kérni. Az ügyfelek érdekeit szolgálja az az előírás is, amely szerint 2011. január 1-jétől minden hatóságnak, valamint az ügyfélszolgálati irodáknak is biztosítania kell az időpontfoglalás lehetőségét.

A módosítás az ügyfelek jogainak csorbítása nélkül csökkenti a hatósági eljárások költségigényét is. Gyarapodik az egyszerűsített formában meghozható döntések köre, valamint a formális döntést (végzést) nem igénylő eljárási cselekmények köre például azzal, hogy a kizárás bizonyos esetekben szervezetvezetési jogkörben is megoldható lesz. A hatóságok az egymással való kapcsolattartás során szélesebb körben élhetnek az egyszerűbb, e-mailes, telefonos megoldásokkal. Az eljárás során hozott végzések zömét kizárólag azokkal kell majd közölni, akiket az ténylegesen érint. Lehetőség nyílik arra, hogy az ágazati szabályozás akár az eljárásért fizetendő összes költséget egyben az eljárásért fizetendő igazgatási szolgáltatási díjba integráltan határozza meg, így fizetési kötelezettséget az eljárásban csak egyszer kell előírni és teljesíteni.

A módosítás a hatósági eljárás több jogintézményét érintően is tartalmaz változtatásokat. A törvény például a bizonyítékok ismertetésének kötelezettségét is a tényleges igényekhez igazítja. A módosítás az ügyek gyors, hatékony és mind a hatóság, mind pedig az egymással ellenérdekű ügyfelek számára kölcsönösen előnyös megoldások előtti akadályok lebontásával elősegíti az egyezség, valamint a hatósági szerződés jogintézményének alkalmazását.

A törvény ezen túlmenően technikai, szövegpontosító jellegű, az általános eljárási kódex könnyebb értelmezhetőségét biztosító módosításokat is tartalmaz annak érdekében, hogy az ügyfelek és a hatóságok számára is könnyebben alkalmazható legyen, a hatósági jogalkalmazás tovább egységesedjen. A módosítás célja végül, hogy a Ket. rendelkezéseiben a munkanapokban megállapított határidőket naptári napokban megállapított határidőkre módosítsa.

A módosítások a fővárosi és megyei kormányhivatalnak a Kormány általános hatáskörű területi államigazgatási szerveként, helyi önkormányzatok törvényességi ellenőrzéséért felelős szervként, illetve a kisajátításról szóló 2007. évi CXXIII. törvény vonatkozásában kisajátítási hatóságként történő, feladatkör szerinti megjelölésére is kiterjednek. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint a helyi önkormányzatokról szóló 1990. évi LXV. törvény (a továbbiakban: Ötv.) egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat. A kisajátítási eljárásban a szabályozás célja, hogy biztosítsa a Kormány lehetőségét a közigazgatási szervezetrendszer szabad kialakítására.

Az integráció keretében indokolt a - már csak elszórtan működő - vagyonátadó bizottságok megszüntetése, és helyettük a Kormány általános hatáskörű területi államigazgatási szervének a kijelölése. A törvény tartalmazza az ennek érdekében szükségessé vált módosításokat is.

A törvény módosítja az európai területi együttműködési csoportosulásról szóló 2007. évi XCIX. törvényt is, amelynek alapvető célja, hogy az európai területi társulás jóváhagyására irányuló eljárás egyszerűbbé és hatékonyabbá váljon úgy, hogy emellett a bírói kontroll alkotmányos követelménye is érvényesüljön. Az európai területi társulásban való részvétel jóváhagyására irányuló eljárás a Fővárosi Bíróság hatásköréből a Kormány által kijelölt hatóság hatáskörébe kerül. A hatóság a Ket. alapján jár el a kérelem tárgyában, amely egyidejűleg biztosítja a döntés bírósági felülvizsgálatát is. A módosítás széles körben biztosítja, hogy a hatóság ellenőrizhesse az európai területi társulások működésének törvényességét, és ezzel összefüggésben a Fővárosi Bíróságnál eljárást kezdeményezhessen. A törvény pontosítja a jóváhagyási eljárásban alkalmazandó anyagi jogi szabályokat, valamint felhatalmazást ad a közigazgatás-fejlesztésért miniszter részére, hogy a részletes eljárási szabályokat rendeletben állapítsa meg.

-----STARTING---POINT---RESZLETES---

Az 1. §-hoz

A törvény a használt fogalmakra vonatkozó értelmező rendelkezéseket adja meg.

A 2-4. §-hoz

A törvény kimondja, hogy a fővárosi, megyei kormányhivatal a Kormány általános hatáskörű területi államigazgatási szerve.

A kormányhivatalt általános hatáskörére figyelemmel a Kormány a közigazgatás-szervezésért felelős miniszter útján és a kormánymegbízott közreműködésével irányítja.

A törvény meghatározza a kormányhivatal speciális struktúrájában adódó vezetési elveket is, így a kormányhivatal közvetlenül a kormánymegbízott vezetése alatt álló szervezeti egységekből (összefoglaló néven törzshivatal), továbbá ágazati szakigazgatási szervekből áll.

Az 5. §-hoz

A fővárosi, megyei kormányhivatal szervezeti egységeként működő szakigazgatási szerveket a Kormány rendeletben állapítja meg. A szakigazgatási szerv speciális jogállásának lényege, hogy a jogszabályban megállapított hatáskörét önállóan gyakorolja.

A 6-8. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 2. §-a a központi államigazgatási szervek vonatkozásában meghatározza az irányítást és a felügyeletet alkotó hatásköröket, a szervi irányító miniszter jogosítványi ezzel összhangban állnak. Tekintettel arra, hogy a kormányhivatalok a Kormány általános hatáskörű területi államigazgatási szervei, ezért szükségszerű a hivatalok tekintetében is az osztott irányítási rendszer érvényesítése. Ennek keretében a szakmai irányítási jogkört a törvény - hatósági jogkörben, ágazati feladatokban, valamint a szakigazgatási szervek eljárása vonatkozásában - az adott ügycsoport tekintetében hatáskörrel rendelkező ágazati miniszter vagy más központi államigazgatási szerv vezetője jogkörébe rendeli.

A 9. §-hoz

A fővárosi és megyei kormányhivatalok egyes funkcionális feladatait indokolt integráltan ellátni, erre biztosít lehetőséget a rendelkezés.

A 10-13. §-hoz

A fővárosi és megyei kormányhivatalt kormánymegbízott vezeti, akinek megbízatása a Kormány megbízatásának megszűnésével megszűnik. A szakmai tevékenység folyamatossága érdekében a fővárosi és megyei kormányhivatal hivatali szervezetét, határozatlan idejű kormánytisztviselői jogviszonnyal rendelkező főigazgató vezeti. A kormánymegbízottat távolléte, illetve akadályoztatása esetén a főigazgató helyettesíti. A főigazgató munkáját általános helyettesként igazgató segíti. A törvény rögzíti a vezetők jogállására vonatkozó alapvető szabályokat.

A 14-15. §-hoz

Sajátos a szakigazgatási szerv vezetőjének jogállása, akinek kinevezéséhez és felmentéséhez a szakmai irányító miniszter egyetértése szükséges. Ebből adódóan a fővárosi és megyei kormányhivatal kormánytisztviselői és munkavállalói felett munkáltatói jogkörgyakorlás is kettős, egyrészt a törzshivatal tekintetében a kormánymegbízott, míg a szakigazgatási szerv kormánytisztviselői és munkavállalói felett a szakigazgatási szerv vezetője - a kormánymegbízott kinevezés tekintetében fennálló kifogásolási joga mellett - gyakorolja a munkáltatói jogokat.

A 16-17. §-hoz

A fővárosi és megyei kormányhivatal a jogszabályoknak és a Kormány döntéseinek megfelelően összehangolja és elősegíti a kormányzati feladatok területi végrehajtását. Ezért a központi államigazgatási szervek területi szervei, valamint a rendvédelmi szervek feladataik ellátása során kötelesek együttműködni. A fővárosi és megyei kormányhivatal pedig feladatai teljesítése érdekében jogosult a központi államigazgatási szervek területi szerveinek vezetőitől adatokat, felvilágosítást kérni.

Ugyancsak a területi államigazgatás összehangolt működésének elősegítését szolgálja a fővárosi és megyei államigazgatási kollégium mint állandó koordinációs fórum működtetése. A kollégium koordináló, összehangoló, előmozdító, segítő feladatot kap a területi társadalmi-gazdasági reálfolyamatok kezelésében.

A kollégium mellett ugyanakkor a kormánymegbízott eseti jelleggel jogosult koordinációs értekezletet összehívni egyes koordinációs feladatai végrehajtásához. Erre gyakorlati példaként hozható fel a kialakult árvízi helyzethez hasonló helyzet felmerülése a jövőben, mely esetben pl. a kialakult szociális feszültségek kezelésének koordinált megvalósítását segíthetné elő a Kormány területi hivatala.

A 18. §-hoz

A fővárosi és megyei kormányhivatal - a rendvédelmi szervek kivételével - a Kormánynak alárendelt szervek területi szervei tekintetében véleményezési jogkört gyakorol.

A 19. §-hoz

A törvényben szabályozott eljárásrend alapján a hivatal kezdeményezésére kivételes esetben a közigazgatás-szervezésért felelős miniszter javaslatot tesz a Kormánynak az Alkotmány 35. § (4) bekezdése alapján az alárendelt szervek törvénysértő határozatának és intézkedéseinek megsemmisítésére illetve megváltoztatására. Az intézmény kiegészítő jellegű, és azokra az esetekre szól, amikor az egyébként rendelkezésre álló jogorvoslati eszközök nem tudnak érvényesülni.

A 20. §-hoz

A fővárosi és megyei kormányhivatal egyes feladatköreit sorolja fel azzal, hogy a fővárosi és megyei kormányhivatal jogszabályban meghatározott egyéb feladatokat is ellát.

-----STARTING---POINT---VEGE---

A 21-27. §-hoz

A törvény a záró rendelkezéseiben állapítja meg a hatályba léptető rendelkezések és a jogharmonizációs klauzula mellett a végrehajtási szabályokhoz szükséges felhatalmazó rendelkezéseket, valamint a megyei, fővárosi közigazgatási hivatal és a megyei, fővárosi kormányhivatal közötti jogutódlási szabályokat.

Az igazságügyi alkalmazotti jogviszony kormánytisztviselői jogviszonnyá történő átalakulásának részletszabályait tartalmazza.

A 28. §-hoz

A törvény kiegészíti a polgári perrendtartásról szóló 1952. évi III. törvény (a továbbiakban: Pp.) vagyonátadás ügyében hozott határozatok bírósági megváltoztatására vonatkozó szabályait a feladatellátásban bekövetkező szervezeti változásra figyelemmel.

A 29-30. §-hoz

A Pp. 339/A. §-a dogmatikai szempontból - egyúttal a jogalkalmazási problémák feloldása érdekében - kerül pontosításra. A bíróságnak a közigazgatási határozat felülvizsgálata során a közigazgatási határozat meghozatalakor alkalmazandó jogszabályok szerint indokolt eljárnia, az alkalmazandó jogszabály azonban nem feltétlenül esik egybe a határozathozatalkor hatályos jogszabállyal, a Pp. így dogmatikailag helytelen - és jogértelmezési aggályokat is felvető - rendelkezést írt elő. Mivel jogszabálytani szempontból jelenleg is a közigazgatási határozat meghozatalakor alkalmazandó jogszabály alapján kell a bírósági felülvizsgálatot lefolytatni, a polgári perrendtartásról szóló 1952. évi III. törvény hatálybaléptetéséről, végrehajtásáról szóló 1952. évi 22. törvényerejű rendeletben indokolt átmeneti rendelkezés beiktatása annak előírására, hogy a tárgybeli módosítást a módosítás hatálybalépésekor folyamatban lévő ügyekben is alkalmazni kell.

A 31. §-hoz

Az igazságügyi alkalmazotti jogviszony kormánytisztviselői jogviszonnyá történő átalakulásához szükséges módosítás.

A 32-34. §-hoz

A módosítások a kormányhivatalnak a Kormány általános hatáskörű területi államigazgatási szerveként, illetve a helyi önkormányzatok törvényességi ellenőrzéséért felelős szervként történő feladatkör szerinti megjelölésére irányulnak. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint az Ötv. egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat.

A 35. §-hoz

Az Alkotmánybíróságról szóló 1989. évi XXXII. törvény módosításával szükséges rendezni azt a helyzetet, hogy jelenleg az Alkotmánybíróságról szóló 1989. évi XXXII. törvény és a Ket. eltérően rendelkezik a hatósági eljárásban felmerülő hatásköri összeütközés feloldására hatáskörrel rendelkező szervről. A módosítás alapján a Ket. hatálya alá tartozó esetekben a Fővárosi Ítélőtábla, más, nem a Ket. hatálya alá tartozó közigazgatási hatóságok között hatásköri vita esetén az Alkotmánybíróság jár el.

A 36. §-hoz

A más közigazgatási tisztséget vállaló országgyűlési képviselőkhöz hasonlóan abban az esetben is indokolt limitálni az országgyűlési képviselő javadalmazását, ha kormánymegbízottnak nevezik ki.

A 37-39. §-hoz

A Magyar Köztársaság minisztériumainak felsorolásáról szóló 2010. évi XLII. törvény a korábbi szabályozáshoz képest változtatott egyes miniszteri feladat- és hatáskörök megjelölésén és tartalmán. Ennek keretében a helyi önkormányzatokért való felelősség, mint miniszteri feladatkör a jövőben két miniszter, a belügyminiszter, valamint a közigazgatási és igazságügyi miniszter között oszlik meg, helyi önkormányzatokért való felelősség és helyi önkormányzatok törvényességi ellenőrzéséért való felelősség formájában. A módosítás célja, hogy a megváltozott miniszteri feladat- és hatásköröket a konkrét feladatellátás jellegére figyelemmel átvezesse az Ötv. vonatkozó rendelkezésein.

Ehhez kapcsolódóan a törvény a közigazgatási hivatalok fővárosi és megyei kormányhivatallá alakítására tekintettel szükségessé vált módosításokat is átvezeti, az Ötv. 98. § (2) bekezdésében a fővárosi és megyei kormányhivatalokat jelöli ki mint a helyi önkormányzatok törvényességi ellenőrzéséért felelős szervet.

A törvény arról rendelkezik, hogy a jövőben a vagyonátadó bizottságok feladat- és hatáskörébe tartozó, a vagyonátadás menetével, a folyamatban lévő, illetve az esetlegesen ismét felmerülő ügyekkel, valamint az egyes vagyontárgyak használati jogának változásához szükséges döntésekkel kapcsolatos feladatokat a Kormány általános hatáskörű területi államigazgatási szerve (2011. január 1-jétől a fővárosi és megyei kormányhivatalok) lássák el.

A feladatellátás rendezésének indoka, hogy a folyamatban lévő ügyekre, illetve az esetlegesen korábban elkezdett, de valamely oknál fogva be nem fejezett ügyek újbóli előfordulásának lehetőségére, a későbbiekben is szükség lesz, illetve szükség lehet a vagyonátadási ügyekkel kapcsolatos feladatokat ellátó hatóságra.

A törvény elvégzi az Ötv. és a Ket. közötti összhang érdekében szükséges változtatásokat. Így mivel az Ötv. 11. § (2) és (3) bekezdése párhuzamos a Ket. vonatkozó rendelkezésével, ezért annak hatályon kívül helyezése indokolt. Az Ötv. 109. §-ának a hatályon kívül helyezése azért indokolt, mert az egyrészt az államigazgatási eljárás általános szabályairól szóló 1981. évi I. törvényre, vagyis egy már hatályon kívül helyezett jogszabályra hivatkozik, másrészt a Ket. szabályait az Ötv. kifejezett rendelkezése ellenére is alkalmazni kell az Ötv. szerinti közigazgatási hatósági ügyekben, harmadrészt a Ket. szabályaitól nem az Ötv. rendelkezései alapján, hanem kizárólag a Ket. szabályai szerint van lehetőség az eltérésre.

A 40-42. §-hoz

A törvény értelmében az ún. európai területi társulásban való részvétel jóváhagyása a jövőben hatósági eljárásban történik, ezért az illetékmentességet - az illetékekről szóló 1990. évi XCIII. törvény (a továbbiakban: Itv.) 33. § (2) bekezdés kiegészítésével - a tárgyi illetékmentes hatósági eljárások között kell szabályozni. Ezzel párhuzamosan van szükség az Itv. 57. § (1) bekezdés e) pontjában - a korábbi terminológiával - az európai területi együttműködési csoportosulásban történő részvétel jóváhagyására irányuló eljárásra vonatkozó szövegrész hatályon kívül helyezésére. A rendelkezések az európai területi együttműködési csoportosulásról szóló 2007. évi XCIX. törvény módosításával egy időben lépnek hatályba, az ezt követően indult ügyekben alkalmazandók az Itv. 97. § (1) bekezdés második mondatának megfelelően.

Az Itv. 67. § (2) bekezdésének a módosítása szövegpontosító céllal történik.

Az Itv. 67. §-ának új (3a) bekezdésének megállapítását az indokolta, hogy a hatályos szabályozás alapján bonyolultabb ügyekben az ügyfelet az eljárás megindításakor megfizetendő igazgatási szolgáltatási díj megfizetése mellett a hatósági eljárás során még számos alkalommal lehet, illetve kell újabb - a Ket. 153. § (2) bekezdése szerinti - eljárási költség előlegezésére felhívni. Ez sem a hatóságok, sem az ügyfelek számára nem megfelelő, hiszen megakasztja az eljárás menetét (például nem rendelnek ki addig szakértőt, amíg annak díját és költségét nem előlegezik meg). A módosítás lehetővé teszi, hogy akár néhány, akár valamennyi egyéb eljárási költséget a díjba be lehessen számítani.

Annak érdekében, hogy az ügyfél alappal tudjon hivatkozni arra, hogy az esetleges egyéb eljárási költséget már a kérelem benyújtásakor megfizette, az Itv. 67. §-ának új (3b) bekezdése előírja az igazgatási szolgáltatási díjak alapjául szolgáló költségszámítások interneten való közzétételét.

Az Itv. tárgybeli módosításával összekapcsolódik a Ket. 156. § (6) bekezdésében megállapított előírás, amely szerint az ügyfél nem kötelezhető olyan eljárási költség előlegezésére és viselésére, amelyet a díj tartalmaz.

Hatályon kívül helyezendő az Itv. Melléklet XV. pontjának 3. alpontja, mert az építésügyi hatósági eljárásban a felügyeleti eljárás hivatalból indul, a hivatalbóli eljárások kezdeményezéséért pedig az Itv. alapján nem lehet illetéket szedni.

A törvény átmeneti rendelkezés megállapításával tisztázza az alkalmazási kérdéseket is.

A 43-46. §-hoz

Az Ötv.-módosítással összhangban szükséges az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény módosítása is. Tekintettel arra, hogy a közigazgatási hivatalok (2011. január 1-jétől megyei, fővárosi kormányhivatalok) jelenleg is részt vesznek a vagyonátadási ügyek intézésében, a szakmai hozzáértés e szerveknél rendelkezésre áll, így reális alternatívát jelentenek a vagyonátadó bizottságok működésének kiváltására. A módosítás külön szervezetalakítást nem igényel, a hivatalok feladatkörét nem bővíti ki számottevő mértékben (jelenleg mintegy húsz ügy van folyamatban a bizottságok és a bíróságok előtt).

Az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény a tulajdonba adás szabályain kívül az egyes vagyontárgyak használatát is szabályozza. E rendelkezések határozzák meg az állami, illetve önkormányzati tulajdonba kerülő vagyon (vagyonrészek) használatát, a feladatot ténylegesen ellátó szerv részére használati jogot biztosítva. Feladatváltozás esetén változik a használat joga, az érintettek megegyezésének hiányában pedig a vagyonátadó bizottságok közreműködésére van szükség.

Az előzőekben részletezettekre figyelemmel - 2011. január 1-jével - a törvény a jelenleg még működő két vagyonátadó bizottság megszüntetését és az általuk ellátott feladatoknak a fővárosi és megyei kormányhivatalok útján történő ellátását eredményezi.

A törvény - a jelenlegi kétfokú közigazgatási eljárás helyett - a megyei, fővárosi kormányhivatalok által hozott döntések elleni fellebbezési lehetőségét kizárja azzal, hogy e határozatok ellen közvetlenül a bíróságnál lehessen jogorvoslatért folyamodni. Természetesen a bíróság elsőfokú döntése ellen szintén biztosított további egy jogorvoslati lehetőség.

A 47-50. §-hoz

A módosítások a kormányhivatalnak a Kormány általános hatáskörű területi államigazgatási szerveként, illetve a helyi önkormányzatok törvényességi ellenőrzéséért felelős szervként történő feladatkör szerinti megjelölésére irányulnak. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint az Ötv. egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat.

A törvény hatályon kívül helyezi a vagyonátadó bizottságokat érintő, már nem alkalmazható átmeneti rendelkezést.

Az 51-52. §-hoz

A törvény módosítja a személyes adatok védelméről és a közérdekű adatok nyilvánosságáról szóló 1992. évi LXIII. törvényt. A Ket. 12. § (4) bekezdése alapján ha törvény nem közigazgatási feladat ellátásáért felelős személyt jogosít fel közigazgatási hatósági jogkör gyakorlására, meg kell határozni azokat az ügyeket, amelyekben a Ket. rendelkezései az irányadók. A módosítás egyértelművé teszi, hogy abban az esetben, ha az adatvédelmi biztos a személyes adatok jogellenes kezelésének vagy feldolgozásának megszüntetése hiányában határozatban elrendeli a jogosulatlanul kezelt adatok zárolását, törlését vagy megsemmisítését, megtiltja a jogosulatlan adatkezelést vagy adatfeldolgozást, illetve felfüggeszti az adatok külföldre továbbítását, hatósági jogkörben jár el, vagyis a Ket. szerinti határozatot hoz. A módosítás az adatvédelmi biztos által felvetett problémát kezel.

Az 53-57. §-hoz

A módosítások a kormányhivatalnak a Kormány általános hatáskörű területi államigazgatási szerveként, illetve a helyi önkormányzatok törvényességi ellenőrzéséért felelős szervként történő feladatkör szerinti megjelölésére irányulnak. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint az Ötv. egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat.

Az 58. §-hoz

A Rendőrségről szóló 1994. évi XXXIV. törvény (a továbbiakban: Rtv.) 34. § (1) bekezdésének a módosítása azért szükséges, mert a Ket. 48. §-a alapján hatósági eljárásban az elővezetést nem határozatban, hanem végzésben rendeli el a hatóság, míg a bíróságok a Pp. és büntetőeljárásról szóló 1998. évi XIX. törvény alapján határozatban rendelkeznek.

Emellett az Rtv. módosítása a közigazgatási hivatalnak - 2011. január 1-jétől kormányhivatalnak - a Kormány általános hatáskörű területi államigazgatási szerveként történő, feladatkör szerinti megjelölésére irányul.

Az 59-84. §-hoz

A módosítások a kormányhivatalnak a Kormány általános hatáskörű területi államigazgatási szerveként, illetve a helyi önkormányzatok törvényességi ellenőrzéséért felelős szervként történő feladatkör szerinti megjelölésére irányulnak. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint az Ötv. egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat.

A 85-88. §-hoz

A területi integrációból fakadóan szükségessé vált módosítások mellett, azok érvényesítése és az eljárások gyorsítása, egyszerűsítése, ügyfélbarát kialakítása érdekében a törvény több ponton módosítja, pontosítja a Ket. szövegét.

A Ket. új 8. §-a az ügyfeleknek és az eljárás egyéb résztvevőinek kedvezve alapelvi szinten rögzíti, hogy a kérelmező ügyfelet és az eljárás egyéb résztvevőjét megilleti az a jog, hogy - a Ket. keretei között - a rendelkezésre álló kapcsolattartási formák közül a saját érdekeinek leginkább megfelelőt választhassa. Ezzel szemben a hatóságnak a Ket. 28/A. § alapján továbbra is a költségtakarékosság és a hatékonyság szempontjainak megfelelően kell az alkalmazott kapcsolattartási formát megválasztania. E módosítással egyidejűleg a kapcsolattartásra vonatkozó nem alapelvi jellegű rendelkezések a Ket. kapcsolattartásra vonatkozó fejezetébe kerültek.

Hatósági jogkörrel rendelkezhet szervezet, köztestület vagy személy.

A törvény egyszerűsíti a privilegizált eljárásokra vonatkozó szabályozást annyiban, hogy biztosítja, az eddig is sok szempontból kivételezett eljárások (az atomenergia alkalmazási körébe tartozó ügyek, a veszélyes létesítményekkel kapcsolatos eljárás, valamint a társadalombiztosítás ellátásaival kapcsolatos eljárások) privilegizált eljárásnak minősülnek. Hangsúlyozandó, hogy a módosítás pontosításnak tekinthető, ténylegesen nem szélesíti a Ket.-et csak szubszidiáriusan alkalmazó eljárások körét.

A Ket. 16. § (3) bekezdésének a módosítására azért kerül sor, mert egyrészt egyértelművé szükséges tenni, hogy az anyagi jogi jogutódlás nem a Ket.-ből következik, másrészt azt is egyértelművé teszi a módosítás, hogy a jogutódlás esetében biztosított későbbi teljesítési lehetőség nem fizetési kedvezmény, hanem az önkéntes teljesítést biztosító önálló jogintézmény. Emellett az önálló jogintézmény mellett élhet a jogutód a Ket. 74. §-a szerinti fizetési kedvezmény lehetőségével.

A Ket. 16. § (6) bekezdésének módosítása egyrészt azon alapul, hogy a jogutódlás során a jogelőd kötelezettségeiért való helytállás az új teljesítési határidő megállapítása ellenére adott esetben méltánytalanul hátrányosan érintheti a jogutódot, ezért indokolt számára fellebbezési jogot biztosítani, annál is inkább, mert a szóban forgó végzést jogorvoslattal megtámadható határozat már nem követi. A jogutódlás kérdésében való döntés emellett alapvetően érintheti az eljárásban részt vevő többi ügyfél érdekét is, ezért indokolt, hogy a hatóság e végzést valamennyi ügyféllel közölje, és e tárgyban ne rendelkezzen mérlegelési joggal.

A Ket. 28/A. § (5) bekezdésének a módosítása a hatóságok egymás közötti kommunikációs kötöttségének lazítására irányul, hiszen az elektronikus levél és a telefon kapcsolattartás során való kötelező használatának előírása nem biztos, hogy minden ügyre vonatkozóan praktikus megoldás. Mindemellett a döntések joghatással bíró továbbításánál - a döntések tartalmának kiemelt jelentősége miatt - indokolt fenntartani a döntések közlésére vonatkozó eltérő szabályok alkalmazását.

A Ket. 32. § (8) bekezdésének a módosítása egyértelművé teszi, hogy a felfüggesztés időtartama alatt csak azokat a felfüggesztéssel összefüggő eljárási cselekményeket lehet hatályosan megtenni, amelyek arra irányulnak, hogy a felfüggesztést meg lehessen szüntetni. Ehhez az általános szabályhoz képest speciális a 32. § már hatályban lévő (9) bekezdése, amely szerint a hatóság az eljárás felfüggesztése esetén is dönthet úgy, hogy a folyamatban lévő eljárási cselekményeket és az azok teljesítésére megállapított határidőket az eljárás felfüggesztése nem érinti. A módosítás révén tehát a felfüggesztés jogkövetkezményei és az ezek alóli ésszerű kivételi kör teljessé válik.

A Ket. 33. § (5) és (6) bekezdésének a módosítása a Ket.-nek a határidő-számításra vonatkozó 65. §-ával való összhangot szolgálja, valamint egyértelművé teszi, hogy a megismételt eljárásban az ügyintézési határidő mikor kezdődik.

A Ket. 39/A. §-ának módosítása vált indokolttá azért is, mivel az iratanyag része a hivatalbóli eljárást kezdeményező, bejelentő személy azonosító adata is, ezért védelmük érdekében számukra is lehetővé kell tenni, hogy adatai zárt kezelését kérelmezze.

A törvény a Ket. 42. § (1)-(2) bekezdését illetően tisztázza, hogy az eljárás egyéb résztvevői (azok teljes köre) nem csupán az ügy másodfokú elintézéséből vannak kizárva, hanem általában véve nem vehetnek részt az ügy elintézésében.

A Ket. 43. § (2) bekezdés módosításának az oka, hogy mivel a nyilvánvalóan alaptalan kizárási kezdeményezés súlyos jogkövetkezményekkel járhat, aminek alapja lehet korábban már elbírált kizárási kérelemmel azonos tartalmú újabb kérelem is, garanciális jelentőségű hogy e végzéseket minden ügyféllel közöljék. A kiegészítés a Ket. 78. § (2) bekezdésében foglalt szabályozás miatt vált szükségessé.

A Ket. 43. §-ának új (2a) bekezdésével kapcsolatban kiemelendő, hogy abban az esetben, ha a kizárást nem az ügyfél kezdeményezi és az ügyfél az eljárás megindításáról való értesítése hiányában nem is ismeri az eljáró ügyintéző nevét, formális végzés helyett elegendő szervezetvezetési jogkörben a kizárást és az új ügyintéző kijelölését elintézni. Ez különösen azokban az esetekben indokolt, amikor az eljárás megindításáról azért nem értesítették az ügyfeleket, mert az veszélyeztetné az eljárás eredményességét.

A Ket. 46. § új (6) bekezdése az idézés, 47. § (8) bekezdése az elővezetés elrendelése kapcsán kizárja az önálló jogorvoslat lehetőségét, mivel ez az ügy elhúzására ad alkalmat. Az idézett személy a Ket. 96. §-a alapján gyakorolhatja jogorvoslathoz való alkotmányos jogát. Az ismételt idézésre meg nem jelenő személy rendőrség útján történő elővezetése tekintetében megfelelő garanciát nyújt a Ket. 48. § (3) bekezdése által előírt ügyészi jóváhagyás.

Méltányossági megfontolásokból indokolt, hogy a hatóság kivételesen tartózkodási helyükön hallgassa meg azokat a személyeket, akik számára különböző okokból a hatóság székhelyére való eljutás, utazás aránytalan nehézséget jelent.

Az elővezetés ellen nincs helye jogorvoslatnak, az azonnal végrehajtandó.

A Ket. 50/A. § új (5) bekezdése kimondja, hogy a lefoglalást elrendelő, valamint a lefoglalás megszüntetése iránti kérelmet elutasító végzés ellen önálló fellebbezésnek van helye, a fellebbezésnek pedig a végzés végrehajtására nincs halasztó hatálya. Mivel a lefoglalás tárgyában hozott döntések közvetlenül érintik a lefoglalt dolog feletti tulajdonjogot, ezért garanciális azoknak a végrehajtásra halasztó hatállyal nem bíró önálló megtámadhatóságát biztosítani.

A törvény a Ket. régi hiányosságát pótolja azzal, hogy az 53. §-t új (7) bekezdéssel egészíti ki, amely szerint ha a megidézett tanú jogszerűtlenül nem tesz tanúvallomást, eljárási bírsággal sújtható. A Ket. 61. § (1) bekezdése alapján ugyanis a Ket.-nek tételesen meg kell határoznia, hogy mely eljárási kötelezettségek felróható megszegése esetén van helye eljárási bírság kiszabásának, a vallomás megtagadása esetére pedig mindezidáig a hatóság nem rendelkezett hatékony szankciós eszközzel.

A Ket. 61. § (1) bekezdése szabályozza ezentúl az idáig a Ket. 6. § (3) bekezdésében meghatározott jogkövetkezményt, a bírságolható személyek köre továbbá kibővül az eljárás rosszhiszeműen eljáró egyéb résztvevőivel is. A módosítás egyértelművé teszi, hogy a rosszhiszemű ügyfél szankcionálása nem pusztán alapelvi jellegű, hanem - ha annak törvényes feltételei fennállnak - kötelezően alkalmazandó jogszabályi rendelkezés. Ilyen esetben a többletköltségek megtérítésére való kötelezést illetően a hatóságnak nincs mérlegelési joga.

Bár a törvény visszatér az eljárási határidők naptári napban történő számítására, kivételesen a kézbesítési vélelem szabályainál - a 2009. október 1-jét megelőző szabályozásnak és a horizontális jogrendszeri szabályozásnak megfelelően - maradt munkanapban megállapított határidő. Erre és egyes ágazati, munkanapban számító jogszabályra figyelemmel a Ket. határidő-számításra vonatkozó általános szabályainál utalni szükséges arra, hogy a napokban vagy munkanapokban megállapított határidő mely körülmények nem számítanak be.

A törvény az iratbetekintés szabályai között tisztázza azt is, hogy az iratbetekintés engedélyezéséről a hatóságnak nem kell külön döntést hoznia, emellett hangsúlyosabbá teszi a hatóságnak a különböző okokból védendő adatokra vonatkozó vizsgálati kötelezettségét.

A Ket. új 69/B. §-a arra az esetre ad eljárásrendet, amikor az iratbetekintés iránti kérelem vizsgálata során észleli a hatóság, hogy üzleti titok vagy méltányolható magánérdek védelme lehet indokolt, az üzleti titok, magánérdek jogosultja azonban az iratbetekintés kérelmezéséig nem intézkedett adatai védelmében. A hatóságnak ilyenkor a 68. § (1) bekezdés d) pontjára is figyelemmel a feltehetően védett adat védelme érdekében az üzleti titok, magánérdek jogosultját fel kell hívnia, hogy nyilatkozzon, valóban üzleti titokról vagy más méltányolható érdekről van-e szó, kéri-e ezek zártan kezelését.

A módosítás alkalmas annak a helyzetnek a kezelésére is, mikor az iratbetekintési jog kérelemre való korlátozását követően - akár már az eljárás lezárását követően - merülnek fel olyan körülmények, amelyek utóbb az iratbetekintési jog korlátozásának indokait megszüntetik, például akkor, ha az üzleti titok jogosultja felhagy az ezt megalapozó tevékenységével, vagy az üzleti titkot maga hozza nyilvánosságra. Az ügyféli jogok minél teljesebb érvényesülése érdekében indokolt megteremteni annak - a védett adat jogosultja számára is garanciát jelentő - lehetőségét, hogy a korábbi hatósági döntést felül lehessen vizsgálni.

A törvény az ügyfelek érdekei mellett a területi integrációhoz kapcsolódóan a hatóságok terheinek csökkentésének is fokozott figyelmet szentel. A törvény a garanciális elemek fenntartásával egyszerűsíti a döntésekre vonatkozó szabályozást, a végzéseknek a jövőben valóban csak a lényeges információkat kell tartalmazniuk.

A Ket. 78. § (2) bekezdése módosításának és a Ket. új 78/A. §-a megállapításának az alapja, hogy a bonyolultabb ügyek intézése során jelenleg a hatóság számos olyan iratot, döntést közöl az ügyféllel, amelyek nem vagy nem közvetlenül rá vonatkoznak. Így például hivatalos iratban közlik vele, hogy az eljárás valamely más résztvevőjét a hatóság elé idézik, bírsággal sújtják, vagy a hatóság más hatóságokat von be az eljárásba. A módosítás biztosítja, hogy ezeket az eljárás során felmerülő döntéseket csak azokkal közöljék, akiket az ténylegesen érint.

Ehhez kapcsolódóan a törvény mindazon pontokon kiegészíti a Ket.-et konkrét közlési előírásokkal, ahol a 78. § (2) bekezdésében foglalt általános rendelkezés nem - vagy csak értelmezési kérdéseket felvetve - írná elő a hatóságnak, hogy az egyébként nyilvánvalóan érintett ügyfelekkel közölje döntését (például a jogutódlás, a kiegészített, kijavított döntés, valamint a jogorvoslati, döntés-felülvizsgálati eljárások alapján hozott döntések esetében).

Annak érdekében ugyanakkor, hogy az ez iránt érdeklődő ügyfelek folyamatosan követni tudják ügyük állását, a törvény által beiktatott 78/A. § biztosítja, hogy a hatóság az ügyfél kérésére e-mailben tájékoztatást adjon ezekről az ügyféllel nem közölt végzésekről. A szabályozás rögzíti továbbá azt is, hogy az ügyfél számára ezekről a döntésekről az egy alkalommal történő másolatkészítés ingyenes. Ugyancsak kérheti majd az ügyfél, hogy a neki címzett és már postára adott iratokat tájékoztató jelleggel e-mailben is küldjék meg részére. Ez nem helyettesíti a papír alapú kommunikációt (vagyis a döntés közlésének a joghatásait továbbra sem ez, hanem a postai kézbesítés váltja ki), de lehetővé teszi, hogy az internet-hozzáféréssel rendelkező ügyfelek a lassú postai kézbesítést akár napokkal megelőzően tudomást szerezzenek ügyük fejleményeiről. Ezzel kapcsolatban például a hatásterületen élő ügyfélnek lehetősége lesz arra, hogy a vele hirdetményi úton közölt döntések e-mailen való közlését is kérje. Kiemelendő, hogy a döntés szövegének e-mailben való továbbítása nem minősül közlésnek, a közlés joghatásai ehhez nem fűződhetnek. A hatóságokat ehhez kapcsolódóan fokozott felelősség terheli, hogy a Ket. 5. §-ának megfelelően tájékoztassa ezekről körülményekről.

A Ket. 81/A. § új (4) bekezdését, valamint 81/B. § új (5) bekezdését is a 78. § (2) bekezdésében szabályozott közlési reform indokolta: a kijavítás és a kiegészítés nem érinti minden esetben mindazokat, akikkel az eredeti döntést közölték, így az általános szabályból nem vagy nem feltétlenül következne, hogy valamennyien tudomást szereznek az általuk ismert döntés kiegészítéséről, kijavításáról. Ezzel szemben rögzítendő, hogy ezeknek az egyébként nem érintett személyeknek is tudniuk kell, hogy az általuk ismert döntés valamilyen módon változott, ezért a törvény előírja, hogy a kijavító, illetve a kiegészítésről hozott döntéseket mindazokkal közölni, akik az eredeti döntést megkapták.

A Ket. 86. § új (6) bekezdése biztosítja, hogy az ügyfél a rá vonatkozó adatok megváltozását egyablakos ügyintézés keretében a lehető legtöbb, a Kormány által rendeletben meghatározott hatósági nyilvántartás tekintetében bejelenthesse. A módosítás a felállítani tervezett integrált ügyfélszolgálat feladatává teszi az adatváltozásnak a hatósági nyilvántartást vezető hatósághoz való eljuttatását, amelynek hivatalból át kell vezetnie az adatváltozást.

A Ket. új 93. §-a szerint ha a hatóság a hatósági ellenőrzés eredményeként megállapítja, hogy az ellenőrzés megindításáról értesített ügyfél nem sértette meg a jogszabályokban és a hatósági határozatban foglalt előírásokat, erről az ügyfelet értesíti. Ha a hatósági ellenőrzés megindításáról az ügyfelet értesítették, indokolt, hogy arról is értesítsék, ha az ellenőrzés anélkül zárul le, hogy jogszabálysértést vagy hatósági határozat megsértését állapították volna meg.

A Ket. 102. § (5) bekezdésének módosítása alapján a törvény csupán annyit ír elő, hogy az első fokú döntést hozó hatóságnak a fellebbezést meg kell küldenie a szakhatóságnak. A fellebbezés továbbításáról a Ket. alapján nem kell döntést hozni (nincs szó belföldi jogsegélyről, joghatással bíró eljárási lépésről), így adott esetben elektronikus levélben is kommunikálhat a hatóság a szakhatósággal [törvény 28/A. § (5) bekezdés]. A gyakorlatban nem bizonyult életszerűnek, hogy a szakhatóság az iratok felterjesztésére nyitva álló igen szűk öt munkanapos határidőn belül a saját állásfoglalását felülvizsgálja. A törvény tehát a betarthatatlan és méltánytalan határidőt, valamint elmulasztásának jogkövetkezményeit elhagyja. A módosítás nem érinti a szakhatóság 103. § (3) bekezdésében foglalt kötelezettségét, hogy amennyiben megállapítja, hogy a szakhatósági állásfoglalás jogszabályt sért, állásfoglalását módosítsa. Végül hozzá kell tenni, a törvény szerinti módosítás sem vezethet ahhoz, hogy a hatóság szelektáljon, álláspontja szerint melyek a fellebbezésben érintett szakhatóságok: a fellebbezést valamennyi az eljárásban eljárt szakhatóságnak meg kell küldeni.

A Ket. 105. § (5) bekezdésének a módosítása azt kívánja egyértelművé tenni, hogy kizárólag a fellebbezési eljárást befejező döntéseket kell az első fokú hatóság útján kézbesíteni.

A Ket. 114. § (1) bekezdésének, 115. § (2) bekezdésének, továbbá 117. § (1) bekezdésének módosítása egyaránt a végzés közlésére vonatkozó szabály módosításához kötődik: azt kívánja biztosítani, hogy a korábbi érintettek akkor is értesüljenek az általuk ismert hatósági döntés tartalmának megváltozásáról, ha az új döntés vagy a döntés megsemmisítése valamilyen okból egyébként jogukat, jogos érdeküket nem érintené.

A Ket. 156. § (2) bekezdésének a módosításával a törvény álláspontja szerint megelőzhetővé válnak az olyan eljárások, amelyekben a hatóság határozata nem teljes egészében, hanem csak egy részében állapít meg kötelezettséget az ügyfél részére, ennek ellenére a hatóság az eljárás során felmerült valamennyi költség viselésére az ügyfelet kötelezi. A módosítás alapján csak azokat az eljárási költségeket kell az ügyfélnek megfizetnie, amelyek a kötelezettség megállapításának a bizonyítása érdekében merültek fel.

A Ket. 159. § (2) bekezdésének a módosításával indokolt egyértelművé tenni, hogy a jövedelmi és vagyoni viszonyai alapján a költségek viselésére nem képes (vagy ezt állító) személytől azok előlegezését sem lehet kérni.

A Ket. 159. § (3) bekezdése módosításának indoka, hogy a hatóságok jelenleg nem érdekeltek a költségmentesség tárgyában való mielőbbi döntésben, hiszen mindaddig az ügyfelet terheli az eljárási költségek előlegezése. A módosítás a hatóságot érdekeltté teszi a kérelem mielőbbi elbírálásában, amelyre a Ket. 33. § (1) bekezdése szerinti nyolc napos általános határidő vonatkozik.

A Magyar Köztársaság minisztériumainak felsorolásáról szóló 2010. évi XLII. törvény a korábbi szabályozáshoz képest változtatott egyes miniszteri feladat- és hatáskörök megjelölésén és tartalmán. Ezzel összefüggésben szükségessé vált a Ket. 164. § (5) bekezdésének, 174. § (2) és (3) bekezdésének módosítása, további tagolása.

A 89-95. §-hoz

A módosítások a kormányhivatalnak a Kormány általános hatáskörű területi államigazgatási szerveként, illetve a helyi önkormányzatok törvényességi ellenőrzéséért felelős szervként történő feladatkör szerinti megjelölésére irányulnak. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint az Ötv. egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat.

A kisajátításról szóló 2007. évi CXXIII. törvényben szükséges felhatalmazást adni a törvény alapján feladatkör szerinti megfogalmazással megjelenő kisajátítási hatóság kormányrendeletben történő kijelölésére. A szabályozás célja, hogy biztosítsa a Kormány lehetőségét a közigazgatási szervezetrendszer szabad kialakítására.

A 96-97. §-hoz

Az európai területi együttműködési csoportosulásról szóló 2007. évi XCIX. törvény módosítása alapján az európai területi együttműködési csoportosulás elnevezése „európai területi társulásra” változik. Az európai területi társulás jóváhagyására irányuló eljárás a Fővárosi Bíróság hatásköréből a Kormány által kijelölt szerv hatáskörébe kerül, amely a Ket. alapján jár el a kérelem tárgyában. Az alkotmányos követelményeknek történő megfelelés érdekében a módosítás a jóváhagyás megtagadásának okait tételesen rögzíti. Emellett a törvényből deregulációra kerülnek azok a részek, amelyeket a Ket. részletesen tartalmaz (nyelvhasználat, hiánypótlás, kérelem visszavonása, ügyintézési határidő, az eljárás megszüntetése, tényállás tisztázása és a döntés formája), valamint amelyeket alacsonyabb jogforrási szinten is szabályozni lehet (például a kérelem tartalmi elemei). A módosítás egyértelművé teszi, hogy a jóváhagyással rendelkező szervezetek adatait tartalmazó nyilvántartás közérdekből nyilvános, amelyet a Hatóság az interneten is közzétesz a könnyebb megismerhetőség érdekében. A jóváhagyással rendelkező szervezetek adatait tartalmazó nyilvántartáshoz hasonlóan a Fővárosi Bíróság által regisztrált európai területi társulás adatait is közzé kell tenni. A módosítás pontosítja az európai területi társulás gazdálkodási tevékenységére vonatkozó szabályozást, kimondva, hogy az csak a versenyképességet előmozdító vállalkozási tevékenységet végezhet. A módosítás továbbá felhatalmazó rendelkezéseket állapít meg, amelyek a jóváhagyási eljárás lefolytatására hatáskörrel rendelkező szerv kijelölésének és ezen eljárás részletes eljárási szabályainak jogalkotási kereteit határozzák meg.

A 98. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény - még végre nem hajtott - módosításának hatályon kívül helyezésével az anyakönyvi eljárásról szóló 2010. évi I. törvény e törvénnyel is konform szöveggel lép hatályba, vagyis konkrét kijelölés helyett a Kormány általános hatáskörű területi államigazgatási szervéhez telepít hatásköröket.

A 99-104. §-hoz

A módosítások a kormányhivatalnak a Kormány általános hatáskörű területi államigazgatási szerveként, illetve a helyi önkormányzatok törvényességi ellenőrzéséért felelős szervként történő feladatkör szerinti megjelölésére irányulnak. A módosított rendelkezések vonatkozásában nem indokolt ugyanis az érintett hatóság konkrét megjelölése, mivel a törvény, valamint az Ötv. egyértelműen rendelkezik arról, hogy a megyei, fővárosi kormányhivatal látja el az érintett hatósági feladatokat.

A rendelkezés rögzíti azokat a szabályokat, amikor közalkalmazotti jogviszonyból kormánytisztviselői jogviszonyba lép át a feladatot ellátó személy.

Az új működtetési modell értelmében az Igazságügyi Hivatal feladatait ellátók mind megyei szinten (kormányhivatalok szakigazgatási szervei), mind központi szinten kormánytisztviselőkké válnak; az igazságügyi alkalmazotti jogviszony kormánytisztviselői jogviszonnyá történő átalakulását. Az ehhez kapcsolódó járulékos kérdéseket (illetmények, vezetői pótlékok, a Központi Igazságügyi Hivatalban és a területi igazságügyi hivataloknál tevékenykedők illetménykiegészítése, jubileumi jutalmak) e szakasz rendezi.

A pártfogó felügyelők feladatai a kormánytisztviselőkéhez képest speciálisnak tekinthetők, kinevezési feltételeik pedig szigorúbbak a köztisztviselők jogállásáról szóló 1992. évi XXIII. törvényben és a kormánytisztviselők jogállásáról szóló 2010. évi LVIII. törvényben meghatározottaknál, ezért a pártfogó felügyelőkre irányadó szabályok a kormánytisztviselői törvényen belül külön fejezetben kerülnek elhelyezésre.

A 105. §-hoz

A végrehajtottá válásukat követően a módosító rendelkezések hatályon kívül helyezendők.