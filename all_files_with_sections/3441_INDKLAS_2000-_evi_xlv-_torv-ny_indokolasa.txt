2000. évi XLV. törvény indokolása

a mezőgazdasági üzemi balesetek esetén járó kártérítésről szóló, a nemzetközi munkaügyi konferencia 1921. évi 3. ülésszakán elfogadott 12. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül a mezőgazdasági területen foglalkoztatottak üzemi balesetét szabályozza a mezőgazdasági üzemi balesetekre járó kártalanításáról szóló, 12. számú Egyezmény.

Az Egyezmény rendelkezései értelmében a tagállamok arra vállalnak kötelezettséget, hogy az összes mezőgazdasági munkavállalóra kiterjesztik azon nemzeti jogszabályok hatályát, melyek az üzemi balesetért járó kártalanításról rendelkeznek.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény azon a napon lép hatályba, amikor a tagállam megerősítésről szóló okiratát nyilvántartásba vették. Ennek megfelelően Magyarországon rendelkezéseit 1956. június 8. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.