2012. évi CLII. törvény indokolása

a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosításáról

-----STARTING---POINT---ALTALANOS--- 

A megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény alapján állami tulajdonba és fenntartásba kerültek a megyei múzeumi, könyvtári és közművelődési feladatot ellátó költségvetési szervek.

A módosítással a megyei múzeumok és a megyei könyvtárak a megyeszékhely megyei jogú város fenntartásába, valamint a megyei múzeum tagintézményei a területi elhelyezkedés szerint illetékes települési önkormányzatokhoz kerülnek, ami alapjaiban érinti az érintett szakágazatok további tevékenységét.

A közművelődési területen a megyei közművelődési szakmai tanácsadás, szolgáltatás a kultúráért felelős miniszter irányítása alá kerül.

Erre tekintettel szükséges a muzeális intézményekről, a nyilvános könyvtári ellátásáról és a közművelődésről szóló 1997. évi CXL. törvény (a továbbiakban: Kultv.) módosítása.

-----STARTING---POINT---RESZLETES---

Az 1. §-hoz

A Kultv. céljainak pontosításával a kulturális javak megóvása mellett a törvény erősebb hangsúlyt fektet a bemutatásra és a közkinccsé tételre, ezzel is igazodva a közgyűjteményekkel szemben megváltozott társadalmi elvárásokhoz, alátámasztva a módosítás szakmai célját: az új fenntartói szerkezet a települési felelősség és kötelezettség kimondásával erősíti a lokális értékek megőrzésének szükségességét.

A 2. §-hoz

A módosítás során a törvény pontosítja a Kultv. hatálya alá tartozó intézményi kört, ennek során nevesítve megjeleníti a korábbi szövegben nem szereplő muzeális intézményeket, valamint a kép-és hangarchívumokat.

A 3. §-hoz

A Kultv. a muzeális intézményekre vonatkozóan nem tartalmazott általános szabályokat, nem definiálta a muzeális intézmény fogalmát, illetve nem határozta meg - szakmai besorolástól függetlenül - a minden muzeális intézmény által ellátandó feladatok körét. Ez a hiány nehezítette a jogalkalmazást, ezért a vonatkozó külföldi példák, illetve a hazai szakmai tapasztalatok figyelembe vételével pótlásra került az erre vonatkozó szabályozás.

Az aktív közművelődési és múzeumpedagógiai tevékenység a gyűjteményi és tudományos szaktevékenységet nem folytató legkisebb muzeális intézmények esetében is alapvető elvárás.

A muzeális intézmények szakmai besorolásainak felsorolásával a törvény áttekinthető módon vázolja fel a muzeális intézmények egymásra épülő, egymást kiegészítő rendszerét, amely elengedhetetlen az országos, a megyei hatókörű, és a települési szintű intézmények új feladat-, és fenntartói rendszerének meghatározásához.

A 4. §-hoz

A megyei múzeumi szervezetek felbomlása és a települési önkormányzati fenntartás miatt a muzeális intézményhálózat nagy átalakulás előtt áll. A rendszer alapja a működési engedély, ezért indokolt a kiadására, módosítására és visszavonására vonatkozó szabályozás korszerű és egyértelmű megfogalmazása.

Az országos múzeumoktól a közérdekű muzeális kiállítóhelyekig ívelő, hét hierarchikus szakmai kategóriába sorolt (szakmai besorolás) magyar muzeális intézményrendszer egységei országos lefedettségű hálózatot alkotnak. E rendszerbe területi illetékesség (gyűjtőterület) és tematikai alapú szakmai specializáltság (gyűjtőkör, szakág) alapján kerülnek beillesztésre az intézmények. A rendszer alapja a működési engedély, mely rögzíti a fentiekben vázolt alapvető kritériumokat, és számon kérhetővé teszi az adott szakmai besoroláshoz kötődő szakmai követelményeket, gyűjtőköri és gyűjtőterületi meghatározottságok betartását. Vagyis a muzeális intézmények - a szakmailag kellően megalapozott és hatékony feladatellátás érdekében - szakági, valamint területi munkamegosztáson és együttműködésen alapuló hálózat egységeiként csak a működési engedélyükben meghatározott gyűjtőkörben és gyűjtőterületen folytathatják tevékenységüket. A rendszert megalapozó szaktörvényi kereteket jelen törvény biztosítja, a törvényi szintet nem igénylő részleteket pedig a muzeális intézmények működési engedélyéről szóló 2/2010. (I. 14.) OKM rendelet szabályozza. A működési engedélyben foglaltak betartásának ágazati szintű ellenőrzését - a muzeológiai szakfelügyelet útján - a kultúráért felelős miniszter látja el.

Az 5. §-hoz

A muzeális intézményre vonatkozó általános rendelkezésekhez kapcsolódóan a múzeumokra vonatkozó alapvető szakmai elvárásokat is rögzíti a törvény részletes normatív tartalommal. A feladatok meghatározása olyan tevékenységi köröket jelöl meg, amelyek számszerűsített eredményekkel, szakmai mutatókkal jellemezhetőek. A definíció utal a meglévő felhatalmazásra, amely miniszteri rendelet elkészítését írja elő a muzeális intézmények tevékenységével összefüggő szakmai követelmények vonatkozásában.

A 6. §-hoz

Az országos múzeumok vezetőinek megbízásával kapcsolatos miniszteri jogkör - igazodva a megyei hatókörű intézmény vezetői kinevezésének rendjéhez - bővítésre kerül: a korábbi véleményezés helyett egyetértést írva elő.

A 7. §-hoz

Az országos szakmúzeumok feladatköre - az általuk ellátott, országos hatókörű szakmai tevékenység ellenére - a Kultv.-ben nem jelent meg kellő pontossággal, ezért bővítésre kerül az erre vonatkozó szabályozás.

A vezető megbízásával kapcsolatos miniszteri jogkör pontosításra kerül.

A 8. §-hoz

A megyei múzeumokra vonatkozó korábbi szabályozást, illetve a besorolást a fenntartóváltással összefüggésben módosítani kell (új elnevezés: megyei hatókörű városi múzeum), ennek során a megyei hatókörű városi múzeum jogi státusza pontosan meghatározásra kerül, továbbá rögzítésre kerül a jelenlegi megyei múzeumi szervezet tagintézményeinek további fenntartására vonatkozó lehetőség. A miniszter megyei hatókörű városi múzeumokra vonatkozó jogkörei (egyetértési, illetve véleményezési jogok) a fenntartóváltástól függetlenül - a meglévő állami feladatok súlyára való tekintettel - fennmaradnak.

A megyei hatókörű városi múzeumok állami feladatköre normatív jelleggel került meghatározásra; a régészet dominanciája csökkent, rögzítésre került a megyei hatókörű városi múzeumok megyei hatókörű szakmai-módszertani szerepe, illetve nevesítve megjelenítésre került a megyei hatókörű városi múzeumok gyűjteményét alkotó állami vagy önkormányzati tulajdonú kulturális javakra vonatkozó vagyonkezelési kötelezettség.

A 9. §-hoz

A rendelkezés megteremti annak a lehetőségét, hogy a járási székhely települési önkormányzata által fenntartott muzeális intézmény gyűjtőterülete a járás teljes közigazgatási területére kiterjedjen, és egyes feladatokat - a megyei hatókörű múzeumtól átvállalva - a járás területén ellásson. A gyűjtőterület kiterjesztése, valamint a muzeális intézmények munkájának összehangolása, a helyi tevékenységek szakmai támogatásának és a muzeológiai, múzeumpedagógiai és restaurálási szakmai-módszertani feladatok ellátása lehetővé teszi a járási múzeum számára, hogy a járás területére eső kisebb muzeális intézmények esetében is érvényesítse a törvény 37/A. § (2) bekezdésében részletezett szakmai követelményeket.

A 10. §-hoz

A tematikus múzeum vonatkozásában korábbi szóhasználat (igazgató) pontosítása indokolja a módosítást (vezető), a miniszter jogköre nem változik.

A 11. §-hoz

A Kultv. a muzeális intézményekre vonatkozó általános szabályokhoz hasonlóan a muzeális intézmények fenntartásával, ágazati irányításával és finanszírozásával kapcsolatos szabályokat nem tartalmazta kellő részletességgel, ezért a törvény újraszabályozza a kérdést. E kérdések szabályozásának kiemelt aktualitást ad a fenntartóváltás folyamata.

Ily módon a muzeális intézmények fenntartásával összefüggésben a Kultv. a törvény szerint kiegészül a muzeális intézmény fenntartójának fogalmával, illetve a fenntartó jogainak, kötelezettségeinek és feladatainak felsorolásával.

A miniszter ágazati irányítási jogkörét részletesen szabályozza a törvény; elkülönítve a miniszter szabályozó és ellenőrző feladatait.

A muzeális intézmény fenntartásával összefüggésben a törvény - a közvetlen és közvetett állami feladatellátásból kiindulva - differenciáltan határozza meg az állami szerepvállalás mértékét.

A megyei hatókörű városi múzeumok esetében a központi költségvetés - feladatfinanszírozás alapján - a feladatok egy részét, az állami feladatok ellátását finanszírozza.

A törvény - igazodva a Magyarország helyi önkormányzatairól szóló 2011. évi CLXXXIX. törvényhez (a továbbiakban: Mötv.) - kimondja, hogy a települési önkormányzatok fenntartásában működő muzeális intézmény feladatellátásához - amennyiben az intézmény a kulturális örökség javainak helyi védelmével, valamint a helyi közművelődési tevékenység támogatásával kapcsolatos feladatokat is ellát - a központi költségvetés támogatást nyújt.

A törvény lehetőséget ad továbbá arra, hogy az önként vállalt muzeális intézményi tevékenység finanszírozásához a központi költségvetés támogatást nyújtson.

A 12. §-hoz

A Kultv. 54. § (8) bekezdése kiegészítésre kerül a helyi önkormányzatok tulajdonában lévő muzeális könyvtári dokumentumok védelmének szabályozásával. A muzeális könyvtári dokumentumok kezelésével és nyilvántartásával kapcsolatos szabályokról szóló 22/2005. (VII. 17.) NKÖM rendelet által definiált dokumentumok korlátozottan forgalomképessé válnak a törvény következtében, támogatva ezzel a kulturális értékek tartós megőrzését és mindenki számára elérhetővé tételét.

A 13. §-hoz

A nyilvános könyvtár alapfeladatainak bővítése szükséges azokkal az új feladatokkal, amelyeket a könyvtárak többsége jelenleg már végez, és amelyek új irányokat fogalmaznak meg elsősorban az információs szolgáltatásokhoz kapcsolódóan. Fontos, a törvényben meghatározott feladatok körében megjeleníteni a könyvtárak társadalmi szerepvállalásának feladatait a tudás-, az információ- és a kultúraközvetítés témakörében, mert ezzel hozzájárulnak az életminőség javításához, az ország versenyképességének javításához.

A 14. §-hoz

A Kultv. 59. § (1) bekezdésének kiegészítése a könyvtári területen lezajlott, európai uniós források felhasználásával megvalósult fejlesztés eredményét jeleníti meg az országos lelőhelynyilvántartás vonatkozásában. Az országos lelőhelynyilvántartás mára már megvalósult; a könyvtári dokumentumok bibliográfiai leírását tartalmazó Magyar Országos Közös Katalógus (a továbbiakban: MOKKA) adatbázis és az erre épülő, a lelőhelyet jelző és a dokumentumforgalmat biztosító ODR elektronikus szolgáltató központ együttes működése révén.

A 15. §-hoz

A MOKKA adatbázis a magyarországi könyvtárakban megtalálható könyvek és egyéb dokumentumok nyilvántartását és internetes kereshetőségét szolgálja, ezáltal a könyvtári könyvek és egyéb dokumentumok kereshetőségét teszi lehetővé. A közös katalógus egy adatbázis, amely a könyvtárak együttműködésével, az adatok beadásával valósul meg, az adatbázis működtetését a nemzeti könyvtár látja el.

A 16. §-hoz

Az ODR biztosítja a könyvtárközi szolgáltatások révén azt, hogy bármely településen, bármelyik könyvtárból lehet kérést küldeni az ODR-ben szolgáltató nagy könyvtáraknak és azok teljes gyűjteményükből teljesítik a kérést. Az ODR kialakítása óta működtetésének és fejlesztésének szolgáltatási és informatikai hátterét a Debreceni Egyetem Egyetemi és Nemzeti Könyvtára biztosítja. E feladat törvényben történő rögzítését biztosítja a 16. §-ban foglalt szabály.

A 17. §-hoz

A megyei hatókörű könyvtárak a megyeszékhely város fenntartásába kerülnek, ezért a Kultv. 64. §-ának módosítása szükséges. A törvény szabályozza a különböző szintű települések önkormányzatainak feladatát a nyilvános könyvtári ellátás megvalósítása érdekében. Tartalmi változtatás nélkül a fenntartók elnevezésének és a szabály szövegének korszerűsítését, pontosítását tartalmazza a módosítás.

A módosítások összhangban vannak az Mötv.-ben meghatározott települési önkormányzati feladatokkal.

A törvény meghatározza a megyei hatókörű könyvtár költségvetési besorolását és úgy rendelkezik, hogy a megyei hatókörű könyvtár és a fővárosi könyvtár nyilvános könyvtár.

A megyei és a fővárosi könyvtár mérete jelentős terjedelmű, tevékenységi köre összetett közfeladatok ellátását jelenti és szerződéses kapcsolatainak rendszere, továbbá a nyilvános könyvtári ellátást igénybe vevők nagy számából következően az ügyfélforgalom volumene szükségessé teszi számukra az önálló működés és gazdálkodás biztosítását.

A (6) bekezdés szerint a megyei hatókörű könyvtár ellátja a megyeszékhely város települési könyvtári feladatait is. Ez a szabály rögzíti azt a már sok éve kialakult tényleges helyzetet, hogy a megyei hatókörű könyvtár a város lakosságának igényeit is teljesíti, és arra készteti a városokat, hogy ne tartsanak fenn külön városi könyvtárat. A törvény megvalósítása eredményeképpen gazdaságosan, mégis hatékonyan és korszerűen magas színvonalon lehet megszervezni a megyeszékhely város és a megye egészének nyilvános könyvtári ellátását.

A törvény szerint a megyei hatókörű könyvtár vagyonkezelője a tevékenységét biztosító vagyonnak. Ez a szabály azt a célt szolgálja, hogy egységesen valósuljon meg a könyvtár által használt állami és önkormányzati vagyon kezelése.

A 18. §-hoz

A Kultv. 66. §-ában meghatározott feladatokat állami feladatként látja el a megyei hatókörű könyvtár. Ezek azok a feladatok, amelyek ellátása a városi és a megyei területen túl országos feladatokat is jelent, és amelyek nélkül a mindenkit megillető korszerű nyilvános könyvtári szolgáltatások nem állnának rendelkezésre minden településen.

Az esélyegyenlőség biztosítása érdekében kiemelt feladat a kistelepülések minőségi és korszerű könyvtári és közösségi szolgáltatásokkal történő ellátása. A megyei hatókörű könyvtár több, mint könyvtári alapszolgáltatás a megyeszékhelyen éppúgy, mint a térségben. Minden település könyvtára nyújt alapszolgáltatást, de a megyei hatókörű könyvtár a rendszerben mindenkinek egy magasabb szintű, komplex könyvtári, közösségi szolgáltatást is (az állomány összetételének kialakítása, megőrzése, a kutatási szintig való feltárása, a katalogizálás, a tartalomszolgáltatás és az elektronikus információs adatbázisok építése stb.) nyújt, akár a legkisebb településen is igényelhetően.

A megyei hatókörű könyvtár fontos feladata a koordináció is, amely összefogja a települési könyvtárak fejlesztését és a szolgáltatások minőségét biztosítása érdekében a könyvtárak minősítésének előkészítését.

A megyei hatókörű könyvtár ugyanakkor továbbra is ellátja az Országos Dokumentumellátási Rendszerben a szolgáltató könyvtár számára meghatározott feladatokat, e feladatok ellátása országos feladat.

A 19. §-hoz

A Kultv. 91/A. §-ának módosításával összhangban kerül módosításra a 67. §-a, amely a tizenötezer fő feletti lakosságszámú városok esetében elsősorban a nyilvános könyvtári ellátás önálló intézményként történő működtetéséről rendelkezik annak érdekében, hogy a lakosság megfelelő minőségű könyvtári szolgáltatásokat vehessen igénybe.

A 20. §-hoz

A törvény a miniszter könyvtári ágazati irányítási jogköréből következően szabályozza a miniszter előzetes egyetértését a könyvtár igazgatójának vezetői megbízásához és annak visszavonásához, továbbá a könyvtár alapdokumentumainak véleményezési jogát.

A 21. §-hoz

A törvény a nyilvános könyvtári ellátásból adódó feladatok finanszírozásának központi költségvetési támogatását és azok forrásait határozza meg, megjelölve a központi költségvetésről szóló törvény megfelelő fejezeteit.

A 22. §-hoz

A települési önkormányzatok közgyűjteményekkel kapcsolatos kötelező feladataihoz kötődő közművelődési tevékenységek támogatása, fontosságának hangsúlyozása miatt kiegészítésre kerül a felsorolás. Ezzel támogatva azt a célt, hogy a feladatellátás integrált formában is megvalósulhasson.

A 23. §-hoz

A korábban a megyei önkormányzatok által fenntartott, jelenleg a megyei intézményfenntartó központokhoz tartózó szervezetek közművelődési szakmai szolgáltatásainak pontosítását szolgálják a módosítások. A feladatok kiegészültek a közművelődési minőségbiztosítással, fejlesztéssel kapcsolatos teendőkkel, a kulturális alapú gazdaságfejlesztést szolgáló kreatív és kulturális ipari szolgáltatásokhoz, a kulturális turizmushoz, az élethosszig tartó tanuláshoz, az anyanyelvápoláshoz, az értéktárak gondozásához, valamint a formálódó kulturális regiszterhez és digitális archívumhoz köthető feladatokkal. E szervezeteknek a kultúráért felelős miniszter közvetlen felelősségi körébe kerülése miatt vált még szükségessé a rendelkezések módosítása.

A 24. §-hoz

A törvény a tizenötezer főnél kisebb népességű települések esetében hangsúlyozza azt a kulturális koncepciót, amely szerint e települések önkormányzatai a könyvtári, közművelődési és múzeumi feladataikat a célszerűség alapján közös szervezetben (nem feltétlen költségvetési szerv keretében) lássák el, figyelembe véve a gazdaságosság és hatékonyság követelményét. Ezt a megoldást ösztönzi az állam annak érdekében, hogy a közművelődési, könyvtári és múzeumi szakfeladatok egymást erősítsék.

A törvény előírja, hogy a megyei hatókörű városi múzeumok és a megyei hatókörű könyvtárak törvényben meghatározott állami feladatainak támogatási összegét a központi költségvetésről szóló törvény intézményekre lebontva határozza meg. Ezzel a szabállyal lehetővé válik, hogy az intézmények támogatási összegének nagyságáról az Országgyűlés a költségvetés keretében döntsön, másfelől azt is eredményezi, hogy az intézmények rövidebb idő alatt hozzájuthatnak a támogatás összegéhez.

A 25. §-hoz

A törvényben normatív tartalommal kerül meghatározásra a muzeális intézmények fogalma, illetve általános feladataik köre; továbbá a múzeumokra vonatkozó általános szabályozás is bővítésre kerül.

Az előírások ellenőrzése érdekében a törvény rögzíti, hogy azokat (így például a múzeumi küldetésnyilatkozat meglétét) - három hónap felkészülési időszakot követően - a miniszter csak 2013. április 1-jétől folyamatosan ellenőrzi, a muzeológiai szakfelügyelet bevonásával.

A 26. §-hoz

Új felhatalmazó rendelkezéseket iktat be, annak érdekében, hogy a törvényben foglaltak megvalósításához szükséges miniszteri rendeletek kiadásra kerüljenek.

A 27. §-hoz

A törvény e rendelkezése új fogalom meghatározásokat illeszt be a Kultv. 1. számú mellékletébe, valamint az elnevezések változása miatt módosítja az országos szakkönyvtárak felsorolásáról szóló 3. számú mellékletet.

A 28. §-hoz

A törvény felhatalmazást ad a Kormány számára, hogy az átadás-átvétel részletszabályait rendeletben rögzítse.

-----STARTING---POINT---VEGE---

A 29. §-hoz

A törvény 29. és 30. §-a a kihirdetését követő 8. napon lép hatályba, míg a többi rendelkezés hatályba lépésének időpontja 2013. január 1. napja.

A 30. §-hoz

A törvény rögzíti a megyei hatókörű városi múzeumok, könyvtárak és közművelődési intézmények átadás-átvételével kapcsolatos alapvető rendelkezéseket, beleértve a megyei hatókörű városi múzeumok és megyei hatókörű könyvtárak vagyonának átadásával kapcsolatos kérdéseket is.

Az átadásra kerülő muzeális intézmények esetében az ingatlan és az ingó vagyon egyaránt az állam tulajdonában marad, míg a megyei hatókörű könyvtárak esetében az ingó vagyon és a könyvállomány a megyeszékhely megyei jogú városok tulajdonába kerül. Az ingatlan ebben az esetben is az állam tulajdona marad.

A 31. §-hoz

A § arra utal, hogy a törvényben előírt feladatok költségvetési támogatása az Európai Bizottság határozatának megfelelő támogatásokat tartalmaz.

A 32. §-hoz

A törvény új szabályaiból következő szövegpontosító módosításokat tartalmaz.

A 33. §-hoz

Az itt szabályozott rendelkezések hatályon kívül helyezésére azok elavult és indokolatlan szabályozása, a muzeális intézményekre vonatkozó új szabályok megjelenése, illetve az eddigi jogalkalmazási gyakorlat tapasztalatai alapján kerül sor.