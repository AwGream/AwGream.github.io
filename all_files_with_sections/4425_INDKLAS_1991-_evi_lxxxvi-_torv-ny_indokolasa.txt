1991. évi LXXXVI. törvény indokolása

a társasági adóról

-----STARTING---POINT---ALTALANOS--- 

A társadalmi közös kiadásokat döntő részben minden állam az adóbevételekből fedezi. Elsősorban ezt a célt szolgálja a vállalkozási tevékenységet végző szervezetek jövedelme után a Javaslatban előírt társasági adó is.

A Javaslat az adóbevétel biztosításán túl, a vállalkozási tevékenységet végző valamennyi szervezet számára azonos feltételeket kíván teremteni, elkerülve, hogy egyes szervezetek ugyanazon tevékenységet előnyösebb feltételek mellett végezhessék.

Az azonos feltételeket szolgálják azok az előírások is, amelyek az adórendszer áttekintését nehezítő, a beruházási döntéseket torzító, meghatározott típusú szervezethez, tevékenységhez kapcsolódó - a vállalkozási nyereségadózásban érvényesített - adókedvezmények fokozatos megszüntetésére irányulnak.

A tőkebefektetést, a termelési szerkezet átalakítását és az állami tulajdon lebontását a Javaslat elsősorban a befektetések - különösen az új befektetések - korábbinál gyorsabb leírásával kívánja elősegíteni.

A Javaslat szorosan kapcsolódik a piacgazdaságokban alkalmazott számviteli elszámolást biztosító számviteli törvény előírásához, megkönnyítve ezzel az adóalap kiszámítását, továbbá ezzel és az adó elnevezésével is segítve a külföldi befektetők eligazodását a magyar gazdasági életben.

A Javaslat az adó funkciójához szorosan kötődve más piacgazdaságok adótörvényeihez hasonlóan az adó alapját pozitív és negatív irányban eltéríti a - piac szereplőinek, a tulajdonosoknak, a befektetőknek és hitelezőknek szóló, maximális óvatosságot érvényesítő - számviteli elszámolás szerinti eredménytől.

-----STARTING---POINT---RESZLETES---

Az 1. §-hoz

Társasági adókötelezettség a vállalkozási tevékenységet folytató adóalanyt terheli. A Javaslat szerint a vállalkozási tevékenység tartalma azonos a más jogszabályokban említett gazdasági tevékenység fogalmával.

A Javaslat tételesen felsorolja azokat a más jogszabályokat (pl. számviteli törvény és adózás rendjéről szóló törvény), amelyek az adókötelezettség részét képező egyes kötelezettségeket meghatározzák.

A Javaslat szerint az adókötelezettség a vállalkozási tevékenység megkezdésének napján kezdődik és a vállalkozási tevékenység befejezésének napjáig tart. A vállalkozás megkezdésénél az első kötelezettségvállalás napját (bármilyen szóbeli vagy írásbeli szerződés alapján vállalt kötelezettség, áruvásárlás, bérfizetés, értékesítés, betételhelyezés), befejezésénél a kötelezettségvállalás utolsó pénzügyi teljesítési idejét kell figyelembe venni. A Javaslat egyértelműen rendezi azokat az eseteket is, amikor adóköteles tevékenység folyik, de az adóalany cége jogilag még nem jött létre vagy már megszűnt. Be nem jegyzett, vagy megszűnt vállalkozások adókötelezettségét a cégbírósági bejegyzés hiánya, vagy a megszűnés ténye nem korlátozza, nem érinti.

A 2. §-hoz

A Javaslat tételesen meghatározza az 1. § szerinti vállalkozási tevékenységet folytató adóalanyok körét, figyelemmel arra, hogy mely szervezetek jogosultak vállalkozási tevékenység folytatására, illetve végeznek ilyet.

A vállalati törvény lehetővé teszi, hogy a tröszt létesítő határozata alapján több tröszti vállalat az adókötelezettség szempontjából egy gazdasági egységnek minősüljön. Ebben az esetben az egyes tröszti vállalatok nem önálló adóalanyok.

A versenysemlegességet figyelembe véve az ügyvédi irodák, a jogi személyiséggel rendelkező jogi képviseletet ellátó munkaközösségek és a művészeti alkotóközösségek, az ipari és szolgáltató szövetkezeti szakcsoportok és a mezőgazdasági szakcsoportok is adóalanynak számítanak.

A Javaslat adóalanynak tekinti a személyi jövedelemadó rendszeréből a vállalkozási nyereségadó rendszerébe 1991. december 31-ig bejelentkezett egyéni vállalkozót és mezőgazdasági kistermelőt 1993. év végéig. Nem tiltja viszont ezen időtartam alatt évközben sem az átjelentkezést a személyi jövedelemadó hatálya alá.

Ha az alapvetően nem vállalkozási tevékenység folytatására létrejött szervezetek - lakásszövetkezet, társadalmi szervezet, egyház, alapítvány, víziközmű társulat - vállalkozási tevékenységet is végeznek, akkor az elért eredmény után itt is a társasági adó rendelkezéseit kell alkalmazni. Az adóköteles vállalkozási tevékenység tartalmát esetükben külön jogszabály határozza meg.

Tevékenységük jellegére tekintettel a Javaslat hatálya nem terjed ki a Magyar Nemzeti Bankra, az Állami Fejlesztési Intézetre, a Pénzintézeti Központra, a költségvetési szervre és az Igazságügyminisztérium felügyelete alá tartozó büntetésvégrehajtási vállalatra.

A 4-5. §-hoz

Az adóalanynak az adóalap számításánál a számviteli törvény előírásai alapján az adóévben megállapított adózás előtti eredményből kell kiindulnia, ha a kettős könyvvitelre vonatkozó előírásokat alkalmazza a könyvvezetésnél és így az éves beszámoló (az egyszerűsített éves beszámoló) részeként eredménykimutatást is készít. Az egyszeres könyvvitelt vezető adóalany pénzforgalmi szemléletben a befolyt bevételek és kifizetések, kiadások különbségeként kimutatott „eredményből” kiindulva, azt az értékcsökkenési leírással és a vásárolt készletek értékének változásával módosítva mutatja ki az ún. adózás előtti eredményt. A pénzforgalmi elszámolásból következően néhány eltérés a korrekciós (adóalapnövelő és - csökkentő) tételeknél is felmerül. A lakásszövetkezet, a társadalmi szervezet, az egyház, az alapítvány és a víziközmű társulat eredményét - amely szervezetek csak meghatározott esetekben alanyai az adónak, - a gazdálkodásuk rendjére vonatkozó külön jogszabály állapítja meg.

Az adótörvény az üzemi tevékenység, a pénzügyi műveletek és a rendkívüli eredmény együttes összegeként kimutatott eredmény számszerűsítésénél figyelembe vett bevételeket, költségeket, ráfordításokat az adóalap meghatározásakor nem minden esetben veszi figyelembe, illetve attól eltérő elszámolást ír elő.

A Javaslat az adóalap számításakor az adózás előtti eredményt csökkentő tételeket a 4. § (2) bekezdésében a növelő tételeket a 4. § (3) bekezdésében határozza meg.

Az adózás előtti eredmény és az adó alapja közötti különbség legfontosabb elemei:

- Az adózás előtti eredményt az adóalap számításánál csökkenti a megelőző évek el nem számolt veszteségének tárgyévre eső összege.

- A számviteli törvény az adózás előtti eredmény terhére egyéb ráfordításként történő elszámolással az éves zárlat elkészítésekor céltartalék képzését írja elő a fizetési határidőn túli követelések, a kétes követelések, az előlegként adott összegek miatt várható veszteségek, és a garanciális kötelezettségek fedezetére. Az előző év végén képzett céltartalékot a tárgyévi zárlat során meg kell szüntetni és az új helyzetnek megfelelően kell a tárgyév végén képezni. A Javaslat nem fogadja el a számviteli törvényben elszámolt céltartalékot (elszámolástechnikailag a bevételként elszámolt összeggel az adóalapot csökkenti, a ráfordításként elszámolt összeggel növeli), az elszámolhatóság mértékét a kintlevőségek késedelmi idejéhez kötötten százalékos mértékben határozza meg. Az adóalap számbavételénél legfeljebb az 5. § (1) bekezdésében meghatározottak szerint számszerűsített céltartalék összege vehető figyelembe. Ha a tényleges céltartalékképzés ennél kisebb, akkor a tényleges céltartalék összege az irányadó.

A fentiek nem vonatkoznak a pénzintézetek céltartalék-képzésére, és a biztosító intézetek biztosítástechnikai tartalék képzésére, ezen adóalanyoknál a számviteli előírások maradéktalanul érvényesíthetők.

Az eredményt pénzforgalmi szemléletben kimutatók a céltartalékot bevételként és ráfordításként nem könyvelik, így e címen korrekciós tétellel nem is számolhatnak.

- A számviteli törvény szerint meghatározott eszközök esetében az értékvesztést költségként kell elszámolni. A Javaslat az ilyen címen elszámolt összegeket az adóalap számításánál nem veszi figyelembe (adóalapnövelő tétel). Az adózás előtti eredményt csökkentő tételként a Javaslat szerint a korábbi években a számviteli törvény szerint elszámolt értékvesztésből - külön-külön kezelve a készletek, a befektetések és az értékpapítok után elszámolt értékvesztést - a felhasználásra, értékesítésre selejtezésre arányosan jutó összeg számolható el. Az elszámoláshoz az adóalanynak az értékvesztésről folyamatos nyilvántartást kell vezetnie. Emellett az egyes eszközcsoport nyitó és záró értékét és az évközi állományváltozást (növekedést, csökkenést) is ismerni kell.

- A Javaslat az adóalap meghatározásánál részletesen foglalkozik az értékcsökkenési leírás szabályaival. A nemzetközi gyakorlatnak megfelelően meghatározza az adóalapnál levonható értékcsökkenési leírás számításának módszerét és mértékeit, figyelembevéve az ágazati és funkcionális sajátosságokat. Az amortizációs rendszer fokozatos korszerűsítését célozva a törvény hatályba lépése utáni eszközökre kedvezőbb kulcsok vonatkoznak, de a fordulónap előtti eszközök leírásának szabályai is egyszerűbbé és kedvezőbbé válnak a korábbiakhoz képest. A befektetések ösztönzése érdekében az adóalapnál a beruházások után is megenged értékcsökkenés címen levonást, eltérően a számviteli törvénytől. A Javaslat az egységesített leírási rendszer keretében megszünteti a korábbi kivételeket, de átmeneti szabállyal biztosítja a korábban gyorsítottan leírható eszközök eredeti feltételek szerinti „kifutását”. A társasági adó technikájának megfelelően az elszámolható amortizáció adóalapcsökkentő tényezőként jelenik meg, míg a mérlegben elszámolt értékcsökkenés az adó alapját növeli.

- A pénzforgalmi elszámolás sajátosságaiból következően a számviteli törvény és a Javaslat is értékcsökkenési leírásként veszi nyilvántartásba az egyszeres könyvvitelt vezetőknél az immateriális javak, tárgyi eszközök és beruházások értékesítése, selejtezése és - feltételhez kötve - a térítés nélküli átadás esetén a nettó értéket. (A kettős könyvvitelt vezetőknek a nettó érték egyéb ráfordításként számolandó el ilyen esetekben.)

- A Javaslat a külön meghatározott lízingtartalom esetén adóalapnövelő tényezőként írja elő a bérbevevőnél a futamidő alatti teljes bérleti díj meghatározott összeg feletti részét, ha a meghatározott összegnél az adott évben ténylegesen magasabb ráfordítással számolt. A versenyfeltételek egységesítése érdekében az import lízingre külön szabályt is előír a Javaslat. A fenti rendelkezés kizárja a lízinggel kapcsolatos visszaéléseket - az adásvétel lízingkénti kezelését - és pótolja a korábbi évek szabályozási hiányát.

- A Javaslat a kétszeres adózás elkerülése miatt adóalapcsökkentő tételként veszi figyelembe a részesedést, az osztalékot, amelyet az adóalany valamilyen gazdasági társaságban való részvétel alapján az adóévben kapott és bevételként számolt el. Ennek megfelelően kell eljárni akkor is, ha az egy éven túli lejáratú kölcsönök után az ügyfél az osztalékkal azonos elszámolás szerint fizeti a hozadékot, függetlenül annak elnevezésétől.

- A Javaslat szerint a közérdekű kötelezettségvállalásra és alapítvány céljára átadott összeget, illetve annak egy részét, - amit az adóalany végleges pénzeszközként adott át a tőketartalékból, - az adóalanya az adózás előtti eredményéből a törvény 4. § (2) bekezdés g) pontjában felsorolt a feltételek fennállása esetén vonhatja le. A rendelkezés a törvény hatálybalépése után valamennyi hozzájárulásra vonatkozik.

- Jelenleg a mezőgazdasági célt szolgáló termőföld és az erdő érték nélkül, vagy korábbi törvényekben meghatározott igen alacsony értéken van nyilvántartva. Az a szándék, hogy minden föld értéken szerepeljen a könyvekben, amelyet törvény határoz meg. A tulajdonváltozást az adótörvény nem akarja adóztatni, ezért a Javaslat az első „értékesítésből” származó eredményt nem vonja adó alá. (A bevétellel az adózás előtti eredményt csökkenti és a nyilvántartási értékkel növeli.)

- Az adóalanynak, amennyiben magánszemély részére a jegybanki kamatnál alacsonyabb kamatfeltétel mellett nyújt kölcsönt, a bevételként nem realizálható kamatkülönbözettel az adó alapját növelni kell. Kivétel ez alól a lakáscélú hitel, a forgalmazó által nyújtott áruvásárlási kölcsön és az állami tulajdon megvásárlásához nyújtott hitel.

- A számviteli törvény előírása szerint a térítés nélküli eszközátadás az átvevőnél nem jelent bevételt, az átadó viszont az eszközt nyilvántartási (nettó) értéken vezeti ki könyveiből. A Javaslat ezen a címen elszámolt költséget az adóalap számításánál nem veszi figyelembe, vagyis az adózás előtti nyereség az átadónál a térítés nélkül átadott tárgyi eszköz nyilvántartási értékével növelendő. Nem kell növelni az adóalapot, abban az esetben, ha az átadás az adótörvényben meghatározott közérdekű kötelezettségvállalásra és alapítvány céljára történik vagy ha az átadást jogszabály írja elő. Ez az előírás nem vonatkozik az egyszeres könyvvitelt vezetőkre, mivel náluk a nettó érték kivezetés értékcsökkenési leírás címen történik.

- A Javaslat az adóalap megállapításánál abból indul ki, hogy a jövedelemszerzéssel kapcsolatosan indokoltan felmerült, igazolt költségeket lehet csak elszámolni. Nem minősül ilyennek és ezért az adóalapot növelő tényezőként kell figyelembe venni:

= az olyan eszköz beszerzésére, fenntartására, üzemeltetésére, karbantartására fordított költséget, kiadást - beleértve a tárgyi eszköz értékcsökkenési leírását is - amely nem közvetlenül a vállalkozási tevékenységhez kötődik. Az olyan költségek, kiadások, amelyek nem kizárólag a jövedelemszerző tevékenységgel kapcsolatosan merültek fel a tevékenységgel arányosan számolhatók el.

= 1992. december 31-ét követően a vállalkozás tagjának, alkalmazottjának, a személyes, illetve családi szükséglete kielégítésére fordított természetbeni juttatás költségként, ráfordításként elszámolt összege, kivéve, ha a juttatást külön jogszabály megengedi vagy előírja. Ezt a rendelkezést 1992. évben még nem kell alkalmazni.

- A Javaslat az adózás előtti eredmény növeléseként írja elő a költségek között elszámolt management szolgáltatásért adott ellenértéket, abban az esetben, ha a szolgáltatást nyújtó és az adóalany egymással kapcsolatban állónak minősül, azaz jelentős vagy többségi részesedéssel rendelkezik egyik a másik jegyzett tőkéjében vagy döntő irányítást, ellenőrzést gyakorol egyik a másik felett. Management szolgáltatásnak számít a műszaki-gazdasági szolgáltatás és az egyéb szaktanácsadás.

- A Javaslatnak a bérnövekmény adóalapot növelő tételként való előírása csak az érdekegyeztetés meghiúsulása esetén megalkotásra kerülő külön jogszabály hatálybalépésével kap jelentőséget.

A 6. §-hoz

A Javaslat az adómegállapításának keretében szabályozza a veszteségelhatárolás feltételeit.

Általános szabályként 1992-től - a korábbi két év helyett - a piacgazdaságokban alkalmazott gyakorlathoz igazodva öt éves veszteségelhatárolást tesz lehetővé. A veszteség évenkénti elszámolásának mértékét az adóalany maga határozhatja meg, az öt éven belül egyenetlen részletekben való adóalapcsökkentés mellett is dönthet.

Az általános 5 éves veszteségelhatárolási időszak alól két kivételt állapít meg a Javaslat.

a) a vállalkozásalapítás és annak fennmaradása érdekében azok az adóalanyok, akik újonnan (jogelőd nélkül) jöttek létre, az alakulás és az alakulást követő két év (tehát összesen az első három adóév) veszteségét korlátlan ideig határolhatják el, kivéve az alapítási költségekből eredő veszteséget, mivel ezeknek veszteségkénti kimutatása a számviteli törvényben biztosított aktiválással elkerülhető,

b) azoknak az adóalanyoknak, akik a statisztikai ágazati besorolás szempontjából mezőgazdasági ágazatba tartoznak, a tárgyévi veszteségük fedezetére nemcsak a jövőbeni nyereség esetén van beszámítási lehetőségük, hanem az adóévet megelőző két adóév befizetett nyereségadója terhére is korrigálhatják az eredményüket és önellenőrzéssel visszaigényelhetik a veszteségre jutó adót. Abban az esetben, ha a megelőző két év adóalapja a veszteséget nem fedezi, a nem fedezett rész erejéig a tárgyévet követő években - az általános szabályok szerint - élhetnek a veszteségelhatárolás általános lehetőségével, azaz a fennmaradó összeget öt évre elosztva számolhatják ki.

A Javaslat értelmében a veszteségelhatárolásra vonatkozó szabályokat - a betétesek védelme érdekében - a pénzintézetek nem alkalmazhatják.

A 7-8. §-hoz

A Javaslat az adóalany megszűnésére (függetlenül attól, hogy adóéven belül vagy az adóév végén kerül sor a végelszámolásra, de kivéve, ha arra csődeljárás keretében kerül sor) egy speciális szabályt ír elő. Ennek alapján ilyen esetben a könyvviteli zárlat során a nem értékesített, vagyis a tagok között természetben felosztott, nyilvántartott eszközöket nem a könyv szerinti értéken, hanem piaci értéken (ami lehet több és kevesebb) kell az elszámolásokban figyelembe venni, úgy mintha ezen az értéken értékesítették volna. Az értékesítéssel azonos számbavétel azt is jelenti, hogy az adóalap kimunkálása során a nyilvántartási érték ráfordításként - az egyszeres könyvvitelt vezetőknél értékcsökkenésként - vehető figyelembe.

A megszűnésre vonatkozó előírás szerint kell eljárni annak az egyéni vállalkozónak és mezőgazdasági kistermelőnek, aki az adótörvény hatálya alól kikerül.

A Javaslat az adóhatóságot feljogosítja arra, hogy az adóalany által meghatározott adóalapot módosítsa abban az esetben, ha - az adózás elkerülése vagy az adó csökkentése érdekében - az egymással kapcsolatban álló felek az egymás közötti szerződéseikben a valós piaci értéknél magasabb vagy alacsonyabb ellenértéket alkalmaznak, mint amilyen ellenértéket független partnerek esetén érvényesítenek.

A 9. §-hoz

A Javaslat adókulcsként lineáris 40%-os mértéket állapít meg, amely nemzetközi összehasonlításban nem tekinthető magas mértéknek. Adót természetesen csak akkor kell fizetni, ha az adóalapként kimunkált összeg nem negatív értékű. Pozitív adóalap - azaz adókötelezettség - esetében viszont az adót akkor is teljesíteni kell, ha emiatt a mérleg szerinti eredmény negatívvá válik.

A 10-14. §-hoz

A Javaslat szerint az adóalany által megállapított számított adót (9. §) egyrészt az adómentességek, másrészt - átmenetileg - az adókedvezmények mérsékelhetik.

Az adómentesség a Javaslat értelmében a lakásszövetkezetek a társadalmi szervezetek, az egyházak, az alapítványok és a víziközműtársulatok vállalkozási tevékenységére terjed ki abban az esetben, ha a gazdálkodásukra vonatkozó külön jogszabály alapján kimutatott összes tevékenységükből a vállalkozási tevékenységből elért bevétel nem haladja meg a 10%-ot. Ha azonban a 10%-nak megfelelő bevétel több mint 10 millió forint, az adómentességet elveszti az adóalany. E szervezetek esetében a vállalkozási tevékenységet a gazdálkodásuk rendjére vonatkozó jogszabályok értelmezik oly módon, hogy az alapfeladatot és az ahhoz szorosan kapcsolódó tevékenységeket nem minősítik vállalkozási tevékenységnek.

A Javaslat alapján a megváltozott munkaképességűek foglalkoztatására kijelölt célszervezetek is adómentességet élveznek abban az esetben, ha a szervezet úgynevezett non profit jelleggel működik, azaz nem számol el a tárgyévben osztalékot, vagyis a képződő jövedelem a szervezet vagyonát növeli és a fejlesztési forrásait bővíti.

A Javaslat szerint a számított adóból többféle jogcímen adókedvezmény vehető igénybe.

- A Javaslat jelentős adókedvezményeket biztosít az újonnan alakuló külföldi részvétellel működő gazdasági társaságoknak (vegyesvállalat). Az ilyen társaságot a külföldi részesedés arányától és a társaság által végzett tevékenység nemzetgazdasági jelentőségétől függően meghatározott nagyságrend felett differenciált mértékű adóvisszatartás illeti meg a működés első tíz évében. Az adókedvezményre azonban jogot 1993. december 31-ig lehet szerezni. A feltételeknek ezen időpont után megfelelő társaságok adókedvezményt már nem vehetnek igénybe.

A Javaslat a korábbi gyakorlatnak megfelelően utoljára az 1994. évi osztalékra érvényesítve biztosítja a megtermelt hozadék (osztalék) magyarországi befektetésének adómentességét. Ez nemcsak a saját társaságba, hanem más társaságba történő befektetés esetén is érvényesül.

A Javaslat a törvény hatálybalépése előtt létrejött külföldi részvételű társaságok számára a vállalkozási nyereségadó törvényben biztosított korábbi adókedvezményeket meghatározott időpontig még érvényben tartja.

- A Javaslat a struktúrapolitikai döntésekhez kapcsolódó egyes hitelcélokhoz adókedvezményt biztosít a korábbi évekhez hasonlóan. Az export árualapok bővítését szolgáló fejlesztésekhez kapcsolódó hitelkamatok utáni adókedvezmény mértékének növelésével pedig méginkább elősegíti azon népgazdasági érdekeket, amelyek az export növelését célozzák.

- Az egyes közszolgáltató, egészségügyi, kulturális és sporttevékenységet folytató gazdálkodók a korábbi években adókedvezményt vehettek igénybe e tevékenységük után. E tevékenységek nagy részében a központi árszabályozás és az alacsony jövedelmezőség volt a jellemző. Az e téren is megvalósuló tulajdonváltás és a piaci áron történő szolgáltatás-nyújtás, valamint az adókedvezmény számítás technikája - amely a kedvezményezett szolgáltatás árának emelésére késztetett - a kedvezmény megszüntetését indokolná. A piaci viszonyok teljes kialakításáig - tekintettel a társadalmi érdekekre is -, a Javaslat az előző évinél alacsonyabb mértékben állapítja meg a kedvezményt 1992. évre, és 1993-ban annak teljes megszűnését hirdeti meg.

A 15. §-hoz

A külföldről származó jövedelem adóztatására vonatkozóan a Javaslat egyértelművé teszi, hogy

- az osztalékra előírt szabályok érvényesek, ha a kapott jövedelem a forrás-országi és a magyar előírások szerint is osztalék,

- ha a kapott jövedelem a forrás-ország szerint sem és a magyar előírások szerint sem osztalék, akkor ez része az adóalapnak a külföldön megfizetett adóval növelt összegben. A kétszeres adózás miatt azonban a magyar adószabály szerinti adókötelezettségbe be lehet számítani a külföldön megfizetett adót a külföldi jövedelemre jutó magyar adó mértékéig.

- ha a kapott jövedelem a forrás-ország szerint nem osztalék, de a magyar előírások szerint igen, úgy szintén az osztalékra vonatkozó szabályok szerint kell eljárni. Ez annyit jelent, hogy az adóalapba ezt az összeget nem kell beszámítani, és nem lehet levonni az adóból a külföldön megfizetett adót.

A 16. §-hoz

A Javaslat a számított adónak az adókedvezményekkel, a külföldön megfizetett adóval és a földadóval csökkentett összegében állapítja meg a fizetendő adót. Kimondja továbbá, hogy a levonások a számított adó összegéig vehetők figyelembe, így sem negatív adó igénybevételére, sem kedvezmények következő évre történő elhalasztására nincs mód.

A 17-18. §-hoz

A fizetendő társasági adót évente kell megállapítani. Évközben - a folyamatos költségvetési bevétel biztosítása érdekében - előleget kell fizetni. Az adózással kapcsolatos eljárásról, az előlegfizetés időpontjáról az adózás rendjéről szóló törvény rendelkezik, de az adóelőleg számításának alapját, mértékét az adótörvény határozza meg.

Általános szabály, hogy az adóelőleg alapja az előző adóévi fizetendő adó, amelyet egyenlő részletekben kell havonta kétszer megfizetni. A rendszeres, üzletszerű gazdasági tevékenységet folytató adóalanyok bázisadatát, és az annak alapján fizetendő előleg mértékét és esedékességét az előző adóévről benyújtott adóbevallás alapján az adóhatóság fizetési meghagyásban közli.

Az adóelőleg bázisának az általános szabály szerint történő megállapítására akkor kerülhet sor, ha az adóalany az adóévet megelőző évben is, és az adóévben is változatlan formában működött. Ezért az ettől eltérő esetekre a Javaslat külön rendelkezéseket határoz meg [18. § (1) bekezdés b)-e) pontok]. Ezekben az esetekben az adóhatóság által megküldendő fizetési meghagyáshoz az adózás rendjéről szóló törvényben előírtak szerint a változásról szóló bejelentésben közölt adat veendő alapul.

Az adóelőleget általában egyenlő részletekben kell megfizetni. Kivétel ez alól a mezőgazdasági és erdőgazdálkodási ágazatba sorolt adóalany, amelynél a Javaslat - a jövedelemképződés szezonális ingadozására tekintettel - lehetővé teszi, hogy előleg fizetésére negyedévenként növekvő mértékben kerüljön sor.

Az adóévben képződő adóalap - számos ok miatt - eltérhet az adóévi adótól. Ezért a Javaslat előírja, hogy a fizetési meghagyás alapján fizetett adóelőleget ki kell egészíteni a várható éves fizetendő adó összegére.

Az érvényes (jogerős) fizetési meghagyás alapján kell fizetni az előleget mindaddig (az évvégi kiegészítést követően is) - amíg az adóhatóság rendkívüli adóbevallás (amit például a javaslat 1992. évről előír) vagy az éves adóbevallás alapján új fizetési meghagyást nem ad ki.

1992. január 1-jétől megváltozik az adókedvezmények köre, illetve mértéke. Ezeket figyelembe véve a törvény átmeneti rendelkezésként [19. § (7) és (8) bekezdés] előírja, hogy az 1992-ben fizetendő adóelőleg megállapításakor a bázist korrigálni kell, vagyis az 1991. évi számított vállalkozási nyereségadóból csak az 1992-ben „élő” kedvezmények kerülhetnek levonásra, valamint az 1992. évi számított földadó, tekintettel arra, hogy a következő évtől a földadó levonható a társasági adókötelezettségből.

Abból az általános rendelkezésből kiindulva [18. § (1) bekezdés], hogy az előző adóévről benyújtott adóbevallásból megállapított jogerős fizetési meghagyás alapján kell az előleget fizetni az adóévről benyújtott adóbevallás alapján megállapított fizetési meghagyás jogerőre emelkedéséig, 1992-ben az előző, - 1991-ben kiküldött - fizetési meghagyás alapján kell az előleget teljesíteni (1988. évi IX. törvény 27. §) mindaddig, amíg az adóhatóság újabb fizetési meghagyásban nem közli az új adóelőleg összegét.

A 19. §-hoz

E törvény és a számviteli törvény az adóalanyok működésének pénzügyi, vagyoni feltételeit, az adózáshoz kapcsolódó kedvezmények körét és mértékét több vonatkozásban megváltoztatja. Az átmeneti rendelkezések biztosítják egyrészt a pénzügyi feltételek folytonosságát.

Jelenleg az egyszerűsített kettős könyvvitel szerinti elszámolásban a saját termelésű készleteket nem kell nyilvántartani. Az egyszerűsített kettős könyvvitel szerinti elszámolás viszont 1992. évtől megszűnik, ezért a saját termelésű készleteket újból aktiválni kell, amelynek hatásaként nő az eredmény. Az átmeneti rendelkezés intézkedik arról, hogy ha korábban (1989-91. évben) a kettős könyvvitelről az egyszerűsített kettős könyvvitelre való áttéréskor a saját termelésű készlet értéke a vagyonnal szemben került kivezetésre, - azaz nem csökkentette akkor az adóalapot - az ennek megfelelő összeget a tőketartalékkal szemben lehet készletre venni, annak érdekében, hogy azt ne terhelje ismételten adó. A tőketartalékkal szemben elszámolt összeg azonban nem lehet több, mint az 1992. évben saját termelésű készletként állományba vett eszközérték.

Az 1988. évi IX. törvény 10. §-a az adóalap számítása szempontjából a bérnövekményt eredményt növelő tételként írta elő. Az átmeneti rendelkezés arról intézkedik, hogy ha adóalap hiányában 1989-91. években ezen összegek után az adó nem került megfizetésre, úgy 1992-ben, illetve a további években kell megnövelni az adóalapot, amíg az adó megfizetése meg nem történik.

A Javaslat a (4)-(6) bekezdésekben meghatározza azokat az adókedvezményeket, illetve az adókedvezmények igénybevételének módját, amelyeket eredeti lejáratukig változatlanul igénybe vehetnek az adóalanyok, ha a jogosultságot 1991. december 31-éig megszerzik, és a feltételeknek változatlanul megfelelnek, ennek megfelelően.

- a kizárólag belföldi magánszemélyek részvételével működő szervezetek, valamint az elmaradott térségben működést kezdő adóalanyok a Javaslat szerint az adókedvezményre a jogot legkésőbb 1991. december 31-éig szerezheti meg,

- fokozatosan megszűnnek a környezetvédelmi, mezőgazdasági és élelmiszeripari, műemlékhelyreállító tevékenységet szolgáló beruházások utáni adókedvezmények. E beruházások költsége után adókedvezmény 1992. január 1-jétől akkor számolható el, ha a beruházás kivitelezését 1991. december 31-éig megkezdte az adóalany. A beruházás kivitelezése az építési naplóba történő első bejegyzéssel, gépberuházásnál a gép megvásárlásával (leszállításával vagy számlázással) ültetvénynél a szaporítóanyag ültetésével kezdődik el,

- az elmaradott térségben infrastruktúrafejlesztő vagy munkahelyteremtő beruházást megvalósítók az adókedvezménnyel megvalósított beruházás befejezéséhez a területfejlesztési alapból igényelhetnek támogatást.

A Javaslat végül lehetővé teszi, hogy az 1991. évben vagy az azt megelőző években keletkezett és nem rendezett (adóalapcsökkentésként vagy a vagyon terhére el nem számolt) veszteséget az 1992. évtől érvényes szabályok szerint számolják el, vagyis öt év alatt csökkentsék az „áthozott veszteséggel” az adóalapot. Nem vonatkozik ez a rendelkezés az elhatárolt alapítási költségre, mivel az nem jelent meg a kimutatásokban veszteségként. A pénzintézetek 1992. évtől a Javaslat szerint veszteséget nem határolhatnak el, ebből következően a korábbi évek esetleges veszteségét sem vihetik tovább.

-----STARTING---POINT---VEGE---

A 20. §-hoz

A Javaslat záró paragrafusa rendelkezik a hatálybalépésről, és tartalmazza a Kormánynak, szóló felhatalmazásokat.

A Javaslat hatályon kívül helyezi a társasági adó alanyaira vonatkozó eddigi adózási szabályokat.