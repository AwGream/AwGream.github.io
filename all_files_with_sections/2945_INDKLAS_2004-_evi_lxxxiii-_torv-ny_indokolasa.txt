2004. évi LXXXIII. törvény indokolása

a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosításáról

-----STARTING---POINT---ALTALANOS--- 

A más tagállamba Magyarországról adó-felfüggesztéssel történő eladások esetén a csatlakozástól hatályba lépett új szabályként ún. szállítási jövedéki biztosítékot kell a feladó adóraktárnak nyújtania, amely az áru átvételének visszaigazolását követően szabadulhat csak fel. Az eddigi tapasztalatok szerint a tagállami vevők kivárják a visszaigazolás végső határidejét (45 nap), s nem küldik folyamatosan vissza a biztosíték felszabadításához szükséges átvételi igazolást. Ennek következtében az alkoholtermék értékesítése esetén igen magas, milliárdos nagyságrendű szállítási jövedéki biztosítéknyújtási kötelezettséget kell folyamatosan teljesíteni, ami rontja az uniós export gazdaságosságát. Tekintettel arra, hogy több tagállam (Olaszország, Ausztria) is alkalmazza a biztosíték bemaximalizálását, illetve a hatályos jövedéki törvény a dohánygyártmányokra lehetővé teszi, a módosítás a nyújtandó biztosíték felső határát - azonosan a dohánygyártmányokra érvényesülővel - 600 millió Ft-ban húzza meg.

A csatlakozástól hatályba lépett jövedéki adótörvénynek az adó-visszaigénylésekre vonatkozó szabályozása is pontosításra szorul az EU tagállamaival folytatott kereskedelem új alapokra helyezésével, új fogalmi kategóriák megjelenésével összefüggésben a gyakorlatban felmerült problémák alapján pontosításra szorul annak érdekében, hogy az eredeti jogalkotói szándék érvényre jusson.

Így szükséges kiegészíteni az adó-visszaigénylési jogosultságot arra az esetre is, ha az adó alól mentesíthető felhasználási célra (pl. vegyipari, gyógyszeripari felhasználásra) más tagállamból behozott jövedéki terméket használnak fel, vagyis ha a behozatalt bejegyzett vagy nem bejegyzett kereskedő, továbbá közösségi kereskedelmi tevékenységet végző jövedéki engedélyes kereskedő végzi.

A gázolaj és a repüléshez felhasznált üzemanyag esetében a hatályos rendelkezések szintén nem teszik lehetővé a bejegyzett és a nem bejegyzett kereskedőtől, továbbá a jövedéki engedélyes kereskedőtől történő beszerzés esetén sem a visszaigénylést, csak arra az esetre engedik meg, ha a beszerzés adóraktárból vagy importálótól történik. Ez a korlátozás például a révhajózás gázolajbeszerzése vagy a repülőbenzin-beszerzése esetében - amint az időközben felszínre került - nehézségeket jelent, s a gyakorlatban nem tudnak valójában a visszaigénylés lehetőségével élni. Az indítvány szerinti módosítás azonos feltételeket teremt a beszerzésekre, elhagyja a kizárólag adóraktárból és importból való beszerzés feltételét. Az indítvány szerint az új, kedvezően megváltozó szabályok visszamenőlegesen kerülhetnének alkalmazásra, ha egyébként a jogosultság fennáll.

A csatlakozástól a törvényben nevesített, nem magáncélú repülésekhez felhasznált repülőgép-üzemanyagra is lehet adó-visszaigénylést érvényesíteni. Ezek között azonban nem szerepel a szakmai képesítést adó pilótaképzés keretében való felhasználásra a visszaigénylés lehetősége, amit a légi közlekedési szakemberhiányra tekintettel indokolt ily módon támogatni. Az indítvány ezzel a felhasználással - leszűkítve a költségvetési és ellenőrzési szempontból kezelhető államilag finanszírozott felsőfokú akkreditált képzésre - javasolja kiegészíteni a visszaigénylési eseteket.

A repülési üzemanyagok utáni adó-visszatérítés gyakorlatban való érvényesíthetőségéhez szükséges továbbá, hogy a visszaigénylés ne legyen az üzembentartóra lekorlátozva, hanem az üzemeltető is visszaigényelhessen, tekintettel arra, hogy az üzembentartás és az üzemeltetés a gyakorlatban elkülönülhet egymástól. Ilyen esetekben a légijárművekkel a különböző légiszolgáltató cégek végzik a repüléseket, azaz ők az üzemanyag vásárlói, ezeket nevesíti a vonatkozó jogszabály [20/2002. (III. 30.) KöViM rendelet 2. § 8-9. pontja] mint üzemeltetőket. A visszaigénylés ilyen esetben az üzemeltetőhöz rendelhető (ő végzi a tevékenységet és vásárolja az üzemanyagot), ezért ezt a jogot az üzemeltetőnek is meg kell adni. A hatályos szabályozás szerint megkövetelt repülési terv benyújtása az üzemeltető esetében nem lehetséges, ezért helyette - a törvény szerint - a repülés időpontját, célját és teljesítését igazoló okmányt kell csatolni az adó-visszagiényléshez. A repülési terv, mint dokumentum elhagyásával a visszaigénylés két hónapos időkorlátja sem indokolt, mivel az a repülési terv archiválására vonatkozó szabályhoz kapcsolódott.

-----STARTING---POINT---RESZLETES---

-----STARTING---POINT---VEGE---