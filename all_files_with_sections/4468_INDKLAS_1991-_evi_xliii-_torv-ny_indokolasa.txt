1991. évi XLIII. törvény indokolása

az 1956-os emlékérem és emléklap alapításáról

-----STARTING---POINT---ALTALANOS--- 

Indokolás

Közeledik az 1956. évi forradalom és szabadságharc 35. évfordulója, amelynek méltó megünneplését kívánja elősegíteni e törvényjavaslat.

Az 1956. évi forradalom résztvevői, a megtorlást elszenvedők és az életüket áldozók hozzátartozói mindezideig semminemű hivatalos erkölcsi elismerésben nem részesültek.

Itt az ideje, hogy az 1956-ban magára talált, és mára teljes szabadságát visszanyert nemzet kifejezze elismerését és megbecsülését.

A nemzet halálát kifejező Emlékérem és Emléklap egyszeri alkalommal, a 35. évforduló alkalmával kerül adományozásra. Tekintettel a forradalom nagyszámú résztvevőjére, az arra érdemesek nevének felkutatására hosszabb időre van szükség, ezért a Javaslat nyitva hagyja a későbbi pótlólagos adományozás lehetőségét, de akkor is 1991. október 23-i dátum feltüntetésével.

Hangsúlyozni kell, hogy egyszeri adományozásról van szó és nem érdemrend alapításáról.

Az ügy fontossága és a kitüntetés súlya megköveteli, hogy azt Magyarország államfője a köztársasági elnök adományozza, aki kifejezi a nemzet egységét.

Az Alkotmánnyal összhangban a miniszterelnök előterjesztésre történik az adományozás.

A miniszterelnök társadalmi bizottságot nevez ki, amely javaslatokat tesz személyekre, figyelembe véve a forradalom és szabadságharc történetét kutató, valamint emlékét ápoló társadalmi szervezetek ajánlásait.

Szükséges volt korlátozni az ajánlásra jogosultak körét, kizárva az egyéni kezdeményezéseket. Így hazai és külföldi szervezeteknek egyaránt lehetőségük nyílik megfontolt javaslataik megtételére.

A társadalmi bizottság sui generis is javasolhat személyeket. A Javaslat kihangsúlyozza, hogy a kitüntetéssel oklevél és igazolvány jár. Ez implicite azt jelenti, hogy semminemű más jellegű anyagi előny nem kapcsolódik a kitüntetéshez.

Az 56-os szervezetek határozott javaslatára mindazok, akik fegyverrel harcoltak a szabadságért, akik életüket áldozták, és akiket megfosztottak szabadságuktól, Emlékéremre jogosultak, míg a forradalmi szervezetekben, a demokratikus pártokban jelentős tevékenységet kifejtők számára, valamint mindazoknak, akik kiemelkedő szerepet játszottak 1956. eszméinek továbbélésében, Emléklap adományozható. Az áldozatvállalás súlya indokolja a különbségtételt.

A posztomusz Emlékérem átvételére és viselésére elsősorban a szülő, a gyermek, az özvegy jogosult, de a sajátos személyi viszonyok szükségessé teszik, hogy kivételesen a Társadalmi Bizottság jelölje meg a hozzátartozót. (Így pl. lehetővé válik, hogy indokolt esetben élettárs vagy testvér is átvehesse az érmet.)

-----STARTING---POINT---RESZLETES---

-----STARTING---POINT---VEGE---