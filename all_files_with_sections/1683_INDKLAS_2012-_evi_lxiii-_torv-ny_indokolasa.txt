2012. évi LXIII. törvény indokolása

a közadatok újrahasznosításáról

-----STARTING---POINT---ALTALANOS--- 

A hazai alkotmányos rendszer a rendszerváltás óta kommunikációs alapjogként ismeri el a közérdekű adatok szabad megismerhetőségét terjeszthetőségét. Az információszabadság kérdéskörével az Alkotmánybíróság is több alkalommal foglalkozott, a 19/1995. (III. 28.) AB határozat megállapította, hogy a közszféra adataihoz bárki, a cél megjelölése és indokolás nélkül hozzáférhet, ezen adatok közzététele kötelező. E mögött az a jogpolitikai megfontolás húzódik, hogy a közadatok közkincsek, közjószágnak minősülnek, így azok eleve nyilvánosak, nincs tulajdonosuk, ezért az azokhoz való hozzáférés, felhasználás nem korlátozható, ebből következően azok ingyenesen megismerhetők. Az információszabadság hazai szabályozásának alakulásában fontos lépés volt az elektronikus információszabadságról szóló 2005. évi XC. törvény (a továbbiakban: Eitv.) megalkotása, amely a közfeladatot ellátó szervek által kezelt legfontosabb közérdekű adatok bárki számára elérhető, ingyenes elektronikus közzétételét írta elő. Az Eitv. rendelkezéseinek jelentős részét 2012. január 1-jétől az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) tartalmazza.

Az információszabadság történetileg kialakult koncepcionális körében újabb keletű fejleménynek tekinthető a közszféra információinak további felhasználásáról szóló 2003. november 17-i 2003/98/EK európai parlamenti és tanácsi irányelv (a továbbiakban: PSI irányelv), amely - túllépve a közérdekű adatok megismerhetőségének alapvető alkotmányos elvárásánál - a közérdekű adatok további felhasználásának, újrahasznosításának közösségi kereteit fektette le. A PSI irányelv az információszabadság „hagyományos” normáihoz képest más megközelítést, fogalomrendszert alkalmaz.

A PSI irányelv alapvetése szerint a közösségi szintű információs piacon felhasznált/értékesített adatok jelentős részét a közszférában állítják elő (pl. meteorológiai adatok, jogszabályok, különböző állami nyilvántartások adatai stb.). Az így előállított adatok fontos alapanyagát képezik az információs és digitális tartalomszolgáltatásnak, hozzájárulnak új termékek kialakulásához, ezzel a piaci verseny fokozásához, gazdasági növekedéshez és munkahelyteremtéshez.

A belső információs piac zavartalan működését ugyanakkor befolyásolja, hogy a közszféra adataihoz való hozzáférés, és azok felhasználására vonatkozó lehetőségek szabályozása az egyes tagállamokban jelentősen eltérnek, ez piaci torzulásokat okozhat mind a magánszféra szereplői, mind a magán és közszféra szervei között kialakuló verseny esetében is. A fenti piaci torzulás elkerülése érdekében a PSI irányelv célul tűzi ki, hogy az egyes tagállamokban a közszféra adatainak újrahasznosítására vonatkozó jogi keretek megegyezzenek, és biztosítva legyenek ezen információk újrahasznosításának tisztességes és megkülönböztetéstől mentes feltételei.

A közérdekű adatok újrahasznosításának a PSI irányelvben rögzített szabályai tehát elsősorban nem a közszféra átláthatóságát, vagy a közszféra által előállított információk szabad megismerhetőségét célozzák, vagy erősítik. Az irányelv mindezeket az alapjogokat alapul véve, és azokat nem sértve kívánja egységes keretek alapján biztosítani a közérdekű adatok további - első sorban piaci vagy üzleti - célú felhasználását, és ezen keresztül a közadat-vagyon minél szélesebb körű, és hatékonyabb felhasználását.

A hazai jogalkotó eddig tételesen nem ültette át a PSI irányelv rendelkezéseit. A korábbi hivatalos magyar álláspont szerint a közérdekű adatok korlátozásmentes és ingyenes megismerhetősége és terjeszthetősége az Eitv-ben meghatározott közzétételi kötelezettséggel együttesen lefedte az újrahasznosításról szóló irányelvben rögzített követelményeit, így külön a külön szabályozás sem volt indokolt, a PSI irányelv átültetése az irányelvben megjelölt transzpozíciós határidőig ezért nem történt meg. Az időközben szerzett tapasztalatok azonban azt mutatták, hogy tekintettel elsősorban a közérdekű adatok kereskedelmi piacának eltérő gyakorlataira (különösen a hozzáférhetőség és árazás terén) a korábbi hivatalos álláspont elméleti helyességét elismerve mégis indokolt a közérdekű adatok újrahasznosításáról szóló olyan hazai szabályozás elfogadása, amely megfelelően érvényesíti a PSI irányelvben foglalt garanciákat.

A törvény a fentieknek megfelelően a PSI irányelv tételes átültetését valósítja meg, a közérdekű adatok megismerhetőségének alkotmányos alapelvét nem sértő módon kifejezetten lehetővé teszi a közérdekű adatok további felhasználhatóságát, valamint szabályozza az ezzel összefüggő adatigénylési eljárást, illetve az adatszolgáltatás díjazását.

-----STARTING---POINT---RESZLETES---

Az 1-3. §-hoz

A törvény hatálya a közfeladatot ellátó szervek által kezelt azon közadatok újrahasznosítására terjed ki, amelynek újrahasznosítása jogszabály (miniszteri rendelet vagy önkormányzati rendelet) vagy a szerv engedélye alapján lehetséges. A személyi és tárgyi hatály megfogalmazása ugyan eltér a PSI irányelv definícióitól (közigazgatási szerv, illetve dokumentum), az alkalmazott kifejezések azonban amellett, hogy lefedik az irányelvben szereplő meghatározásokat, összhangban állnak a hazai információszabadságra vonatkozó jogszabályokban használt fogalmakkal. Az irányelvtől eltérő fogalomhasználat célja tehát a hazai jogrendszerrel való legteljesebb összhang megteremtése, és a jogalkalmazás megkönnyítése.

A PSI irányelv rendelkezéseivel összhangban a törvény nem teszi kötelezővé minden közadat esetében az újrahasznosítás céljából történő rendelkezésre bocsátást. (Lásd a PSI irányelv 3. cikkét - az újrahasznosítás céljából történő rendelkezésre bocsátásra vonatkozó szabályokat olyan információk esetében kell alkalmazni, ahol az újrahasznosítás engedélyezett.) A tagállamok gyakorlata szerint az adatok újrahasznosíthatóságáról általában az adatot kezelő szerv dönt. A törvény a jogalkalmazás megkönnyítése és a jogbiztonság érvényre juttatása érdekében főszabály szerint miniszteri (NMHH elnöki, PSZÁF elnöki) rendeletben, illetve az önkormányzatok feladat- és hatáskörében kezelt adatok tekintetében önkormányzati rendeletben rendeli el meghatározni az újrahasznosításra kötelezően rendelkezésre bocsátható közérdekű adatok körét.

Erre vonatkozó külön igény esetén a törvény lehetőséget biztosít az adatkezelőnek arra is, hogy a végrehajtási rendeletben meghatározott adatkörbe nem tartozó adatok újrahasznosítását is lehetővé tegye. Az ilyen módon rendelkezésre bocsátott adatok esetében természetesen a törvény minden rendelkezése alkalmazandó, azaz az egyszer már rendelkezésre bocsátott adatokat a törvény alapelvei szerint minden további igénylőnek azonos (nem megkülönböztető) feltételek és díjazás mellett kell rendelkezésre bocsátani, illetve ha a közfeladatot ellátó szerv a későbbiekben nem teszi lehetővé az ilyen módon rendelkezésre bocsátott adatok újrahasznosítását, e döntését is következetesen és megkülönböztetés-mentesen kell alkalmaznia minden igénylő irányában.

A törvény a PSI irányelvnek megfelelően határozza meg azokat az adatköröket, amelyek esetében az újrahasznosítás nem engedélyezhető.

A törvény „közfeladatot ellátó szerv” fogalma és alkalmazási köre megegyezik az Infotv.-ben foglalt definícióval, a törvény személyi hatálya ezért nem tér el az előbbi törvényekétől. Az értelmező rendelkezésekben a jogalkalmazás megkönnyítése céljából a definíció egy példálózó felsorolást is tartalmaz, felsorolva a törvénnyel leginkább érintett közfeladatot ellátó szervezeteket.

A közadat definíciója elsősorban az Infotv. szerinti közérdekű adat fogalom-meghatározására épül. A törvény szerinti közadat fogalom azonban lefedi a közérdekből nyilvános adatokat, valamint a közhitelű nyilvántartásban szereplő adatokat is, a közadat definíció bevezetése e gyűjtőfogalom jelleg miatt indokolt.

A törvény alkalmazása szempontjából fontos a közérdekű adatok megismerésére valamint a közadatok újrahasznosítására vonatkozó rendszerek elkülönítése. A két rendszer közti alapvető eltérést az jelenti, hogy amíg a megismerési rezsim elsősorban az adat tartalmának a megismerhetőségére, azaz arra összpontosít, hogy a közhatalom gyakorolója ne „rejthesse el” a működése során keletkezett információkat, addig az újrahasznosítási rezsim inkább mellérendeltnek tekinthető jogviszony keretében a közszféra egyes adatainak nagy mennyiségben történő feldolgozását, felhasználását hivatott biztosítani.

A törvény erre figyelemmel nem érinti a közérdekű adatok megismerésére vonatkozó szabályokat. Az 1. § (4) bekezdés a) és b) pontjában a törvény kifejezetten elkülöníti a közérdekű adatok megismerésére, illetve újrahasznosítására vonatkozó rendszereket. Ezt az elkülönítést az Infotv. is megfogalmazza a 2. § (5) bekezdésében. A törvény emellett rögzíti, hogy a közadatok újrahasznosítás céljából történő rendelkezésre bocsátása kizárólag az adatigénylő önkéntes nyilatkozata alapján történhet. Így nem sérül a közérdekű adatok megismerésére vonatkozó célhoz kötöttségi tilalom, az egyes rezsimek alkalmazásáról tehát az igénylő - és kizárólag ő - dönthet.

Ha az igénylő nyilatkozatában jelzi, hogy kérelmét kifejezetten az adatok újrahasznosítása céljából nyújtotta be, a közfeladatot ellátó szerv a megismerési rezsim helyett jelen törvény szerint jár el. A szervnek lehetőség szerint az igénylő által megjelölt formátumban kell teljesítenie az igényt, de amennyiben ez nem lehetséges, akkor is a rendelkezésre álló, újrahasznosításra alkalmas formátumban kell kiadnia az adatokat (pl. nyers adatbázis-lekérdezésben). Fontos kiemelni, hogy a törvény csak abban az esetben teszi lehetővé papíralapú, vagy feldolgozásra alkalmatlan elektronikus formátumú adat kiadását, ha a közfeladatot ellátó szervnek is csak ilyen módon áll rendelkezésre az adat, az átalakítás pedig vagy lehetetlen, vagy aránytalan nehézségekkel járna. A törvény tehát kifejezetten az elektronikusan feldolgozható formátumban való átadásra kötelezi a szerveket, ettől eltérni csak az utóbb említett esetben lehetséges. Emellett az adatátadásról, illetve a felhasználás egyéb feltételeiről a szerv szerződést köt az igénylővel, valamint a rendelkezésre bocsátásért felszámított díj sem haladhatja meg a törvény által maximált, költségalapú árazást.

Összességében az igénylő az újrahasznosításról szóló nyilatkozattal biztosíthatja azt, hogy kérelmét a szerv átláthatóan, garanciákkal védve, és valóban az újrahasznosítást lehetővé tevő módon fogja teljesíteni, és jogsértés esetén a jogorvoslat is az újrahasznosítás biztosítására fog irányulni.

A 4. §-hoz

A törvény értelmező rendelkezéseit tartalmazza.

Az 5-9. §-hoz

A törvény II. fejezete (5-9. §) tartalmazza az alapelveket.

A „követelmények érvényesítése” elnevezésű alapelv szerint a közadatok újrahasznosítás céljából történő rendelkezésre bocsátása kizárólag a törvényben meghatározott követelmények betartásával lehetséges, a közfeladatot ellátó szervek egyéb módon nem bocsáthatják rendelkezésre azokat.

Az átláthatóság alapelve keretében a törvény a közfeladatot ellátó szervek számára számos előzetes tájékoztatási kötelezettséget ír elő, elektronikus formában (honlapon történő közzététellel). A szervnek közzé kell tennie az általa kezelt közadatok listáját, azok formátumait, a díjszabást, a jogorvoslati tájékoztatást, illetve az adatfelhasználásra vonatkozó ÁSZF-et, amennyiben van ilyen.

A törvény kiegészíti az Infotv. 1. melléklete szerinti általános közzétételi listát a közadatok újrahasznosításával összefüggő közzétételi kötelezettségek részletszabályaival. A közzétett adatokat az itt szabályozott módon kell naprakészen tartani, figyelembe kell venni továbbá az elektronikus információszabadságra vonatkozó egyéb jogszabályi előírásokat is.

A törvény alapelvi szinten rögzíti a megkülönböztetés tilalmának követelményét. Ezt az elvet mind az újrahasznosításra vonatkozó feltételek meghatározásánál, mint az egyedi kérelmek teljesítésénél, valamint a díjak megállapítása során is érvényesíteniük kell az adatokat kezelő szervezeteknek. A törvény kimondja továbbá, hogy közadatok újrahasznosítására főszabály szerint kizárólagos megállapodások nem köthetőek.

A 10. §-hoz

A közadatok újrahasznosítás céljából történő rendelkezésre bocsátása az adatigénylő erre vonatkozó kérelme alapján történik. A § a kérelemre vonatkozó formai és tartalmi követelményeket tartalmazza. Fontos kiemelni, a kérelemben mindenképpen meg kell jelölni, hogy az a közadatok újrahasznosítására irányul, ennek hiányában ugyanis a közfeladatot ellátó szervezet semmiképpen sem teljesítheti az újrahasznosításra vonatkozó igényt. A közfeladatot ellátó szerv ugyanis nem mérlegelheti a kérelem célját, az újrahasznosítási cél megjelölése nélkül beérkezett adatigénylések esetén kizárólag a közérdekű adatok megismerésére vonatkozó szabályok szerint járhat el.

A 11-14. §-hoz

A törvény 11-14. §-a az újrahasznosításra irányuló kérelem elintézésének, valamint a kérelem teljesítésének szabályait tartalmazza.

A törvény alkalmazásának alapvető feltétele, hogy a közadatok rendelkezésre bocsátását az igénylő kifejezetten az adatok újrahasznosításának céljából kérje. Tekintettel arra, hogy erről kizárólag az igénylő nyilatkozhat, az újrahasznosítási célt a közfeladatot ellátó szerv egyébként nem vizsgálhatja, illetve vélelmezheti, ilyen nyilatkozat hiányában a törvény rendelkezései nem alkalmazhatóak, az adatigénylést pedig a közérdekű adatok megismerésének általános szabályai szerint kell teljesíteni. A törvény szerinti eljárás tehát csak abban az esetben indulhat meg, ha a kérelem a fentebb említett nyilatkozatot tartalmazza.

Az eljárás első lépéseként a közfeladatot ellátó szerv a kérelmet előzetes vizsgálatnak veti alá, ekkor megvizsgálja, hogy a kérelem megfelel-e a törvény szerinti tartalmi követelményeknek, illetve a kért adatokkal a szóban forgó szerv rendelkezik-e. A közfeladatot ellátó szerv az előzetes vizsgálatra rendelkezésre álló 5 munkanap alatt kérhet hiánypótlást, illetve átteheti a kérelmet az adatok kezelésére jogosult szervezethez.

Az érdemi döntést a közfeladatot ellátó szerv a kérelem hiánytalan kézhezvételét követő 20 munkanapon belül hozza meg, a hiánypótlás ideje értelemszerűen nem számít bele ebbe a határidőbe. Ez a határidő egy alkalommal legfeljebb 20 munkanappal meghosszabbítható.

Ha a közfeladatot ellátó szerv a kérelemben megjelölt adatok rendelkezésre bocsátásáról dönt, újrahasznosítási megállapodást köt az igénylővel. Egyszerűbb adatigénylések esetén az újrahasznosítási megállapodás az általános szerződési feltételeknek megfelelő tartalmú, ha a szerv további feltételeket állapít meg az újrahasznosítással összefüggésben, az újrahasznosítási megállapodás az ÁSZF-től eltérő feltételeket is tartalmazhat. Ezek a feltételek nem korlátozhatják a versenyt, illetve az újrahasznosítás lehetőségét, illetve nem lehetnek ellentétesek a törvényben szereplő rendelkezésekkel.

Főszabály szerint az adatok átadásáról az újrahasznosítási megállapodás aláírásának napján kell gondoskodni, az újrahasznosítási megállapodás ettől eltérően is rendelkezhet (pl. jövőben keletkező adatok, vagy rendszeres adatátadás esetében).

A kérelem elutasítása kizárólag a törvényben felsorolt esetekben lehetséges. A közadat abban az esetben nem bocsátható rendelkezésre újrahasznosítás céljából, ha az nem tartozik a 2. § (1) bekezdése szerinti adatkörbe, és a 2. § (2) bekezdése szerint sem engedélyezte a szerv vezetője az újrahasznosítását. Emellett értelemszerűen a 3. §-ban meghatározott adatok sem bocsáthatóak rendelkezésre újrahasznosítás céljából.

A 15. §-hoz

Az adatok újrahasznosításra történő rendelkezésre bocsátásáért a közfeladatot ellátó szervezet díjat állapíthat meg. Az újrahasznosítás díjazás ellenében történő biztosítása csupán lehetőség a szervezet számára, a szervezet saját döntése alapján el is tekinthet a díjazástól (pl. a törvényben külön nem nevesített nem kereskedelmi célú újrahasznosítás esetében).

A díj mértékét, illetve kiszámításának alapját a közfeladatot ellátó szervezet maga állapítja meg, a törvény ennek felső korlátját, és kiszámításának főbb alapelveit tartalmazza. A díj - egy ésszerű nyereséghányadot is magában foglalva - összességében nem lehet nagyobb az adatok előállításának, illetve a kérelem teljesítésének valós költségeinél. A költségeket a szervezetnél alkalmazandó számviteli politikának megfelelően kell megállapítani. A törvény lehetőséget ad arra, hogy a díjazás további - a törvénnyel összhangban álló - részletszabályait végrehajtási rendeletek állapíthassák meg.

A 16. §-hoz

Amíg a közérdekű adatok megismerhetőségének követelménye az adatokba való betekintés biztosításával is teljesíthető, addig a közadatok újrahasznosítása mindig adatátadást (rendelkezésre bocsátást) feltételez, és az átadott „nyers” adatok minősége, feldolgozhatósága is lényegi jelentőséggel bír. Mivel az újrahasznosítás jellemzően informatikai eszközökkel zajlik, különösen megnehezíti azt, ha az adatokat papíralapon, vagy nem szerkeszthető elektronikus formában adják át az igénylőnek.

A törvény ezért az adatok átadására három egymásra épülő (és egymást kizáró) módozatot állapít meg.

Főszabály szerint a törvény az igénylő által kért formátumot, módot és nyelvet tekinti irányadónak, az adatok átalakításának költségei díjként felszámíthatóak. Tekintettel arra, hogy a közfeladatot ellátó szerveknek az adatok konvertálása egyébként nem tartozik feladatkörébe, az ezzel vállalt munkateher nem akadályozhatja közfeladataik ellátását.

Ha a kérelem teljesítése a kért módon és formátumban akár technikai okokból, akár aránytalan nehézségek vagy a közfeladat akadályoztatása miatt nem lehetséges, az adatokat a rendelkezésre álló nyelven, elektronikusan és informatikai eszközökkel automatikusan feldolgozható módon kell átadni az igénylőnek. E módozatnál a törvény abból indult ki, hogy az újrahasznosítás tekintetében legkeresettebb adatokat kezelő közfeladatot ellátó szervezetek döntő többsége az adatokat valamilyen szabványos elektronikus adatbázisban tárolja, olyan formátumban, amely eleve biztosítja az adatok automatikus feldolgozhatóságát is. E rendelkezésnek tehát eleget tesz a közfeladatot ellátó szerv azzal, ha a nyers adatbázisát (az adatokat tartalmazó fájlt), vagy annak a kérelemnek megfelelő részét a rendelkezésére álló formátumban, konverzió nélkül adja át az igénylőnek. Ez az átadási mód mind a közfeladatot ellátó szervek, mind az igénylők többségének előnyös lehet, a közfeladatot ellátó szervnek ugyanis nem kell erőforrást biztosítania az adatok átalakítására, az igénylőnek pedig nem kell kifizetnie az átalakítás költségeit, arról - ha szükséges - saját maga a saját eszközeivel gondoskodhat.

Ha az adatok átadása ilyen módon sem lehetséges - mert például az adatok nem elektronikusan, vagy ugyan elektronikusan, de nem feldolgozható formátumban állnak rendelkezésre, az adatokat a rendelkezésre álló formátumban és módon kell átadni.

Ahogy az látható, a törvény az (1) és (3) bekezdés szerinti formátumban való átadás kötelezettsége alól eltérést enged a közfeladatot ellátó szervnek, ha az átadás ilyen módon nem lehetséges, aránytalan nehézséggel vagy a közfeladat ellátásának akadályoztatásával járna. A közfeladatot ellátó szerv többek között akkor hivatkozhat erre a rendelkezésre, ha

- az adat megfelelő formátumban való kiadásához nem áll rendelkezésre megfelelő humánerőforrás vagy szakértelem,

- az adat átalakításához szükséges szoftver nem áll a szerv rendelkezése, beszerzési költsége pedig aránytalanul nagy költséggel, illetve időigénnyel járna,

- az adat megfelelő formátumba alakításához szükséges idő túllépné a kérelem teljesítésére nyitva álló határidőket,

- az adott formátumban való átadást jogszabály vagy szerződés zárja ki (pl. ha jogszabály határozza meg az adatok tárolásának módját, vagy az adatokat olyan egyedileg fejlesztett adatbázisokban tárolja a szerv, ahol az adatok értelmezéséhez biztosítani kellene külön szoftvert is),

- az adat megfelelő formátumban való kiadásához ugyan rendelkezésre állnak a technikai feltételek, és a megfelelő szakértelem is, a feladat összetettsége miatt az erre fordítandó munkaidő azonban érdemben befolyásolná a szerv alapfeladatainak ellátását (erre utal az „egy egyszerű műveleten túlmutató erőfeszítéssel” fordulat).

Összességében a közfeladatot ellátó szervnek az adatokat elektronikus újrahasznosításra alkalmas módon kell átadnia az igénylőnek. A kérelem papíralapon, vagy automatikus feldolgozást nem engedő módon csak abban az esetben teljesíthető, ha a szerv számára is csak ilyen módon állnak rendelkezésre az adatok, az adatok átalakítása pedig nem lehetséges, illetve aránytalan nehézségekkel vagy a közfeladat akadályoztatásával járna.

A törvény megállapítja a kérelmek teljesítésének tartalmi korlátait is, a közfeladatot ellátó nem köteles aránytalan terhet vállalva az adatok újbóli előállítására vagy kijavítására, illetve a újrahasznosítás céljából elemzések, dokumentumok előállítására sem.

A 17. §-hoz

A közfeladatot ellátó szerv a kérelem teljesítése esetén újrahasznosítási megállapodást köt az igénylővel. A § tartalmazza az újrahasznosítási megállapodás kötelező tartalmi elemeit. Az újrahasznosítás feltételeit a szerv a szerv az ÁSZF-ben is meghatározhatja, ilyenkor az újrahasznosítási megállapodás értelemszerűen visszautalhat az ÁSZF-re.

Ha a közfeladatot ellátó szerv az adatok rendelkezésre bocsátását feltételekhez köti, az újrahasznosítási megállapodásban kell részletesen szabályozni ezeket a feltételeket. Ezek a feltételek nem lehetnek aránytalanok, nem korlátozhatják a versenyt, összességében meg kell felelniük a törvény rendelkezéseinek.

A 18. §-hoz

A törvény a kérelem elutasítása, a kérelem teljesítésének meghiúsulása, illetve az újrahasznosításért megállapított díj összege tekintetében biztosítja a bírósági jogorvoslat lehetőségét. Az elutasítás indokainak és a díj összegének tekintetében a bizonyítási terhet a közfeladatot ellátó szervre telepíti. A bíróság határozatában kötelezheti a közfeladatot ellátó szervet a per tárgyát képező közadatok újrahasznosítás céljából történő rendelkezésre bocsátására, illetve a díj megállapítása tekintetében új eljárásra kötelezheti a közfeladatot ellátó szervet, valamint a bíróság maga is megállapíthatja a díj mértékét. Ha a bírósági eljárás eredményeképpen megállapított díj összege magasabb az eredetileg megállapított díjénál, a bíróság a különbözet visszafizetésére kötelezi a szervet.

-----STARTING---POINT---VEGE---

A 19-25. §-hoz

Hatálybalépés

A törvény 2013. január 1-jén lép hatályba. A hosszú felkészülési idő biztosításának oka elsősorban az, hogy a törvény hatálya alá tartozó szervezetek felkészülhessenek az abban foglalt kötelezettségek teljesítésére. A felkészülési idő lehetőséget biztosít arra is, hogy a közfeladatot ellátó szervezetek meghatározzák a 14. §-nak megfelelő díjszámítási rendszerüket, és a 2013. évi költségvetésüket is ennek ismeretében tervezzék meg.

Kizárólagos jog biztosítására vonatkozó átmeneti rendelkezés

A PSI irányelv 11. cikk (3) bekezdésének analógiájára a törvény 2014. január 1-jével megszünteti a 9. § (2) bekezdésébe ütköző kizárólagos megállapodások hatályát.

Felhatalmazások

Az újrahasznosítás céljából rendelkezésre bocsátható adatok körének (pozitív listájának), illetve a díjszabás e törvénnyel összhangban álló további részletszabályainak megállapítására kapnak felhatalmazást a miniszterek, a helyi önkormányzatok képviselő testületei és az önálló szabályozó szervek (PSZÁF, NMHH). A pozitív listák megállapítására vonatkozó felhatalmazás a miniszterek számára jogalkotási kötelezettséget jelent, egyebekben 21. § (2)-(5) bekezdése szerinti felhatalmazások nem kötelezően kitöltendőek, csak lehetőséget adnak a jogalkotásra.

Módosuló jogszabályok

A döntéselőkészítéshez szükséges adatok hozzáférhetőségének biztosításáról szóló 2007. évi CI. törvény módosítása a törvény 1. §-ának (4) bekezdése c) pontjára tekintettel szükséges. (A módosított rendelkezés rögzíti, hogy a szervezetek közötti adatátadás közfeladatuk ellátása érdekében történik, így az nem tartozik a törvény hatálya alá.)

Az Infotv. 1. melléklete szerinti általános közzétételi lista kiegészül a közadatok újrahasznosításával összefüggésben előírt elektronikus közzétételi kötelezettségekkel.

Hatályát vesztő rendelkezés

A területfejlesztésről és a területrendezésről szóló 1996. évi XXI. törvény 27. § (1) bekezdés k) pontja szerinti felhatalmazó rendelkezés pontosítása szükséges annak érdekében, hogy megteremtődjön az összhang az államháztartásról szóló 2011. évi CXCV. törvény 109. § (5) bekezdése szerinti felhatalmazó rendelkezéssel, amely a költségvetési fejezetek felügyeletét ellátó miniszterek számára ad felhatalmazást az előirányzatok felhasználására vonatkozó részletes szabályok megalkotására.

Jogharmonizációs záradék

A törvény a közszféra információinak további felhasználásáról szóló 2003. november 17-i Európai Parlament és Tanács 2003/98/EK irányelvnek való megfelelést szolgálja.