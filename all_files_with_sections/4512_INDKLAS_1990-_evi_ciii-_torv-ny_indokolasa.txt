1990. évi CIII. törvény indokolása

a szakképzési hozzájárulásról és a Szakképzési Alapról szóló törvényt módosító törvényjavaslathoz

-----STARTING---POINT---ALTALANOS--- 

A szakképzési hozzájárulásról és a Szakképzési Alapról szóló 1988. évi XXIII. törvény 1989. január 1. napján lépett hatályba, alkalmazására igen nehéz és bonyolult gazdasági helyzetben került sor. A piaci viszonyok és a gazdasági szabályozók változásai azt eredményezték, hogy a korábbi „munkaerőhiányos” évekre jellemző - központi tervutasítással fenntartott - vállalati beiskolázási kedv megváltozott. Ezért a törvény erejével kellett kötelezni a gazdálkodó szervezetek egy részét a szakképzésben való közreműködésre, vagy az ahhoz való hozzájárulásra.

A törvény ösztönző-kényszerítő hatásának eredményeként a vállalatok nagyobb figyelmet fordítottak a szakképzésre, több vállalatnál javult a gyakorlati oktatás műszaki színvonala, szervezettsége és hatékonysága, a szakközépiskolákban is bővültek a gyakorlati oktatás tárgyi feltételei.

A kedvező tapasztalatok mellett már az első évben is nyilvánvalóvá váltak a törvény funkcionálásának zavarai, amelyek elsősorban a kompromisszumok eredményeként létrejött rendelkezésekből fakadnak. Az elmúlt év tapasztalatai alapján az alkalmazók, az iskolák, az irányítás különböző szintjein dolgozók, valamint pénzügyi és adóügyi szakemberek sürgetik a törvény módosítását.

-----STARTING---POINT---RESZLETES---

Az 1. §-hoz

A gazdasági életben végbemenő változások során egyre több gazdálkodó szervezet alakul át külföldi részvétellel működő gazdasági társasággá. A jelenleg hatályos rendelkezés szerint az átalakuló gazdálkodó szervezetek mentesülnek a hozzájárulási kötelezettség alól. Ennek következtében jelentősen szűkül az a kör, amelyre a törvény hatálya kiterjed. Ugyanakkor a külföldi részvétellel működő gazdasági társaságok kivételezett helyzetének megszüntetése feltétele annak, hogy a képzésre fordított költségeiket elszámolhassák. Ezért a Javaslat nem tesz kivételt a külföldi részvétellel működő gazdasági társaságok tekintetében.

A középfokú szakoktatási intézményt létesítő és fenntartó gazdálkodó szervezetek jelentős terheket vállalnak az iskolák létrehozásával és működtetésével. A Javaslat ezeket a gazdálkodó szervezeteket kedvezményezi azáltal, hogy rájuk nem terjed ki a törvény hatálya. [1. § (1) bekezdés.]

Indokolt ugyanakkor a törvény hatálya alá tartozás lehetőségének saját elhatározás alapján történő biztosítása a termelő és szolgáltató tevékenységet is folytató és a gyakorlati oktatásban egyébként közreműködő költségvetési szervek számára. Ennek eredményeként a gyakorlati oktatásra fordított költségeiket elszámolhatják és részesülhetnek a fejlesztési támogatásból is. [1. § (2) bekezdés.]

A Javaslat pontosítja a hozzájárulási kötelezettség alapját az egyszeres könyvvitelt alkalmazók esetében.

Az eredményes gyakorlati oktatás nélkülözhetetlen feltétele a szerszámok, kisgépek és műszerek, az agrártevékenységet folytatók esetében egyéb oktatási célú eszközök beszerzése. Ezért a Javaslat teljesítésként ismeri el az ezek beszerzésére fordított kifizetéseket is. [1. § (4) bekezdés a) pont.]

A törvény által előírt jelenlegi rendet (csak szakközépiskola támogatható) a hatálybalépéstől kezdve kifogások érik a szakmunkásképző iskolák és a gazdálkodó szervezetek részéről egyaránt. Ez a megkülönböztetés szakmai szempontból sem kívánatos. Ezért a Javaslat elismeri valamennyi középfokú szakoktatási intézmény számára a gyakorlati oktatás tárgyi feltételei javítására átadott támogatást. [1. § (4) bekezdés b) pont.]

A Javaslat a hozzájárulási kötelezettség teljesítésének lehetőségeként tartalmazza a Szakképzési Alapba történő befizetést. [1. § (4) bekezdés c) pont.]

A 2. §-hoz

Az iskolát létesítő és fenntartó gazdálkodó szervezetek a Javaslat szerint nem tartoznak a törvény hatálya alá. A módosítás ezt érvényesíti. [2. § (1) bekezdés a) pont.]

A privatizáció előrehaladtával egyre több kis- és középüzem jön létre, amelyek nem vállalkoznak önállóan gyakorlati oktatás szervezésére. A Javaslat ezeket a gazdálkodó szervezeteket arra ösztönzi, hogy a jövőben közösen működtessenek gyakorlati oktatási bázisokat (üzemközi tanműhely) és így teljesítsék a hozzájárulási kötelezettségüket. [2. § (1) bekezdés b) pont.]

Esetenként szükségessé válhat, hogy vállalati gyakorlóhely megszűnése miatt a beiskolázott tanulók gyakorlati oktatásának megszervezéséről az iskola köteles gondoskodni. A Javaslat ennek költségeihez való vállalati hozzájárulás törvényi feltételét teremti meg. [2. § (1) bekezdés c) pont.]

A szakképzési hozzájárulási kötelezettség teljesítésének kiterjesztése miatt a Javaslat pontosítja a költségek elszámolásának körét és feltételeit. [2. § (3) bekezdés.]

A támogatható iskolák, valamint az elszámolható költségek Javaslat szerinti kiterjesztése értelemszerűen csökkenti a központi alapba történő befizetési kötelezettséget. Ezért a gyakorlati oktatás beruházásaira központilag biztosítható összeg csökkenésének elkerülése érdekében a Javaslat a hozzájárulási kötelezettség [1. § (3) bekezdés szerinti mérték] 25%-ának Szakképzési Alapba történő befizetésére kötelezi azt a gazdálkodó szervezetet, amelyik nem vesz részt a gyakorlati oktatásban és a hozzájárulási kötelezettségét kizárólag iskolának nyújtott támogatással kívánja teljesíteni. [2. § (4) bekezdés.]

Az egységes értelmezés és gyakorlat megteremtése miatt a Javaslat pontosítja a teljesítés és a befizetés időpontjait. [2. § (5) bekezdés.]

A 3. §-hoz

A gyakorlati oktatással kapcsolatos és a hatályos törvény mellékletében felsorolt elszámolható költségek az alapképzés szakaszában a tényleges költségek egy részét képezik. Ezért a Javaslat kizárólag az alapképzés célját szolgáló gyakorlóhely bérleti és ellenőrizhető közüzemi szolgáltatásai díjára fordított költségeket is teljesítésként veszi figyelembe. [3. § (1) bekezdés.]

Jelentős azoknak a gazdálkodó szervezeteknek a száma, amelyeknek a gyakorlati oktatásra fordított és elszámolható költségei meghaladták a hozzájárulási kötelezettséget. A visszaigényelhető összeg ugyanakkor csökkenti a központi alapot. Tekintettel arra, hogy bővül az elszámolható költségek köre, ezért a Javaslat a visszaigénylés lehetőségét maximálja olyan módon, hogy költséget csak akkor lehet visszaigényelni, ha a teljesítés során kizárólag a melléklet szerinti költségek haladták meg az előírt mértéket. [3. § (2) bekezdés]

A 4. §-hoz

A Szakképzési Alapból a hatályos törvény előírása szerint csak a gyakorlati oktatással összefüggő beruházásokra irányuló pályázatokat lehetett támogatni. Az így megvalósuló fejlesztések működtetéséhez azonban nem volt adható támogatás. A fejlesztés ösztönzése érdekében a Javaslat ezek támogatásának lehetőségét is biztosítja. [5. § (3) bekezdés.]

Az 5. §-hoz

A középfokú szakoktatás irányítási rendjében 1990. szeptember 15-én hatálybalépett változás, az önkormányzatok létrejötte és az érdekegyeztetés kialakuló formái miatt a törvény módosítja a döntés és az elosztás mechanizmusát olyan módon, hogy a bizottságot a középfokú szakoktatásban érintett miniszterek, a munkáltatók és a munkavállalók képviseleti szervei képviselői alkotják. [6. § (2) bek.]

A Javaslat az országos bizottság hatáskörébe utalja az önkéntes befizetésekből, továbbá az általa elkülönített összegből történő támogatásokra a pályázatok kiírását és elbírálását. [6. § (3) bekezdés c) pont.]

A bizottság által meghatározott és beruházások támogatására felhasználható összeg egy részét a Javaslat decentralizálja. A megyék és a főváros javára meghatározott összeg felhasználására irányuló pályázatok kiírásáról, elbírálásáról és a támogatás folyósításáról megyei és fővárosi bizottságok gondoskodnak, továbbá ellenőrzik annak felhasználását. [6. § (5) bekezdés.]

A 6. §-hoz

A szakképzési hozzájárulási kötelezettség terhére és a központi támogatásból létesült gyakorlati oktatási célú vagyon védelmét elidegenítési és terhelési tilalom előírásával biztosítja a Javaslat. [7. § (2) bekezdés.]

A 7. §-hoz

A gazdasági rendszerváltás, a privatizáció folyamatában vállalatok szűnnek meg, több részre bomlanak, magántulajdonba kerülnek. Ennek következtében a megszüntetés veszélye fenyegeti a gyakorlati oktatási hálózat (3000 műhelyterem 52 ezer gyakorlati munkahellyel) egy részét. A gyakorlati oktatást ért kihívásnak úgy kellene megfelelni, hogy hirtelen megrázkódtatások ne érjék. Ezért a Javaslat a gyakorlóhelyek védelmét törvényi garanciával is biztosítja akkor, ha a gyakorlóhely Szakmunkásképzési, illetőleg Szakképzési Alap támogatásával létesült, további fenntartása nélkülözhetetlen és működésének feltételei megteremthetők. [7/A. § (1) bekezdés.]

A gyakorlati oktatási objektum elidegenítése esetén a Javaslat elővásárlási jogot biztosít a tanulók tanulóviszonya szerinti iskola fenntartójának, lehetővé teszi továbbá azt, hogy a fenntartó a létesítmény működtetéséhez a Szakképzési Alapból kölcsönt igényeljen. [7/A. § (2) bekezdés.]

A 8. §-hoz

A törvény végrehajtásának ellenőrzését a Javaslat az Adó- és Pénzügyi Ellenőrzési Hivatal és helyi szervei hatáskörébe utalja, az ellenőrzésre és a szankciók alkalmazására pedig az adóigazgatási eljárásról rendelkező jogszabályok, valamint az államigazgatási eljárás általános szabályainak alkalmazását írja elő és pontosítja a bírságra vonatkozó rendelkezést. (9. §)

A 9. §-hoz

A gazdálkodó szervezetek által fenntartott szállásokon elhelyezett tanulók ellátási költségeiről intézkedik.

-----STARTING---POINT---VEGE---

A 10. §-hoz

A Javaslat a hatálybalépésre vonatkozó előírást és a szövegpontosítást tartalmazza.