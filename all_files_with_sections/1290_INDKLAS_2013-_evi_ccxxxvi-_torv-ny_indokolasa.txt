2013. évi CCXXXVI. törvény indokolása

egyes pénzügyi tárgyú törvények módosításáról

-----STARTING---POINT---ALTALANOS--- 

A Tőkekövetelmény irányelv implementálása és a Tőkekövetelmény rendeletnek való megfelelés a hazai hitelintézeti szabályozási keretek teljes újragondolását igényelte. Ennek eredményeként a jelentős módosítások szükségessége miatt indokoltnak tartjuk a jelenleg hatályos, a hitelintézetekről és a pénzügyi vállalkozásokról szóló 1996. évi CXII. törvény hatályon kívül helyezését, és egy új banktörvény, a 2013. évi CCXXXVII. törvény (a továbbiakban: új Hpt.) megalkotását. Az új törvény okán szükségessé válik számos érintett jogszabály módosítása a hivatkozások javítása érdekében.

A Tőkekövetelmény irányelv és a Tőkekövetelmény rendelet hatálya kiterjed a hitelintézetek mellett a befektetési vállalkozásokra is, amely miatt a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény (a továbbiakban: Bszt.) jelentős módosítása is szükségessé válik. A Bszt.-t érintő módosítások az új Hpt.-vel összhangban kerülnek kialakításra. A módosítások továbbá lehetőséget adnak az összevont alapú felügyelet átlátható szabályozásának megteremtésére is, azáltal, hogy ezen rendelkezések egységesen a Bszt.-ben kerülnének meghatározásra, és nem lenne megosztott a szabályozás a Bszt. és a tőkepiacról szóló 2001. évi CXX. törvény között.

Tekintettel arra, hogy 2013. október 1-jétől az MNB látja el a hitelintézetek és a befektetési vállalkozások felügyeletét, ezért az uniós jogszabályok felügyeleti hatóságra vonatkozó rendelkezéseinek implementálása kapcsán szükségessé válik a Magyar Nemzeti Bankról szóló 2013. évi CXXXIX. törvény módosítása is. A makroprudenciális hatóságként eljáró MNB makroprudenciális eszközeinek módosítása és kiegészítése is indokolt az uniós jogszabállyal való harmonizáció megteremtése érdekében.

A törvény tartalmazza továbbá egyes biztosítású törvények felülvizsgálatát a piaci és felügyeletei tapasztalatok figyelembevételével. A biztosítókról és a biztosítási tevékenységről szóló törvény módosításának egyik legfőbb célja a jutalékcsalások megelőzése és ennek érdekében a biztosításközvetítői jutalékra vonatkozó szabályozás alapjainak lefektetése, továbbá a Polgári Törvénykönyvről szóló 2013. évi V. törvénnyel (a továbbiakban: Ptk.) való összhang megteremtése. A törvény mindezek mellett szöveg és értelempontosító rendelkezéseket tartalmaz. A kötelező gépjármű-felelősségbiztosításról szóló törvény módosítása főként a Ptk.-val való összhang megteremtésére irányul, valamint ügyfélvédelmi szempontú változtatásokat tartalmaz.

-----STARTING---POINT---RESZLETES---

Az 1. §-hoz

Az egyes törvényeknek a szociális, gyermekjóléti és gyermekvédelmi szolgáltatók, intézmények és hálózatok hatósági nyilvántartásával összefüggő módosításáról szóló 2013. évi CLXVIII. törvény 16. §-a 2013. december 1-jei hatállyal kiegészítette az illetékekről szóló 1990. évi XCIII. törvény (a továbbiakban: Itv.) tárgyi közigazgatási eljárási illetékmentességi rendelkezéseket megfogalmazó 33. § (2) bekezdését egy új 43. ponttal. Az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2013. évi CC. törvény 125. §-a - 2014. január 1-jei hatállyal - egyfelől szintén kiegészíti az Itv. hivatkozott rendelkezését egy új 43. ponttal, másfelől pedig azonos normatartalommal fogalmaz meg mentességet, mint a 2013. évi CLXVIII. törvény 16. §-a.

Mindezek okán az Itv. 33. § (2) bekezdése 2014. január 1-jétől két 43. pontot, továbbá két azonos szövegű mentességet tartalmazna. Ezen probléma kizárása érdekében a módosítás 2013. december 31-ével hatályon kívül helyezi a 2013. évi CLXVIII. törvény 16. §-ával beiktatott 33. § (2) bekezdés 43. pontját. A jogalanyokat hátrány nem éri, mert a hatályon kívül helyezendő mentességet az Itv. 2014. január 1-jétől továbbra is tartalmazza.

A 2-3. §-hoz

Jogtechnikai módosítások. A jogrend belső konzisztenciáját biztosító módosítások.

A 4. §-hoz

A rendelkezések a társaságok speciális tevékenységére és ügyfélkörére is tekintettel fokozzák a közpénzek felhasználásának átláthatóságát. Az Eximbank és a MEHIB Zrt., az érintett belső szabályzataikban rögzítik a megfelelőségi eljárásokat és többlettőke-követelmény meghatározásának számítási módját a törvényben nevesített ügyfélkör esetében. A törvény további részei jogtechnikai módosítások. A törvény rendelkezik továbbá az összevont szervezet kialakításának lehetőségéről.

Az 5-11. §-hoz

Jogtechnikai módosítások. A jogrend belső konzisztenciáját biztosító módosítások.

A 12-13. §-hoz

A rendelkezés kibővíti az Szja tv. 3. §-ának a külföldi illetőségű magánszemély fogalmát meghatározó rendelkezését. A nemzetgazdasági érdekből Magyarországra beutazó harmadik országbeli magánszemélyek esetében csak akkor indokolt a külföldről származó jövedelmük adóztatás alá vonása, azaz e személyek belföldi illetőségű magánszemélyként való kezelése, ha ezek a személyek legalább 183 napig belföldön tartózkodnak. Ez a rendelkezés vonzóbbá teheti Magyarországot az érintett külföldi magánszemélyek számára.

A sportesemények látogatottságának növelése, illetve a sportszervezetek szponzorációjának előmozdítása érdekében adómentessé válik a sportlétesítményben szervezett sportrendezvényen (versenyen, mérkőzésen) nyújtott szolgáltatás, ideértve az e rendezvényen biztosított étkezés is. Az említett adómentes szolgáltatásokat a kifizető nem csupán az általa fenntartott, hanem az általa használt sportintézményben is adómentesen biztosíthatja, ha az sportrendezvényhez kapcsolódik.

Ugyancsak adómentes az a sportszolgáltatás, amelyet a kifizető az általa fenntartott sportlétesítmény használata útján juttat. Így például nem keletkezik adókötelezettség akkor, ha a vállalat az általa fenntartott labdarúgópálya használatát a munkavállalóknak ingyenesen vagy kedvezményesen lehetővé teszi.

A módosítás célja, hogy megkülönböztesse a hivatásos és amatőr sportolók sporttevékenységére tekintettel a sportszervezetek által biztosított utazás, szállás és étkezési, valamint sportegészségügyi szolgáltatást a normál munkavégzésre irányuló tevékenység esetében szokásos esetektől. A sportszervezetek eredményessége ugyanis nagyban függ a velük jogviszonyt létesítő sportolók fizikai és egészségi állapotától, valamint ebből eredő teljesítőképességétől. A speciális sportétkeztetés, vagy a sérülések miatti rehabilitációs sportegészségügyi ellátások, vagy azok fedezetéül szolgáló speciális biztosítás díja nem a sportoló magánszükségleteit fedezi, hanem annak érdekében szükséges, hogy vállalt sporttevékenységet a sportoló szerződésszerűen elláthassa. Ezen juttatások biztosítása a sportszervezet alaptevékenységének érdekében és nem magáncéllal szükséges, így ezeket nem indokolt az általános szabályok szerinti adókötelezettséggel terhelni.

A módosított szabály, illetve az új adómentességet megállapító rendelkezés 2014. január 1-jén lép hatályba.

A 14-16. §-hoz

A módosítás összhangba hozza a Tao. és mozgóképről szóló 2004. évi II. törvény (a továbbiakban: Mktv.) szabályozását az egy filmre adható közvetett állami támogatás felső határa (gyártási költségvetés 20%-a) tekintetében. Az Mktv. és a Tao. 2012. december óta lehetővé teszi a támogatók számára nem kizárólag a filmelőállító részére, hanem a Magyar Nemzeti Filmalap letéti számlájára történő befizetéssel is az adókedvezmény igénybevételét. Ennek megfelelően a támogatási intenzitást nem elegendő kizárólag az egy filmre kiadott támogatási igazolások összértéke alapján meghatározni, hanem a Nemzeti Filmiroda által kiadott jogerős költségmegállapító határozatban fogalt gyártási költségvetéshez képest is szükséges rögzíteni.

A törvény a filmalkotás támogatása kapcsán nyújtott kiegészítő támogatások vonatkozásában úgy rendelkezik, hogy a kiegészítő támogatásra kizárólag az Mktv.-ben meghatározott, a mozgóképszakmai célokra előirányzott források elosztását végző szervezet (azaz Magyar Nemzeti Filmalap Közhasznú Nonprofit Zártkörűen Működő Részvénytársaság, MNF) jogosult. Az MNF esetében a kiegészítő támogatást, az MNF e célra a kincstárnál vezetett letéti számlájára kell megfizetni.

A Tao. 22/C. § (3c) és (3e) bekezdései, (5) bekezdés g) pontja, valamint (6) bekezdés d) és e) pontjai esetében a megszűnő Nemzeti Sport Intézet helyett az NSI feladatait átvevő sportpolitikáért felelős minisztert tünteti fel a módosítás.

A Tao. 22/C. § (9) bekezdése a legalább 300 millió forint értékű, a szakszövetségek vagy a Magyar Olimpiai Bizottság - mint támogatás igénybevételére jogosult szervezetek által előkészített - sportfejlesztési programok esetében a döntés jogát a megszűnő Nemzeti Sport Intézettől a sportpolitikáért felelős miniszterhez telepíti. A miniszter az adópolitikáért felelős miniszter véleménye alapján hoz döntést.

Az amatőr és a hivatásos sportszervezetek, valamint a látvány-csapatsport fejlesztése érdekében létrejött közhasznú alapítványok döntéshozatali eljárásának speciális szabályait a hatályos rendelkezésekkel azonosan rendezi meghatározott értékhatárt meghaladó sportfejlesztési programok jóváhagyása esetén.

A 17. §-hoz

A vonatkozó rendelkezést a 2013. december 31-én hatályos hitelintézeti törvényben szükséges elhelyezni, amely által a hitelintézetek által megképzett általános kockázati céltartalék elszámolása megfelelő módon megtörténhet.

A 18-20. és 22. §-hoz

A lakástakarékpénztárakról szóló 1996. évi CXIII. törvény módosítása kiegészíti a lakáscélú felhasználás fogalmára lakáscélú pénzügyi lízingszerződés megkötéséhez szükséges önerő finanszírozásával, lízingbe vétel vagy haszonélvezeti jog alapján használt ingatlan felújításával, korszerűsítésével, lízing kiváltásával, továbbá a lakáscélú hitelek kiváltására felhasznált kölcsön kiváltásával. A módosítás egyértelművé teszi továbbá, hogy nem csak lakáscélú kölcsön teljes kiváltása, hanem részleges kiváltása, előtörlesztése is lakáscélú felhasználásnak minősül.

A 21. és 24. §-hoz

Az egyfelől Magyarország, másfelől az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről szóló 1997. június 20-án aláírt Megállapodás módosításáról szóló Megállapodással összhangban rendelkezni szükséges a bevett egyházak és az Országgyűlés által meghatározott cél számára felajánlott összegek kiegészítésének és felhasználásának módjáról.

A 23. §-hoz

Jogtechnikai, a jogrend belső konzisztenciáját biztosító módosítások.

A 25-36. §-hoz

A módosítás indoka részben a hitelintézetek tevékenységéhez való hozzáférésről és a hitelintézetek és befektetési vállalkozások prudenciális felügyeletéről, a 2002/87/EK irányelv módosításáról, a 2006/48/EK és a 2006/49/EK irányelv hatályon kívül helyezéséről szóló 2013. június 26-i 2013/36/EU európai parlamenti és tanácsi irányelv (Tőkekövetelmény irányelv) implementálása és a hitelintézetekre és befektetési vállalkozásokra vonatkozó prudenciális követelményekről és a 648/2012/EU rendelet módosításáról szóló 2013. június 26-i 575/2013/EU európai parlamenti és tanácsi rendeletnek (Tőkekövetelmény rendelet) való megfelelés. Ezen túlmenően meghatározó a külföldi források bevonásának megkönnyítése, az állami tulajdonú szakosított hitelintézetetek forrásbevonása mögött álló állami készfizető kezesség szabályainak egységesítése, azaz a pénzpiaci befektetők Magyarország iránti bizalmának erősítése miatti módosítás.

A módosítás indoka még a Kormányzati Ellenőrzési Hivatal vizsgálati jelentéseiben foglalt megállapítások alapján történő korrekció, valamint a működési kockázatok csökkentése érdekében szükséges változtatás. Mivel módosul a hitelintézeti törvényi szabályozás, így a jogrend belső konzisztenciájának biztosítása érdekében pontosító módosítások szükségesek.

A 37-48. §-hoz

Jogtechnikai, a jogrend belső konzisztenciáját biztosító módosítások.

A 49. §-hoz

A biztosításközvetítői jutalékkal történő visszaélések, az ügyfelek sérelmei, a jutalék meghatározása és elosztása visszatérő problémákat okoznak a piacon. A problémák kiküszöbölése érdekében a biztosítási szakma képviselőivel egyeztetett és kölcsönösen elfogadott koncepcionális szabályozási alapok kerültek lefektetésre a törvényben. A jutalék fogalma a hitelintézeti jogszabállyal összhangban, a biztosításközvetítői tevékenységre szabottan került kialakításra. A szabályozás főbb sarokpontjai: a biztosítóval szerződő biztosításközvetítőre vonatkoznak a rendelkezések és a megtakarítási jellegű életbiztosításokra terjednek ki, a jutalék szerződésenként értendő, valamint az egy szerződésre kifizetett jutalék összege nem lehet magasabb az adott szerződésre befolyt díj összegénél. E rendelkezések a jutalékcsalások megelőzését célozzák.

A törvény hatálybalépése 2014. január 1., kötelező alkalmazása kezdő időpontja viszont 2015. január 1., ezzel biztosítva a megfelelő felkészülési időt.

Az 50., 53. §-hoz

A Ptk.-hoz képest speciális szabály kimondásának indoka, hogy biztosítási jogviszony kizárólag szerződés alapján jöhet létre. Ha tagsági jogviszonyhoz kötnénk, akkor problémás lenne a tagsági jogviszony keletkezése és megszűnése a biztosítási jogviszony időbeli hatályát tekintve (mikor kezdődik, mikor fejeződik be a kockázatviselés), valamint kérdéses lenne az is, hogy milyen következménye van a biztosítási díjfizetésnek a tagsági jogviszonnyal kapcsolatban. A biztosítási díj és a tagdíj minden esetben elválik egymástól, mind számvitelileg, mind biztosítási üzemtanilag is. Problémás lehet továbbá a töredékdíj szabályainak alkalmazása, különös tekintettel arra, ha tagdíjat és biztosítási díjat is csupán részben fizetnek meg, akkor mikor, milyen jogcímen kell elszámolni az egyes beérkező befizetéseket. További probléma (különösen a nagy kölcsönös biztosító egyesületeknél), hogy amennyiben a legfőbb szerv feladatkörébe tartozik a tagfelvétel jóváhagyása, akkor miként működik a biztosítási jogviszony létrejötte a gyakorlatban (minden egyes biztosítás megkötéséhez szükséges lenne a legfőbb szerv hozzájárulása).

Az 51. §-hoz

A Ptk. bevezeti a „kártalanítás” fogalmát, így szükséges a biztosítókról és a biztosítási tevékenységről szóló 2013. évi LX. törvény (a továbbiakban: Bit.) hasonló tartalmú „kiegyenlítés” fogalmának „kártalanításra” történő módosítása.

Az 52. §-hoz

A módosítás a szöveg egyértelműsítése érdekében szükséges. Ugyanakkor a Ptk.-ban foglalt rendelkezésekkel összhangban - ügyfélvédelmi szempontból - szükséges a biztosításközvetítő tájékoztatási kötelezettségének kibővítése.

Az 54. §-hoz

A Ptk.-val összhangban szükséges a Bit. kiegészítése az ügynöknek történő biztosítási díjfizetés részletszabályaival, mely szabályok a Polgári Törvénykönyvről szóló 1959. évi IV. törvényből kerültek átemelésre.

Az 55-56. §-hoz

A Bit. egyéb vezetők képzettségi követelményének módosítása szükséges, mivel ezek a vezetők - az eddig előírtakhoz képest - többfajta végzettséggel is megfelelően el tudják látni a jogszabályban meghatározott feladataikat. A törvény emellett átmeneti szabályt is tartalmaz az előírt követelményeknek való megfeleléshez szükséges felkészülési idő biztosítása érdekében.

Az 57. §-hoz

Ügyfélvédelmi szempontból a biztosítási szerződésnek szükséges tartalmaznia azt is, ha az élet-, továbbá a baleset- és betegségbiztosítások (egészségbiztosítások) esetében a technikai kamatláb a biztosítási szerződés tartama alatt megváltoztatható; a megváltoztatásra azonban csak akkor kerülhet sor, ha a technikai kamatlábak legnagyobb mértékéről szóló jogszabályban rögzített technikai kamatláb legnagyobb mértéke módosul.

A Ptk.-hoz képest speciális szabály kimondása szükséges annak érdekében, hogy - a károkozó biztosított esetén - a biztosítási összeget meghaladóan csak előzetes megállapodás alapján álljon fenn a biztosító megtérítési kötelezettsége.

Az 58. §-hoz

Jogtechnikai, a jogrend belső konzisztenciáját biztosító módosítások.

Az 59. §-hoz

A módosítás indoka, hogy a biztosítók és viszontbiztosítók minimális biztonsági tőkéjének értékét az S1 irányelvekből (2002/83/EK irányelv, 73/239/EGK irányelv, 2005/68/EK irányelv) fakadóan - az EUROSTAT által közzétett európai fogyasztói árindexben bekövetkezett változásokra is tekintettel - rendszeresen felül kell vizsgálni. Az új összegeket a korábbi Európai Biztosítási és Foglalkoztatói Nyugdíjpénztári Bizottság (EIOPC) ülésen a résztvevők is elfogadták.

A 60-61. §-hoz

Szövegpontosítást tartalmaz, illetve átmeneti rendelkezéseket fogalmaz meg a megfelelő felkészülési idő biztosítása érdekében.

A 62. §-hoz

A Nemzeti Sport Intézet megszűnése miatt a sportról szóló 2004. évi I. törvény (a továbbiakban: Stv.) 22. § (2) bekezdés f) pontjának módosítása is szükségessé válik, és a látvány-csapatsportban működő szakszövetségnek a látvány-csapatsport támogatással kapcsolatos feladatait 2014. január 1-jétől már a sportpolitikáért felelős miniszterrel együttműködve kell ellátnia.

A versenyrendszerben (bajnokságban) való indulás jogának - garanciális elemek teljesülése esetén történő - korlátozott átruházásának lehetővé tétele, és a döntés elnökség jogkörébe való diszkrecionális jogkörbe való telepítése a bajnokságok lefolytatásának, illetve szabályszerű befejezésének minimum-feltételeit biztosítják.

A (2) bekezdés értelmében az Stv. 51. § (2) bekezdés g) pontjában - a Nemzeti Sport Intézet megszűnésére tekintettel - a sportpolitikáért felelős miniszter látvány-csapatsporttal kapcsolatos feladatai a módosítás értelmében 2014. január 1-jétől megváltoznak.

Az egyes ingatlanok vagyonkezelését ideiglenesen a mellékletben megjelölt jogi személyek számára teszi lehetővé.

Az Stv. 51. § (2a) bekezdése hatályát veszti, mivel a rendelkezés látvány-csapatsport támogatás tekintetében a Nemzeti Sport Intézet általi feladatellátást fogalmazott meg.

A 63. §-hoz

Jogtechnikai módosítások, jogrend belső konzisztenciáját biztosító módosítások.

A 64-66. §-hoz

A Httv. 3. § (1) bekezdése értelmében engedély gazdasági társaság, egyéni cég, külföldi székhelyű vállalkozás magyarországi fióktelepe, szövetkezet, egyéni vállalkozó, valamint a szolgáltatási tevékenység megkezdésének és folytatásának általános szabályairól szóló törvény szerinti más EGT-államban letelepedett vállalkozás részére adható ki.

Ebből látható, hogy költségvetési szerv nem kaphat engedélyt, viszont a módosítani kívánt bekezdésben kivételként sem szerepel a HM és annak irányítása alá tartozó szervezetek (a Magyar Honvédség bizonyos tevékenységeket végző szervezeti egységeit is kivéve).

Ezt a helyzetet rendezni kell, ugyanis a HM Hadtörténeti Intézet és Múzeum is birtokol és közszemlére tesz (alkalmanként cserél) éles és hatástalanított haditechnikai eszközöket, továbbá a Magyar Nemzeti Vagyonkezelő Zrt. a vagyontörvény alapján a költségvetési törvényben meghatározott értékhatár (idén 25 millió Ft egyedi könyv szerinti bruttó érték) feletti haditechnikai eszközöket a Magyar Állam nevében eladóként eljárva értékesít, és a HM felelős főosztálya is szeretné végezni a honvédelmi szempontból feleslegesnek nyilvánított haditechnikai termékek elidegenítését. Ez a módosítás nem érinti a Magyar Állam tartós többségi tulajdonában lévő, a honvédelemért felelős miniszter által alapított gazdasági társaságok tevékenységét, így az továbbra is engedélyköteles marad.

Az Európai Parlament és a Tanács az Egyesült Nemzeteknek a nemzetközi szervezett bűnözés elleni egyezményét kiegészítő, a tűzfegyverek, részeik, alkotóelemeik és a lőszerek tiltott gyártásáról és kereskedelméről szóló jegyzőkönyve 10. cikkének végrehajtásáról, valamint a tűzfegyverek, tűzfegyverdarabok, alkotóelemeik és lőszereik kiviteli engedélyezési, behozatali és tranzit szabályainak létrehozásáról szóló, 2012. március 14-ei 258/2012/EU rendelet 11. cikk (1) bekezdése értelmében a Rendelet hatálya alá tartozó termékek kivitele esetén a Hatóságnak vizsgálnia kell a kérelmező büntetlenségét. Ez a követelmény az Alkotmánybíróság korábbi, 144/2008. (XI. 26.) AB határozat alapján kizárólag törvényi szinten rendezhető.

A 67-70. §-hoz

Jogtechnikai módosítások, jogrend belső konzisztenciáját biztosító módosítások.

A 71-74. §-hoz

A Magyar Állam nevében történő egységes tulajdonosi joggyakorlás rendszerét jelentősen megbontotta a települési önkormányzatok fekvőbeteg szakellátó intézményeinek átvételével összefüggő átalakítás, és további, törvényekben kijelölt tulajdonosi joggyakorlók megjelenése. A tulajdonosi joggyakorlók közötti vagyonmozgás rugalmasságát elősegítő módosítás megteremti az állam tulajdonosi pozícióját nem érintő vagyonátadások lehetőségét, mely révén a vagyongazdálkodási feladatok - az állami vagyonért felelős miniszter jóváhagyása mellett történő - végrehajtása egyszerűsödhet. Pl. a használaton kívüli kórházingatlanokat a GyEMSzI átadhatja MNV Zrt. részére egyéb hasznosításra, vagy az MNV Zrt. állami ingatlant adhat át MFB Zrt. részére, hogy azt a tulajdonosi joggyakorlása alá tartozó állami tulajdonú gazdasági társaságba apportálhassa.

Az MNV Zrt. Igazgatósága hatásköreinek megállapításánál még nem került átvezetésre a nemzeti vagyonról szóló 2011. évi CXCVI. törvény (a továbbiakban: Nvtv.) 8. § (7) bekezdése szerint az állami tulajdonú társasági részesedésekre megköthető megbízási szerződésekkel kapcsolatos hatásköri szabály. Figyelemmel arra, hogy az Nvtv. 8. § (7) bekezdése alapján megköthető megbízási szerződések tartalmukat tekintve nem tartoznak bele az Nvtv. 3. § (1) bekezdés 4. pontja szerinti hasznosítás fogalmi körébe, külön kategóriaként indokolt megemlíteni az ezekkel kapcsolatos hatáskört, az értékhatárt pedig az MNV Zrt. jelenleg hatályos SzMSz-ében meghatározott 200 millió forintos figyelembevételével indokolt megállapítani.

A módosítás az Nvtv. 11. § (17) bekezdése, valamint az állami vagyonról szóló 2007. évi CVI. törvény (a továbbiakban: Vtv.) 24. § (2) bekezdése közötti összhang megteremtését célozza, kimondva, hogy a Vtv. 24. § (2) bekezdése szerinti kivételek az Nvtv. 11. § (17) bekezdésében rögzített kivételeken túl értendőek. A Vtv.-be a versenyeztetési kötelezettség alól felmentő kivételek az Nvtv. 11. § (16) bekezdésének felhatalmazása alapján építhetőek be.

A vagyonkezelési díjfizetési kötelezettség alól indokolt kivételt képezni a törvény eltérő rendelkezéseire történő hivatkozással az Nvtv.-vel és a kisajátításról szóló 2007. évi CXXIII. törvénnyel való összhang megteremtése érdekében.

A rendelkezés pontosítása szükséges az értékcsökkenéshez kapcsolódó számviteli elszámolás teljes körű szabályozása érdekében. A céltartalék képzésének előírása az értékmegőrzésre vonatkozó vagyonkezelői kötelezettséget megkétszerezi, így annak eltörlése veszteségektől mentesítheti a vagyonkezelőt.

A 75-76. §-hoz

Jogtechnikai módosítások, jogrend belső konzisztenciáját biztosító módosítások.

A 77-112. §-hoz

A törvény a jogtechnikai módosítások és a jogrend belső konzisztenciáját biztosító módosításokon túl olyan módosításokat és kiegészítéseket fogalmaz meg, amely a hitelintézeti törvény hasonló rendelkezéseihez kapcsolódóan a vállalatirányítás, a tőkemegfelelés, a javadalmazás, kockázatkezelés, összevont alapú felügyelet, valamint felügyeleti intézkedések tekintetében az uniós joghoz való igazodást célozzák.

A 113-116. §-hoz

A módosítás indoka, hogy a biztosítók és viszontbiztosítók minimális biztonsági tőkéjének értékét az S1 irányelvekből (2002/83/EK irányelv, 73/239/EGK irányelv, 2005/68/EK irányelv) fakadóan - az EUROSTAT által közzétett európai fogyasztói árindexben bekövetkezett változásokra is tekintettel - rendszeresen felül kell vizsgálni. Az új összegeket a korábbi Európai Biztosítási és Foglalkoztatói Nyugdíjpénztári Bizottság (EIOPC) ülésen a résztvevők is elfogadták.

A 117-118. §-hoz

Jogtechnikai módosítások, a jogrend belső konzisztenciáját biztosító módosítások.

A 119. §-hoz

A módosítás lehetővé teszi a biztosítók számára, hogy közbeszerzési eljárás keretében benyújtott - gépjárműflottára kötendő szerződésre vonatkozó - pályázatukban és az annak alapján megkötött szerződésben eltérjenek a korábban meghirdetett díjtarifájuktól.

A 120. §-hoz

A biztosítók által beszedett fedezetlenségi díj a Kártalanítási Számla kezelőjét illeti meg. A hatékonyabb díjbeszedés érdekében - a módosítás hatálybalépése után - a Kártalanítási Számla kezelője is jogosult lesz a be nem fizetett díj beszedésére, valamint az üzembentartók részletfizetési lehetőséget kaphatnak.

A 121. §-hoz

A törvény a kártérítési esetkörök egyértelmű elhatárolását célozza. A gépjármű üzemeltetése során okozott károk szerződésen kívül okozott károknak minősülnek. A gépjármű-felelősségbiztosítás keretében a felsorolt szervezetek a gépjármű üzemeltetése során okozott károkat - függetlenül a károsult további, illetve egyéb kártérítési igényétől - megtérítik.

A 122. §-hoz

A módosítás indoka, hogy a károsultak téves tájékoztatás alapján - a Kártalanítási Számla kezelője helyett - gyakran olyan biztosítónál tették meg bejelentésüket, amelynél a károkozó gépjármű üzembentartója nem rendelkezett a káresemény időpontjában fedezetet nyújtó érvényes biztosítási szerződéssel. A biztosítónak mindezidáig nem volt törvényi kötelezettsége, hogy az ilyen bejelentéseket a Kártalanítási Számla kezelőjéhez továbbítsa. A módosítás - ügyfélvédelmi szempontból - előírja a továbbítási kötelezettséget.

A 123. §-hoz

A szövegpontosító rendelkezést tartalmazó módosítás célja - az egyértelműsítés érdekében - annak kimondása, hogy amennyiben a károsult nem kívánja megjavíttatni a gépjárművét, akkor a nettó kártérítési összeggel szabadon rendelkezhet.

Az eredeti szöveg szövegszerű értelmezése szerint ugyanis a kötelező gépjármű-felelősségbiztosításról szóló 2009. évi LXII. törvény (a továbbiakban: Gfbt.) az ÁFA kifizetési kötelezettséget a fenti esetben is előírja. Ez az értelmezés nyilvánvaló rendellenességet okoz a jogrendszerben, hiszen a biztosító ebben az esetben olyan ÁFA tartalom kifizetésére lenne köteles, amely ÁFA a javítási szolgáltatatás elmaradása miatt fel sem merült. Az ilyen esetben a biztosító által kifizetett ÁFA a károsult jogalap nélküli gazdagodását eredményezné. Az általános forgalmi adóról szóló 2007. évi CXXVII. törvény rendelkezései szerint ugyanis a károsult a kapott kárösszeg vonatkozásában nem minősül adóalanynak (ezáltal ÁFA fizetésre sem kötelezett), amennyiben pedig egyéb okból adóalanyisága mégis fennállna, a gépjármű saját megjavítása okán ez esetben sem keletkezne adófizetési kötelezettsége. Nincs olyan jogszabályi előírás tehát, amely szerint az államot megillető összeget a költségvetésbe befizetni lenne köteles.

Mindezek mellett, ha a kapott összegből a károsult számla nélkül megjavíttatja a járművet, akkor „nyereségként” megmarad neki az ÁFA összege, tehát az új helyzet még inkább a számla nélküli kárrendezés irányába terel.

A fenti értelmezési lehetőség okán a Gfbt. 32/A. § (2) bekezdésének 2014. január 1-jén hatályba lépő szövege éppen, hogy ellentétes a szabályozás eredeti céljával és annak indokolásával is, hiszen a cél a számla nélküli kárrendezés visszaszorításával megvalósuló gazdaságfehérítés volt.

A fent leírtak miatt - az alapvető jogok biztosa Jelentésében foglaltakkal összhangban - szükséges a szövegpontosító módosítás.

A 124. §-hoz

A törvény a Magyar Biztosítók Szövetsége elkülönített szervezeti egysége vonatkozásában kivezeti a könyvvizsgáló alkalmazása kötelezettségét, hiszen a könyvvizsgáló alkalmazása felesleges terhet róna a szervezetre és a pénzügyi közvetítőrendszer felügyeletével kapcsolatos feladatkörében eljáró Magyar Nemzeti Bank így is maradéktalanul eleget tud tenni ellenőrzési kötelezettségének.

A 125-126. §-hoz

Jogtechnikai, a jogrend belső konzisztenciáját biztosító módosítások.

A 127. §-hoz

A minősített adat védelméről szóló törvény 4. § (2) bekezdése szabályozza a minősített adatok esetében a minősítői jogkör átruházásának rendjét. A törvény 4. § (2) bekezdésének a) pontja szerint „Szigorúan titkos” minősítésű adat esetén a Kormány tagja a közigazgatási államtitkárra és a helyettes államtitkárra, a Miniszterelnökséget vezető államtitkárra ruházhatja át. A szabályozás jelenleg tehát nem ad lehetőséget arra, hogy a „Szigorúan titkos” minősítési szintű adat esetében az államtitkárok minősítői jogkörben járjanak el. Tekintettel arra, hogy az államtitkárok általi minősítés iránt gyakori igény mutatkozik, így indokolt ennek lehetőségét megteremteni.

A 128-130. §-hoz

A fogyasztónak nyújtott hitelről szóló 2009. évi CLXII. törvény módosítása kiegészíti a lakáscélú jelzáloghitel fogalmát a Hpt. módosításával összhangban a lakáscélra nyújtott jelzáloghitel kiváltására felhasznált jelzáloghitellel.

A törvény 28. §-ának módosítása alapján a futamidő díjmentes meghosszabbításának lehetőségét szabályozó rendelkezés minden jelzáloghitelre kiterjed.

A 131-135. §-hoz

Jogtechnikai, a jogrend belső konzisztenciáját biztosító módosítások.

A 136-139. §-hoz

A korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvény előírja az ellátás, illetve a szolgálati járandóság személyi jövedelemadó mértékével megegyező mértékű csökkentését.

Ugyanakkor arról is rendelkezik, hogy ha a jogosult családi (adóalap) kedvezményre jogosult, azt a csökkentéssel szemben érvényesítse. Amennyiben az ellátásban, járandóságban részesülő munkát vállal, a családi adókedvezményt elsődlegesen a munkabéréből levonandó személyi jövedelemadóval szemben érvényesíti, s a fennmaradó részt számolhatja el az ellátásból, járandóságból teljesített csökkentéssel szemben.

A családi járulékkedvezmény bevezetésével azonban a családi kedvezményt járulékkedvezmény formájában is lehet érvényesíteni, így a korhatár előtti ellátásban, szolgálati járandóságban részesülők esetében felmerülhet a kedvezmény kettős érvényesítésének lehetősége.

A törvény a kettős érvényesítés lehetőségének kizárása érdekében elvégzi a korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvény 4. § (4) bekezdésének és 5. § (5) bekezdésének módosítását.

A módosítás célja, hogy egyértelművé tegye: a korhatár előtti ellátás és a szolgálati járandóság csökkentésével szemben a családi kedvezménynek csak az a része érvényesíthető, amelyet adóalap- és társadalombiztosítási-járulékkedvezményként nem lehetett igénybe venni.

Az a bányász, aki bányabezárás miatt volt kénytelen elhagyni szakmáját, tekintettel a bányászok esetében korkedvezményre jogosító munkakörök nehéz voltára, az ártalmak koncentrált jelenlétére, az általános szabályoktól eltérően, ha legalább három évig korkedvezményre jogosító munkakörben dolgozott, a nyugdíjkorhatára előtt egy évvel korhatár előtti ellátást vehet igénybe.

A 140-149. §-hoz

A Nemzeti Eszközkezelő által indított adósmentő program célja a szociálisan leginkább rászoruló, jelzálog-hiteladósok lakhatásának megmentése. E legnehezebb helyzetben lévő kört a jogszabályok által meghatározott feltételek határolják be. A gyakorlatban adódhatnak azonban olyan élethelyzetek, amelyek a rászorult hiteladósokat valamely oknál fognál kizárják a rendszerből. Ennek kiküszöbölésére kerül felállításra a méltányosság intézménye, mely egy előre meghatározott, éves kvóta alapján dönthet a Nemzeti Eszközkezelő programjába való bekerülésről akkor is, ha az adott ügy vonatkozásában nem teljesül minden, a jogszabályban meghatározott feltétel.

A Szociális Családiház-építési Programban nem hasznosított lakások az állam olyan tartalékát képezhetik, amelyek veszélyhelyzetben szolgálhatják - átmenetileg - a veszélyhelyzet következtében lakóingatlanukat elveszítő emberek elhelyezését. A házak ilyen célú hasznosítására a Kormány által elrendelt veszélyhelyzetben (az élet- és vagyonbiztonságot veszélyeztető elemi csapás vagy ipari szerencsétlenség esetén, valamint ezek következményeinek az elhárítása érdekében hirdetett rendkívüli állapot) kerülhet sor.

Annak érdekében, hogy a legkülönfélébb élethelyzetek ne képezzenek kivételt a Nemzeti Eszközkezelő programjába való bekerülés alól, méltányossági alapon a jogszabályban előírt szigorú feltételek nem teljesülése esetén is kérelmezheti a rászoruló a programban való részvételét. Amennyiben a jelzáloghitel fedezetét két ingatlan képezi, a Nemzeti Eszközkezelő csak abban az esetben vásárolja meg az ingatlanokat, ha valamennyi ingatlan lakott, például az idős szülők ingatlana és a hitelt felvevő fiatalok lakhatása is veszélyben van.

Amennyiben a kérelmező a méltányossági kérelem benyújtásáról dönt, a Nemzeti Eszközkezelő programjára az általános szabályok szerinti jelentkezés módjához hasonlóan, a szándéknyilatkozat pénzügyi intézményhez történő benyújtásával lehet jelentkezni. Ebben az esetben a méltányossági kérelem is a szándéknyilatkozat mellékletét képezi.

Ha a hiteladós a Nemzeti Eszközkezelő programjába az általános szabályok - nem a méltányossági eljárás - szerinti jelentkezés útján kíván bekerülni és a pénzügyi intézménynél zajló vizsgálat során kerül megállapításra, hogy a hiteladós a jogszabályi feltételeknek nem felel meg, a pénzügyi intézmény felhívja az adóst a méltányossági kérelem benyújtásának lehetőségére.

A szándéknyilatkozatot és annak mellékleteit (beleértve a méltányossági kérelmet is) a pénzügyi intézmény megküldi a méltányossági bizottság részére. A méltányossági bizottság tájékoztatja döntéséről a pénzügyi intézményt, aki erről egyrészt tájékoztatja a hiteladóst és - ha a lakóingatlan nem a hiteladós tulajdonában van - a zálogkötelezettet, másrészt amennyiben a kérelemnek helyt adó döntés születik, megküldi az Eszközkezelőnek a szükséges iratokat.

Amennyiben végrehajtási eljárás van folyamatban, az a méltányossági kérelem pénzügyi intézmény által a méltányossági bizottság részére történő megküldésétől szünetel.

Amennyiben a méltányossági bizottság elutasítja a méltányossági kérelmet, és emiatt a Nemzeti Eszközkezelő a lakóingatlant nem vásárolta meg, a végrehajtás folytatódik.

A méltányossági eljárásra tekintettel a külön jogszabály által előírt feltételek alól felmentett személyekkel is köthet az Eszközkezelő bérleti szerződést a lakhatási célú ingatlanokra, így bérleti szerződést az Eszközkezelő a pályázat alapján kiválasztott személlyel vagy személyekkel köt.

Az Eszközkezelő használati megállapodást köt azokkal, akiket átmenetileg, kormány által elrendelt veszélyhelyzetben, ideiglenesen helyeznek el a lakhatási célú ingatlanokban.

A méltányossági eljárás lefolytatására jogosult szervezetet a szociál- és nyugdíjpolitikáért felelős miniszter jelöli ki rendeletében, a szervezet eljárására vonatkozó részletszabályok megállapításával egyidejűleg.

A 150-155. §-hoz

Jogtechnikai, a jogrend belső konzisztenciáját biztosító módosítások.

A 156-174. §-hoz

Többségében jogtechnikai módosításokat tartalmaz, azaz a jogrend belső konzisztenciáját biztosító módosításokat. Ennek lényege abban áll, hogy a hitelintézetekre vonatkozó szabályozás kialakítása, bővítése és változtatása által az MNB, akár mint jegybanki intézmény, akár mint pénzforgalmat konzisztenciában tartó intézmény, akár mint felügyeleti hatóság feladatokat lát el és az ehhez kapcsolódó végrehajtási, feltételrendszeri és határidőbeli feladatok kerültek módosításra, pontosításra, rögzítésre. Számos esetben a meglévő szabályok szóhasználati, stilisztikai vagy alábontási tekintetben kerültek korrigálásra, hogy a jogalkalmazás érthetőbb és könnyebb legyen.

A 175-178. §-hoz

A módosítás az államháztartásról szóló törvény által előírt átláthatósági követelmény érvényesítéséhez szükséges, a támogató általi adatkezelés szabályait állapítja meg, valamint lehetőséget biztosít az átláthatóságra vonatkozó lényegi adatok támogató által történő közzétételére.

Az átmeneti rendelkezés módosítása - a kellő felkészülési idő biztosítása mellett - azt szolgálja, hogy a korábbi szabályozás érvényesülése ne húzódjon át indokolatlanul hosszú időszakra.

A 179-180. §-hoz

Az 1990. évi C. törvény (a továbbiakban: Htv.) 19. § a) pontjának módosítása szükséges a Htv. 52. § 16. pontjában rögzített egységes fogalom meghatározás, a jogszabályi harmonizáció érdekében.

A Htv. 52. § 16. pontja módosításának indoka, hogy továbbra is a telekadó hatálya alá tartozzanak az épületnek nem minősülő építmények (például: út, gurulóút, parkoló, egyéb műtárgy). A törvény korábbi formájában azt eredményezné, hogy az épített környezet alakításáról és védelméről szóló törvény szerinti műtárgyak adómentessé válnának, amely jelentős bevételkiesést eredményezne az önkormányzatok számára. A helyi adó az önkormányzatok legfontosabb saját bevételi forrása, amely nélkülözhetetlen a felelősen tervezhető és felelősen működtetett gazdálkodás szempontjából.

A 181. §-hoz

A módosítás meghatározza, hogy a hatósági árnak a rögzített árat kell tekinteni, mivel a pénztárgépek adatkapcsolatát biztosító szolgáltatás esetén, a szolgáltatás sajátosságára tekintettel másként nem biztosítható, hogy minden kötelezett azonos feltételek mellett jusson a szolgáltatáshoz. Az (1) bekezdés alapján a hatósági árnak a rögzített árat és nem a legmagasabb árat kell tekinteni.

A (2) bekezdés rendszertanilag megfelelő helyre teszi át a §-on belül az adópolitikáért felelős miniszter rendeletalkotási felhatalmazását és kimondja, hogy a hatósági ár minden, akár már megkötött szerződésre vonatkozik. A bekezdés a rögzített ár bevezetésére vonatkozó módosítást is elvégzi. A bekezdés tartalmi módosítást tartalmaz, mivel a rögzített ártól érvényesen eltérni nem lehet. A bekezdés meghatározza, hogy a megváltozott hatósági ár az érvényes szerződés részévé válik.

A 182. §-hoz

A törvény a jogbiztonság érdekében az eredeti szövegnél pontosabban határozza meg a regisztrációra és bejelentésre kötelezettek körét. Szintén pontosításra kerül, hogy a szárított és fermentált dohány regisztráltak közötti értékesítése, átadása jogszerű, azaz bírsággal nem sújtandó, beleértve a fuvarozó, szállítmányozó igénybevételét is, pontosítja továbbá, hogy a bejelentést mikor kell teljesíteni.

A regisztráció teljesítéséhez szükséges megfelelő felkészülési idő biztosítása érdekében a szárított és fermentált dohányt ez évben is behozó, tároló személyek regisztrációs kötelezettségüket 2014. január 31-ig, a támogatásban részesülő termelők pedig 2014. február 28-ig kötelesek teljesíteni.

Az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2013. évi CC. törvény (a továbbiakban: Adómód tv.) 116. § (2) bekezdése fogalmazza meg a helyi adókról szóló 1990. évi C. törvény 52. § 11. pontjának [a tanya fogalmának] olyan értelmű módosítását, miszerint az ingatlan-nyilvántartásban „major” elnevezésű földrészlet a tanyával esik egy adójogi megítélés alá. Ekként a major elnevezésű földrészletre nem terjedne ki a telekadó hatálya 2014. január 1-jétől. E változtatás azonban nem indokolt, tekintve, hogy az ilyen elnevezésű földrészletek közül több már elsősorban nem mezőgazdasági célt szolgál, mindemellett indokolatlanul korlátozná az önkormányzatok adóztatási mozgásterét.

-----STARTING---POINT---VEGE---

A 183-187. §-hoz

A hatályba lépésről, a hatályba nem lépésről, eltérő hatálybalépésről és a sarkalatos jellegről rendelkezik a záró rendelkezés. Az eltérő hatálybalépés szövegpontosító jellegű rendelkezéseket tartalmaz.