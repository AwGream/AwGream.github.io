2013. évi LXXIX. törvény indokolása

a földgázellátásról szóló 2008. évi XL. törvény módosításáról

-----STARTING---POINT---ALTALANOS--- 

A törvény célja, hogy a 10%-os rezsicsökkentés a lakossági tartályos és vezetékes PB-gáz, valamint a 11,5 kg-os töltettömeg ű PB-gáz palack esetében is érvényesüljön.

-----STARTING---POINT---RESZLETES---

Az 1. §-hoz

A földgázellátásról szóló 2008. évi XL. törvényt (a továbbiakban: GET.) az árszabályozás érdekében szükséges kiegészíteni a lakossági PB-gáz fogyasztó, a PB-gáz forgalmazó és a PB-gáz kiskereskedő fogalmával.

A GET. 103. § (2) bekezdésének kiegészítésével vezetékes PB-gáz szolgáltatás és a PB-gáz tartályban, a lakossági PB-gáz fogyasztó számára történő értékesítése, valamint a PB-gáz 11,5 kg-os töltettömegű palackban történő forgalmazása hatósági áras termékké válik. Fontos hangsúlyozni, hogy e hatósági árak - a GET. jelenleg hatályos 104. § (8) bekezdésére tekintettel - legmagasabb árnak tekinthetők, attól lefelé megkülönböztetés mentesen, előre nyilvánosságra hozott módon el lehet térni.

A GET. új 108/A. §-a előírja a vezetékes PB-gáz szolgáltatók, a PB-gáz forgalmazók és a PB-gáz kiskereskedők számára, hogy a vezetékes PB-gáz szolgáltatás és a PB-gáz tartályban történő értékesítésének lakossági PB-gáz fogyasztó által fizetendő árát, illetve a PB-gáz 11,5 kg-os töltettömegű palackok árát 2013. június 1-jétől a 2012. december 1-én alkalmazott árakhoz képest legalább 10%-kal csökkentett áron forgalmazzák.

A törvény 1. § (5) bekezdése előírja, hogy a PB-gáz forgalmazó és a vezetékes PB-gáz szolgáltató adatszolgáltatási kötelezettséggel tartozik a hatósági ár betartását felügyelő Magyar Energetikai és Közmű-szabályozási Hivatal (a továbbiakban: Hivatal) részére.

A módosítás kiegészíti azoknak az engedélyeseknek a körét, amelyek részére kapcsolt termelésszerkezet átalakítási hozzájárulás, illetve kiegyenlítő hozzájárulás jogcímen fizetési kötelezettség állapítható meg. A törvény hatálybalépését követően a fentiekben meghatározott jogcímen azok a földgázkereskedők is kötelezhetők befizetést teljesíteni, amelyek a távfűtésben részesülő fogyasztók ellátásbiztonsága érdekében a távhő- és kapcsoltan hőtermelő társaságoknak értékesítésre történő felajánlás céljából a biztonsági földgázkészletből részesültek.

Szükséges annak jogi rendezése, hogy azon szolgáltatók esetében is meghatározásra kerüljön a PB-gáz hatósági ára, amelyek tevékenységüket 2012. december 1-jét követően kezdték, illetve kezdik meg, valamint a módosítás előírja az átlagár Magyar Energetikai és Közmű-szabályozási Hivatal által történő közzétételéhez szükséges adatok Hivatal részére történő megküldését.

A 2. §-hoz

Szövegcserés módosító rendelkezések, a Hivatal árfelügyeleti jogkörének, valamint a PB-gáz forgalmazók adatszolgáltatásának biztosítása érdekében.

A 3. §-hoz

Kodifikációs pontosítás, a GET. 2013. január 1-jével hatályon kívül helyezett 139. § (4)-(4c) bekezdéseire tekintettel.

-----STARTING---POINT---VEGE---

A 4. §-hoz

Hatályba léptető rendelkezés.