2012. évi CLXXX. törvény indokolása

az Európai Unió tagállamaival folytatott bűnügyi együttműködésről

-----STARTING---POINT---ALTALANOS--- 

Az Amszterdami Szerződés az Európai Unió céljai közé emelte a „szabadság, biztonság és jog térségének” létrehozását, ezzel radikális változások előtt nyitotta meg az utat a nemzetközi bűnügyi együttműködés területén. E folyamat egyik első lépéseként az Európai Tanács Tampere-i ülésén döntöttek az Európai Unió tagállamai között a formális kiadatási eljárás eltörléséről, és egy gyors átadási eljárással történő felváltásáról. Ekkor határozták el, hogy „a bírói határozatok és ítéletek kölcsönös elismerésének kell a büntető ügyekben is az igazságügyi együttműködés alapkövévé válnia”. A kölcsönös elismerés elve a tagállamok közötti kölcsönös bizalomra épül, amelynek eredményeként az Európai Unióban meghozott valamennyi bírósági határozatot - noha az Unión belüli büntető igazságszolgáltatási rendszerek eltérőek - egyenértékűnek kell tekinteni. Ez a jogi megoldás egy fontos lépés volt az európai bűnüldözési terület „egységesítése” felé azzal, hogy megkönnyíti a tagállamok közötti „határokon” átnyúlóan is a bűnüldözést és az igazságszolgáltatást.

Az Európai Unió Tanácsa 2002. június 13-án ezen elv megvalósítása érdekében elfogadta az európai elfogatóparancsról és a tagállamok közötti átadási eljárásról szóló 2002/584/IB kerethatározatot (a továbbiakban: 2002/584/IB kerethatározat). Az európai elfogatóparancsot az Unió tagállamainak 2004. január 1-jétől kell alkalmazniuk. Az európai elfogatóparancs rendszerének, működésének alapja a tökéletes bizalom a tagállamok között a politikai megbízhatóságukra, illetve a jogrendszereik minőségére nézve.

Az európai elfogatóparancs alapvető gondolata az volt, hogy ha valamely tagállam igazságügyi hatósága az általa kibocsátott jogi aktus alapján valamely büntetőeljárás alatt álló, vagy már elítélt személy átadását kéri, e határozatát az Európai Unió egész területén végrehajtják, és a személyt a lehető legrövidebb időn belül az őt kereső tagállamnak átadják. Az új eljárási rendszerben az államközi kapcsolatokat lényegében felváltották az igazságügyi hatóságok közötti kapcsolatok. Az európai elfogatóparancs végrehajtása ugyanis elsődlegesen az igazságügyi hatóságok közötti eljárásra épül, és megszűnt a hagyományos kiadatási eljárásban jelen lévő közigazgatási és politikai döntési szint.

A 2002/584/IB kerethatározat rendelkezéseinek magyar jogba történő átültetésére az Európai Unió tagállamaival folytatott bűnügyi jogsegélyről szóló 2003. évi CXXX. törvénnyel (a továbbiakban: EU tv.) sor került, azonban a gördülékenyebb alkalmazhatóság érdekében - a gyakorlati tapasztalatokra is figyelemmel - több alkalommal is módosult az EU tv.-nek az e jogintézményt szabályozó II. Fejezete.

A fentiekre is figyelemmel a törvény Második Része tartalmazza az európai elfogatóparancsra és az átadásra vonatkozó rendelkezéseket.

A törvény Harmadik Része a tagállamokkal büntetőügyekben folytatott eljárási jogsegélyekre, az előzetes letartóztatás helyett alkalmazandó felügyeleti intézkedést elrendelő határozat végrehajtására irányuló jogsegélyre, a bizonyítási eszköz, az elkobzás alá eső dolog és a vagyonelkobzás alá eső vagyon megőrzését biztosító határozat végrehajtására irányuló eljárási jogsegélyre, és a büntetőeljárások során felmerülő, a tagállamok joghatóságának gyakorlásával kapcsolatos összeütközések megelőzésére és rendezésére vonatkozó rendelkezéseket tartalmazza. A hatályos rendelkezések új jogsegélyformákkal történő kiegészítése az Európai Unió tagállamaival folytatott bűnügyi jogsegély forgalom felgyorsulását, a hatékonyság növelését, illetve a hazai eljárások rövidülését eredményezhetik. A Harmadik Rész esetében két új kerethatározat végrehajtási szabályainak megalkotását tartalmazza a törvény: egyrészt az előzetes letartóztatás helyett alkalmazandó felügyeleti intézkedésekre vonatkozó rendelkezések, amelyek lehetővé teszik, hogy egy másik tagállamban büntetőeljárás alatt álló személlyel szemben elrendelt bizonyos kötelezettségek vagy tiltások Magyarországon is, illetve a magyar büntetőeljárás során elrendelt ilyen intézkedések egy másik tagállamban is végrehajthatóak legyenek. Másrészt a joghatósági összeütközések kiküszöbölése érdekében a törvény két új eljárás bevezetésével (információcsere és konzultációs eljárás) lehetővé teszi a tagállamok közötti közvetlen, gyors és folyamatos párbeszédet.

A törvény Negyedik Része két új kerethatározatnak megfelelő szabályrendszert alakít ki. Először is megteremti a jogerős szabadságvesztés büntetést kiszabó vagy szabadságelvonással járó intézkedést alkalmazó tagállami ítéletek végrehajtásának átvételét, illetve átadását. Erre azért volt szükség, mert az EU tv. hatályos szabályai nem tartalmazzák az uniós tagállami ítélet érvényének elismerésére és a szabadságvesztés büntetések vagy szabadságelvonással járó intézkedések végrehajtásának átvételére vonatkozó rendelkezéseket. Erre jelenleg a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjt.) vonatkozó rendelkezéseit kell megfelelően alkalmazni, amelynek alapján a külföldi állampolgárságú elítélteknek a jogerősen kiszabott szabadságvesztés büntetés letöltése céljából az állampolgárságuk szerinti államba történő átszállítására a vonatkozó nemzetközi szerződésekben foglaltaknak megfelelően kerül sor, feltéve, hogy erre vonatkozóan a kibocsátó és a végrehajtó tagállam megegyezik.

Az Európai Unió Tanácsa 2008. november 28-án fogadta el a kölcsönös elismerés elvének büntetőügyekben hozott, szabadságvesztés büntetéseket kiszabó vagy szabadságelvonással járó intézkedéseket alkalmazó ítéleteknek az Európai Unióban való végrehajtása céljából történő alkalmazásáról szóló 2008/909/IB kerethatározatot (a továbbiakban: 2008/909/IB kerethatározat). E kerethatározat 29. cikke előírja, hogy a tagállamoknak 2011. december 5-ig kell megtenniük a szükséges intézkedéseket annak érdekében, hogy megfeleljenek a rendelkezéseknek, a Tanács pedig 2012. december 5-ig vizsgálja meg azt, hogy a tagállamok mennyiben felelnek meg a kerethatározat rendelkezéseinek.

A 2008/909/IB kerethatározat megteremti annak a lehetőségét, hogy az Európai Unió valamely tagállamában elítélt személyek visszaszállíthatók legyenek az állampolgárságuk vagy a szokásos tartózkodási helyük szerinti tagállamba, illetve abba a tagállamba, amelyhez szoros kötelékek fűzik, annak érdekében, hogy könnyebbé váljon a társadalmi rehabilitációjuk és a társadalomba való beilleszkedésük.

A 2008/909/IB kerethatározat egyik legnagyobb újítása, hogy határidők előírásával gyorsítja az eljárást, továbbá nem pusztán az érintett tagállamok megegyezésére bízza az átszállítás kérdésében történő megegyezést, hanem részletes szabályokat, illetve feltételrendszert szab a döntéshozatal tekintetében. Szélesíti azon esetek körét, amikor nincs szükség az átszállításhoz az elítélt személy hozzájárulására, például hozzájárulása nélkül átszállítható az elítélt a végrehajtó tagállamba, ha ez utóbbi az elítélt állampolgársága és lakóhelye, illetve szokásos tartózkodási helye szerinti állam is egyben.

A 2008/909/IB kerethatározat rendelkezik továbbá a bírósági határozatok elismerésének és átalakításának szabályairól, a végrehajtásánál irányadó joggal kapcsolatban pedig rögzíti, hogy a végrehajtó tagállam joga az irányadó, beleértve a feltételes szabadságra vonatkozó szabályokat is. Ha egy tagállam átveszi a határozatok végrehajtását, akkor a végrehajtási költségek - az elítélt végrehajtó államba történő átszállításának költségét és a kizárólag a kibocsátó állam területén felmerülő költségeket kivéve - a végrehajtó államot terhelik.

Az Európai Unió Tanácsa a büntetőeljárás alá vont személyek eljárási jogainak erősítése és a büntetőügyekben folytatott igazságügyi együttműködés - különösen a bírósági határozatok tagállamok közötti kölcsönös elismerésének javítása - céljából 2009. február 26-án elfogadta a 2002/584/IB, a 2005/214/IB, a 2006/783/IB, a 2008/909/IB és a 2008/947/IB kerethatározat módosításáról szóló 2009/299/IB kerethatározatot (a továbbiakban: 2009/299/IB kerethatározat). Ez közös szabályokat állapít meg a kibocsátó tagállam által olyan eljárást követően meghozott határozatok végrehajtó tagállamban történő elismerésével, illetve végrehajtásával kapcsolatban, amelyen az érintett személy nem volt jelen. A 2009/299/IB kerethatározat átültetési határideje 2011. március 28-a volt, azonban a tagállamok nyilatkozhattak, hogy amennyiben nem tudják teljesíteni ezt a határidőt, úgy az érintett személy távollétében megtartott tárgyalás során hozott határozatok elismerésére és végrehajtására e kerethatározatot legkésőbb 2014. január 1-jétől kell alkalmazni.

A törvény Negyedik Része továbbá megalkotja a feltételes szabadság valamint a próbaidő tartamára előírt magatartási szabályok és egyéb alternatív szankciók részletes végrehajtási szabályait. Az alapjául szolgáló kerethatározat a felfüggesztett szabadságvesztésről, a próbára bocsátásról, a feltételes szabadságra bocsátásról és egyéb alternatív szankciókról rendelkező határozatok kölcsönös elismerésének és végrehajtásának lehetőségét teremti meg az Európai Unióban. A kerethatározat célja, hogy megkönnyítse az elítéltek számára a társadalomba történő visszailleszkedést azáltal, hogy az elkövetés helye szerinti tagállam által kiszabott, a felfüggesztett szabadságvesztésről, a próbára bocsátásról, a feltételes szabadságra bocsátásról rendelkező határozat kapcsán előírt magatartási szabályokat és egyéb alternatív szankciókat az elítélten a lakóhelye, tartózkodási helye szerinti tagállamban hajtják végre. Így az elítélt számára lehetővé válik családi, nyelvi, kulturális és egyéb kapcsolatainak megőrzése.

A törvény Ötödik Részében átültetésre kerül az Eurojust megerősítéséről szóló 2009-es kerethatározat. Az Eurojust fő feladata a tagállamok közötti igazságügyi együttműködés és koordináció megerősítése és fokozása. A törvény a testületként eljáró Eurojust által megtehető intézkedéseket állapítja meg a büntetőeljárásról szóló 1998. évi XIX. törvénnyel (a továbbiakban: Be.) összhangban.

-----STARTING---POINT---RESZLETES---

Általános rendelkezések

Az 1-2. §-hoz

A törvény szabályozási és alkalmazási köre eltér az Nbjt. hatályától, jóval szűkebb annál. A törvény szerinti együttműködési formák csak az Európai Unió tagállamaival folytatott igazságügyi hatóságok közötti bűnügyi együttműködés során lesznek alkalmazhatók, míg az Nbjt. szabályai az államok szélesebb körére nézve kerülnek alkalmazásra, akár nemzetközi szerződés vagy viszonosság hiányában is. Ugyanakkor az Nbjt. mind az európai elfogatóparancs intézményének, mind a bűnügyi jogsegély új formáira vonatkozó végrehajtási rendelkezéseinek közös háttérszabálya, és a Be.-vel együtt rendelkezéseit akkor kell alkalmazni, ha a törvény másképpen nem rendelkezik. A Be. szabályainak fontos szerepe van mind a magyar igazságügyi hatóságok által előterjesztett, mind a tagállami igazságügyi hatóságok által megküldött eljárási jogsegély iránti megkeresések teljesítése területén.

Az európai elfogatóparancs és az átadás

A 3. §-hoz

Az európai elfogatóparancs egy igazságügyi hatóság által hozott olyan - a 2002/584/IB kerethatározatban és a törvény 2. számú mellékletében meghatározott formai és tartalmi követelményeknek megfelelő - határozat, amelyet valamely tagállamban bocsátanak ki annak érdekében, hogy egy másik tagállam a keresett személyt elfogja és a kibocsátó igazságügyi hatóságnak átadja. Célja a keresett személynek az egyik tagállamból a másik tagállamba büntetőeljárás lefolytatása vagy szabadságvesztés büntetés, illetve szabadságelvonással járó intézkedés végrehajtása végett történő kényszerátadása. A kibocsátó igazságügyi hatóság határozatát végre kell hajtani az Európai Unió egész területén. A végrehajtást csak abban az esetben lehet, illetve kell megtagadni, ha fennáll a mérlegelhető, illetve a kötelező megtagadási okok valamelyike.

Az európai elfogatóparancs alkalmazási területe lényegében megegyezik a kiadatásról szóló, Párizsban 1957. december 13-án kelt európai egyezmény alkalmazási területével: az európai elfogatóparancs kibocsátásának olyan bűncselekmények esetén van helye, amelyek büntetési tételének felső határa a kibocsátó tagállam belső joga szerint legalább tizenkét havi szabadságvesztés büntetés; ítélet végrehajtása esetén pedig a jogerősen kiszabott szabadságvesztés, vagy alkalmazott szabadságelvonással járó intézkedés időtartama legalább négy hónap.

A 2002/584/IB kerethatározat a 2. cikkének (2) bekezdésében felsorolt 32 bűncselekmény-fajta vonatkozásában a kettős büntetendőség nem mérlegelhető, ha azon bűncselekmények büntetési tételének felső határa - a kibocsátó tagállam joga szerint - legalább három évi szabadságvesztés vagy egyéb szabadságelvonással járó intézkedés. Az európai elfogatóparancsot a 32 bűncselekmény-fajtába tartozó bűncselekmények esetén a végrehajtó tagállamban kiszabható büntetés mértékétől függetlenül végre kell hajtani. A törvény 1. számú mellékletében felsorolt olyan bűncselekmények esetén, amelyek büntetési tételének felső határa a kibocsátó tagállam joga szerint nem éri el a három évi szabadságvesztés büntetést, illetve a fel nem sorolt bűncselekmények esetén továbbra is vizsgálni kell a kettős büntetendőség meglétét.

A 4. §-hoz

Az európai elfogatóparancs végrehajtásáról és annak alapján a keresett személy átadásáról szóló döntést a végrehajtó tagállam belső joga által meghatározott ún. végrehajtó igazságügyi hatóság hozza meg a törvényben meghatározott eljárási rend szerint.

A 2002/584/IB kerethatározat 6. cikkének (3) bekezdése alapján minden tagállamnak ki kell jelölnie az európai elfogatóparancs végrehajtására illetékes igazságügyi hatóságát.

Tekintettel az európai elfogatóparancs alapján történő átadási eljárásban meghatározott rendkívül rövid határidőkre, valamint az ott kialakult gyakorlatra és szakértelemre, a törvény továbbra is úgy rendelkezik, hogy Magyarország vonatkozásában kizárólagos illetékességgel a Fővárosi Törvényszék járjon el végrehajtó igazságügyi hatóságként. Ha határozata ellen fellebbezéssel éltek, úgy azt a Fővárosi Ítélőtábla bírálja el tanácsülésen.

Az 5. §-hoz

Az európai elfogatóparancsot, sürgős ügyként kezelve, az emberi jogok és az alapvető szabadságjogok védelméről szóló nemzetközi jogi dokumentumok rendelkezéseinek maradéktalan tiszteletben tartásával, a kerethatározatban biztosított garanciákra tekintettel, és a végrehajtó tagállam igazságszolgáltatási érdekeit is figyelembe véve kell végrehajtani, ha nem áll fenn a kötelező, illetve mérlegelhető megtagadási okok valamelyike.

A 2002/584/IB kerethatározat 3. cikkében felsorolt kötelező megtagadási okok („ne bis in idem”, a büntetőjogi felelősségre vonhatóság határát el nem érő életkor, közkegyelem) esetében a végrehajtást akkor is meg kell tagadni, ha az átadáshoz egyébként a keresett személy hozzájárult. Meg kell továbbá tagadni az európai elfogatóparancs végrehajtását, ha

- a kettős büntetendőség vizsgálatát előíró, a törvény 3. §-ának (3) bekezdésében meghatározott esetekben az európai elfogatóparancs alapjául szolgáló cselekmény a magyar törvény szerint nem bűncselekmény;

- az európai elfogatóparancs alapjául szolgáló, magyar joghatóság alá tartozó bűncselekmény büntethetősége vagy a büntetés a magyar törvény szerint elévült;

- ugyanazon cselekményért harmadik államban történt az elítélés („ne bis in idem”); továbbá akkor is,

- ha az európai elfogatóparancs alapjául szolgáló cselekmény miatt Magyarország területén büntetőeljárás van folyamatban.

Ez utóbbi megtagadási ok magába foglalja azt a lehetőséget is, hogy a hatáskörrel és illetékességgel rendelkező magyar hatóság - a Btk. 3-4. §-ai alapján - az európai elfogatóparancs alapján indítja meg a keresett személy ellen a büntetőeljárást, ha célszerű, hogy azt a magyar hatóság folytassa le. Ezzel összefüggésben az európai elfogatóparancs végrehajtását meg kell tagadni abban az esetben is, ha a magyar igazságügyi vagy nyomozó hatóság az európai elfogatóparancs alapjául szolgáló bűncselekmény miatt a feljelentést elutasította, vagy a nyomozást, illetve az eljárást megszüntette.

A 6. §-hoz

A törvény e rendelkezése az ún. „in absentia” határozatok (azaz olyan határozatok, amelyek meghozatalára olyan tárgyaláson került sor, amelyen a keresett személy nem volt jelen) végrehajtására irányuló európai elfogatóparancs megtagadásával kapcsolatban állapít meg szabályokat a 2002/584/IB kerethatározatot is módosító 2009/299/IB kerethatározat 2. cikkében foglaltaknak megfelelően.

E § (1) bekezdése rögzíti, hogy a Fővárosi Törvényszék megtagadhatja az „in absentia” határozatok végrehajtása céljából kibocsátott európai elfogatóparancs végrehajtását, feltéve, hogy a (2) bekezdésben meghatározott feltételek nem állnak fenn. E feltételeket egyébként Magyarország is teljesíteni tudja, tekintettel a Be.-nek a távollévő terhelttel szemben lefolytatott eljárással kapcsolatos rendelkezéseire.

A 2009/299/IB kerethatározat arról is rendelkezik, hogy mi a teendő, ha az érintett személy korábban nem kapott hivatalos tájékoztatást arról, hogy büntetőeljárás folyik ellene, a szabadságvesztés büntetést tartalmazó vagy szabadságelvonással járó intézkedést alkalmazó határozatot a távollétében hozták, és a határozatot nem kézbesítették a keresett személynek. A törvény ennek megfelelően úgy rendelkezik, hogy amennyiben ezek a feltételek fennállnak, de az érintett személy átadását követően haladéktalanul kézbesítik számára a határozatot, és - határidő megjelölésével - tájékoztatják a jogorvoslati lehetőségekről, a kibocsátó tagállami határozat egy példányát a Fővárosi Törvényszék - tájékoztatás céljából - továbbítja a keresett személynek. Ez pusztán tájékoztatási célt szolgál, nem késleltetheti a keresett személy átadási eljárását, illetve az európai elfogatóparancs végrehajtására vonatkozó határozatot, nem tekinthető a kibocsátó tagállami határozat hivatalos kézbesítésének, továbbá nem befolyásolhatja a jogorvoslatra nyitva álló határidőket sem.

A 7. §-hoz

A végrehajtó igazságügyi hatóság, a Fővárosi Törvényszék dönthet arról, hogy megtagadja-e az európai elfogatóparancs végrehajtását, ha a bűncselekményt részben vagy egészben Magyarországon követték el. Az erre vonatkozó döntés meghozatalakor figyelemmel kell lenni a Btk. 3-4. §-ában meghatározott joghatósági szabályokra (a büntető törvény területi hatálya), valamint arra is, hogy célszerű-e a büntetőeljárásnak magyar hatóság által történő lefolytatása.

A 8. §-hoz

Az európai elfogatóparancs az uniós (állam)polgárság elvét veszi figyelembe; a 2002/584/IB kerethatározat rendelkezéseiből kitűnik, hogy nem alkalmazhatók az egyes tagállamok saját állampolgáraira vonatkozó - a hagyományos kiadatási eljárásban lehetőségként biztosított - kivételek, így főszabályként nem tagadható meg a saját állampolgár átadása. Ugyanakkor a 2002/584/IB kerethatározat az egyes tagállamokra bízza, hogy bizonyos esetekben hozzájárulnak-e, és ha igen, úgy milyen feltételekkel saját állampolgáraiknak a kibocsátó igazságügyi hatóság részére történő átadásához.

Ha az európai elfogatóparancsot szabadságvesztés büntetés vagy szabadságelvonással járó intézkedés végrehajtása céljából bocsátották ki, a törvény szerint az európai elfogatóparancs végrehajtását meg kell tagadni, el kell rendelni a keresett személy ideiglenes végrehajtási letartóztatását, és meg kell keresni az igazságügyért felelős minisztert (a továbbiakban: miniszter), hogy kezdeményezze a kibocsátó tagállamnál a szabadságvesztés büntetés vagy szabadságelvonással járó intézkedés végrehajtásának átvételét. Ez a szabályozás figyelembe veszi a 2008/909/IB kerethatározat rendelkezéseit.

Ha az európai elfogatóparancsot büntetőeljárás lefolytatása céljából olyan magyar állampolgárral szemben bocsátották ki, aki Magyarország területén lakóhellyel rendelkezik, akkor az átadás feltételéül kell szabni azt, hogy abban az esetben, ha a büntetőeljárás eredményeként a keresett személyt végrehajtandó szabadságvesztésre ítélik, illetve vele szemben szabadságelvonással járó intézkedést szabnak ki, kérelmére őt a büntetés vagy intézkedés végrehajtására visszaszállítják Magyarországra. Ha a kibocsátó tagállami igazságügyi hatóság nem nyújt erre vonatkozóan megfelelő garanciát, úgy az elfogatóparancs végrehajtását meg kell tagadni. Ez azonban nem jelenti azt, hogy a keresett személy mentesül a büntetőjogi felelősségre vonás alól. A törvény háttérjogszabálya, az Nbjt. 28. §-a alapján ugyanis ebben az esetben a büntetőeljárás megindításának vagy egyéb intézkedésnek a megfontolása céljából a miniszter megküldi az iratokat (az európai elfogatóparancsot) a legfőbb ügyésznek.

Bár a büntetőeljárás lefolytatása céljából kiadott európai elfogatóparancs végrehajtása és a keresett személy átadására irányuló döntéshozatal biztosítása céljából lehetőség van az átadási és ideiglenes átadási letartóztatás elrendelésére, azonban arra tekintettel, hogy európai elfogatóparancs szabadságvesztés büntetés vagy szabadságelvonással járó intézkedés végrehajtása céljából is kibocsátható, a törvény rendelkezik egy új jogintézményről, az ideiglenes végrehajtási letartóztatásról is.

Mivel az ideiglenes végrehajtási letartóztatás személyes szabadságot korlátozó kényszerintézkedés, a törvény rendelkezik annak tartamáról is. E szerint az ideiglenes végrehajtási letartóztatás legfeljebb a büntetés végrehajtására vonatkozó határozat meghozataláig tart, és nem eredményezheti a büntetés időtartamának meghosszabbodását.

A 9. §-hoz

Abban az esetben, ha ugyanazon személy ellen több európai elfogatóparancsot bocsátottak ki, akkor - az összes körülmény mérlegelésével - a Fővárosi Törvényszék dönt arról, hogy melyik európai elfogatóparancs kerüljön végrehajtásra, és annak alapján a keresett személy átadásra.

Ha több európai elfogatóparancs ütközik egymással, úgy a Fővárosi Törvényszék a döntéshozatal megkönnyítése érdekében beszerezheti az - Európai Unión belüli igazságügyi együttműködésben koordináló szerepet betöltő - Európai Igazságügyi Együttműködési Egység, az Eurojust véleményét.

Ha a keresett személy kiadatása végett egy harmadik állam (vagyis nem az Európai Unió tagállama) kérelmet terjeszt elő, akkor a továbbiakban a Fővárosi Törvényszék az Nbjt.-ben szabályozott eljárást lefolytatja le, és az ott meghatározott határidők, valamint a vonatkozó nemzetközi szerződés előírásai érvényesülnek. Ebben az esetben az Nbjt. 17. §-ában meghatározott szempontok figyelembevételével a miniszter dönt arról, hogy a keresett személy mely államnak kerül kiadatásra, illetve átadásra. Előfordulhat ugyanis, hogy sokkal súlyosabb bűncselekmény képezi az alapját a harmadik államtól érkezett kiadatási kérelemnek, mint az európai elfogatóparancs kibocsátásának.

Az Egyesült Nemzetek Rómában megtartott Diplomáciai Konferenciáján 1998. július 17. napján elfogadott Nemzetközi Büntetőbíróság Statútuma 90. cikkében meghatározza azokat a szabályokat, amelyeket a keresett személy átadására, illetőleg kiadására vonatkozó párhuzamos megkeresések esetén annak az államnak kell követnie, amely a Nemzetközi Büntetőbíróságtól egy személy átadása iránti megkeresést kap, és ezzel párhuzamosan másik állam is ugyanazon bűncselekmény miatt, ugyanazon személyre vonatkozó kiadatási kérelmet terjeszt elő. A törvény egyértelművé teszi, hogy a Nemzetközi Büntetőbíróság által egy személy átadása iránt előterjesztett megkeresés, és az európai elfogatóparancs összeütközése esetén, az összeütközés feloldására a Statútum rendelkezéseit kell alkalmazni.

A 10. §-hoz

A tagállami igazságügyi hatóságok a gyakorlatban a körözés elrendelésekor nem feltétlenül ismerik a keresett személy tartózkodási helyét. Az országon belül elrendelt körözés sikertelensége esetén, általában továbbra sem rendelkeznek ismeretekkel arról, hogy a keresett személy egy külföldi tagállam területén tartózkodik-e vagy sem, erre tekintettel ezt követő lépésként nemzetközi körözést rendelnek el. Ha a nemzetközi körözést kibocsátó tagállami igazságügyi hatóság tudomást szerez arról, hogy a keresett személy egy tagállam területén tartózkodik, vagy a keresett személyt a nemzetközi körözés alapján ott elfogják, akkor európai elfogatóparancsot kell kibocsátani. A törvény ezért meghatározza azt az eljárást, amelyet abban az esetben kell követni, ha más tagállam által kibocsátott olyan nemzetközi körözés alapján fogják el a keresett személyt Magyarország területén, amely európai elfogatóparancs kibocsátásának alapját képezheti.

A 2002/584/IB kerethatározat 9. cikkének (3) bekezdése értelmében a Schengeni Információs rendszerben (a továbbiakban: SIS) elhelyezett jelzés egyenértékű az európai elfogatóparanccsal, amennyiben az minden szükséges - e kerethatározat 8. cikke (1) bekezdésének c) pontjába foglalt - adatot tartalmaz. A keresett személy elfogására a SIS-ben elhelyezett jelzés alapján is lehetőség van. A 2002/584/IB tanácsi kerethatározat alapján az európai elfogadóparancs és a SIS jelzés egyenértékűségét meg kell teremteni, amely alapján őrizetbe vételre kerülhet sor.

A Magyarországon elfogott személy őrizetbe vételére tehát sor kerülhet európai elfogatóparancs vagy nemzetközi körözés alapján. Az európai elfogatóparancs alapján történő őrizetbe vételnek kell tekinteni azt is, ha erre a SIS jelzés alapján kerül sor. A törvény alapján az őrizetbe vételre akkor is sor kerülhet, ha az európai elfogatóparancs nem áll a magyar hatóságok rendelkezésére, ennek feltétele azonban, hogy a SIS jelzés mindazon adatokat tartalmazza, amelyeket az európai elfogatóparancsnak is tartalmaznia kell.

Az így elfogott személyt, őrizetbe vételét követően a Fővárosi Törvényszék elé kell állítani.

A 11-12. §-hoz

A Fővárosi Törvényszék tárgyalást tart, amelyen az ügyész és a védő részvétele kötelező. A tárgyaláson a keresett személlyel ismertetni kell az európai elfogatóparancs tartalmát, és tájékoztatni kell annak lehetőségéről, hogy hozzájárulhat a kibocsátó tagállami igazságügyi hatóság részére történő átadásához (egyszerűsített átadás). Ha a keresett személynek nincs meghatalmazott védője, részére védőt kell kirendelni, szükség esetén tolmácsot kell biztosítani, és késedelem nélkül ki kell hallgatni.

Tekintettel arra, hogy az európai elfogatóparancs lényegében letartóztatási parancs, az eljárás folyamán a Fővárosi Törvényszéknek döntenie kell a fogvatartásról, amely biztosítja, hogy a keresett személy a hatóságok rendelkezésére álljon mindaddig, amíg a végrehajtó igazságügyi hatóság dönt az európai elfogatóparancs végrehajthatóságáról, és annak alapján átadásáról, illetve ameddig a személy átadására sor nem kerül. A Fővárosi Törvényszék akkor elrendeli a keresett személy átadási letartóztatását és átadását, ha az egyszerűsített átadás lehetőségéről szóló tájékoztatást követően a keresett személy a hozzájárulásáról - önkéntesen és a következmények teljes tudatában - a kihallgatása során nyilatkozott. A beleegyezés nem vonható vissza (az Nbjt. az ún. egyszerűsített kiadatási eljárás során sem teszi lehetővé az ehhez való hozzájáruló nyilatkozat visszavonását). Az átadási letartóztatás a keresett személy átadásáig tart.

Az elfogott személyt nyilatkoztatni kell arra is, hogy lemond-e a nemzetközi jog általánosan elismert elvének, a specialitás szabályának az alkalmazásáról. A specialitás szabálya szerint az átadott személy csak az átadása előtt elkövetett olyan cselekmény miatt üldözhető, amelyre nézve az átadását kérték, és amelyre nézve azt a végrehajtó igazságügyi hatóság engedélyezte. E szabály alkalmazásáról való lemondás esetén a keresett személy ellen az átadása után bármely az átadása előtt elkövetett cselekménye miatt büntetőeljárást lehet indítani. Az átadást elrendelő határozat ellen fellebbezésnek nincs helye.

A 13-15. §-hoz

Ha a keresett személy nem egyezik bele az átadásába, és nem áll fenn a megtagadási okok egyike sem, a Fővárosi Törvényszék elrendeli a keresett személy ideiglenes átadási letartóztatását és erről, a határozat megküldésével egyidejűleg tájékoztatja a minisztert, aki értesíti a tagállami igazságügyi hatóságot az elfogatóparancs haladéktalan megküldése érdekében. Ha az európai elfogatóparancs az ideiglenes átadási letartóztatás elrendelésétől számított negyven napon belül nem érkezik meg, akkor a letartóztatást meg kell szüntetni. Az európai elfogatóparancsot a miniszter fogadja, és azt haladéktalanul megküldi a Fővárosi Törvényszéknek. A Fővárosi Törvényszék az európai elfogatóparancs megérkezését követően ismételten tárgyalást tart, amelyen megvizsgálja a végrehajtás és az átadás feltételeit, és ha azok fennállnak, elrendeli az átadási letartóztatást, amely a keresett személy átadásáig tart.

A letartóztatás kötelezővé tételének az az indoka, hogy az európai elfogatóparancs kibocsátására, és az ennek alapján lefolytatásra kerülő eljárásra általában súlyos bűncselekmények esetében kerül sor. Az eljárást nagyon rövid határidőn belül be kell fejezni, és ilyen feltételek mellett a letartóztatás elrendelése nélkül nem biztosítható, hogy az esetek túlnyomó többségében amúgy is szökésben lévő, és más állam által körözött személy ne vonja ki magát az eljárás alól, és így meghiúsítsa az európai elfogatóparancs időben történő végrehajtását és magát az átadást.

A 16. §-hoz

A 2002/584/IB kerethatározat 17. cikkének (1) bekezdése szerint az európai elfogatóparancsot sürgős ügyként kell kezelni és ennek megfelelően rövid időn belül kell végrehajtani. A kerethatározat így előírta azokat a határidőket, amelyeket minden tagállamnak a belső jogában meg kellett jelenítenie.

Erre figyelemmel kerül sor azoknak a határidőknek a meghatározására, amelyek a végrehajtó igazságügyi hatóság rendelkezésére állnak az európai elfogatóparancs végrehajtására vonatkozó jogerős határozata meghozatalára, illetve a keresett személy átadására.

A kerethatározatban meghatározott szoros határidők csak kivételes esetekben módosíthatók, illetve hosszabbíthatók meg. A törvény ezért előírja, hogy ha az európai elfogatóparancs végrehajtásáról és az átadásról szóló határozat a törvényben meghatározott határidőn belül nem hozható meg, akkor a Fővárosi Törvényszék a késedelem okainak közlése mellett - a miniszter útján - haladéktalanul tájékoztatja erről a kibocsátó tagállami igazságügyi hatóságot. A kerethatározat rendelkezéseinek megfelelően a törvény ebben az esetben lehetővé teszi a határidő további harminc nappal való meghosszabbítását.

A 17. §-hoz

Ha a keresett személy menekültkénti vagy menedékeskénti elismerését kéri, a menekültügyi eljárás nem lehet akadálya a kibocsátó tagállami igazságügyi hatóság részére - határidőn belül - történő átadásának. Az Európai Unió tagállamai egymás közötti viszonyaikban biztonságos származási országnak minősülnek.

Figyelemmel arra a tényre, hogy az európai elfogatóparancs jogintézménye kizárja a politikai elem jelenlétét az átadási eljárásban, a keresett személy menedékjog iránti kérelme nem akadályozhatja meg az európai elfogatóparancs határidőben történő végrehajtását és a személy átadását a tagállami kibocsátó igazságügyi hatóságnak. Ezért a törvény úgy rendelkezik, hogy ha az a személy, akivel szemben európai elfogatóparancsot bocsátottak ki, menekültkénti vagy menedékeskénti elismerését kéri, az átadása esetén a menekültügyi eljárást fel kell függeszteni, és azt akkor kell folytatni, ha a személy Magyarország területére visszatér.

A 18-19. §-hoz

A Fővárosi Törvényszék az európai elfogatóparancs végrehajtására vonatkozó döntését meghatározott alaki és formai szabályok szerint kibocsátott olyan igazságügyi határozat alapján hozza meg, amely kellő részletességgel, ugyanakkor áttekinthetően és könnyen kezelhetően tartalmazza a végrehajtás szempontjából lényeges, szükséges információkat. Az európai elfogatóparancsban foglalt adatoknak - kivételes esetektől eltekintve - elegendőnek kell lenniük ahhoz, hogy a végrehajtó tagállami igazságügyi hatóság annak alapján a döntését meg tudja hozni.

Előfordulhatnak azonban olyan esetek, amikor a Fővárosi Törvényszék a rendelkezésre álló információk alapján nem tud dönteni. Ilyenkor kiegészítő információkat kérhet a kibocsátó tagállami igazságügyi hatóságtól. A jogerős döntés meghozatalára irányadó határidőket azonban ebben az esetben is figyelembe kell venni, így a Fővárosi Törvényszék határidőt szabhat a kibocsátó tagállami igazságügyi hatóságnak a kiegészítő adatok megküldésére.

Ha a döntéshozatalt nem információhiány, hanem az a tény akadályozza, hogy a keresett személyt nemzetközi jogon vagy a közjogi tisztség betöltésén alapuló mentesség illeti meg Magyarország területén, akkor a határidőket attól a naptól kell számítani, amelyiken a Fővárosi Törvényszékre megérkezik a mentesség felfüggesztéséről szóló értesítés.

A 20. §-hoz

Az európai elfogatóparancs végrehajtására és a keresett személy átadására irányuló döntéshozatal kizárólag az egyes tagállamok végrehajtó igazságügyi hatóságainak hatáskörébe tartozik. A 2002/584/IB kerethatározat ugyanakkor lehetővé teszi központi hatóság részvételét is az európai elfogatóparancsok igazgatási továbbításában, fogadásában, valamint az ezekkel kapcsolatos minden egyéb hivatalos levelezésben.

Az európai elfogatóparancs végrehajtása tárgyában hozott jogerős határozatról a miniszter útján értesíteni kell a kibocsátó tagállami igazságügyi hatóságot. A miniszter értesíti a NEBEK-et annak érdekében, hogy megtegye a szükséges intézkedéseket a keresett személy kellő időben történő átadásának megszervezése és lebonyolítása érdekében.

A 2002/584/IB kerethatározat a tagállamok számára kötelező jelleggel szoros határidőket szab meg az európai elfogatóparancs végrehajtására, az átadási eljárásra. Erre figyelemmel kerül sor a törvényben azoknak a határidőknek a meghatározására, amelyek a végrehajtó igazságügyi hatóság rendelkezésére állnak nemcsak az európai elfogatóparancs végrehajtására vonatkozó jogerős határozata meghozatalára, hanem a keresett személy tényleges átadására is. A törvény a kerethatározat rendelkezéseinek megfelelően így előírja, hogy a keresett személyt legkésőbb az európai elfogatóparancs végrehajtásáról és az átadásról szóló határozat jogerőre emelkedésétől számított tíz napon belül át kell adni az európai elfogatóparancsot kibocsátó tagállam illetékes hatóságának.

A kerethatározatban meghatározott szoros határidők csak kivételes esetekben módosíthatók, illetve hosszabbíthatók meg. A keresett személy átadásának a tagállamok bármelyikén kívül eső elháríthatatlan akadály (vis maior) miatt történő ideiglenes elhalasztását a nemzetközi jognak megfelelően szigorúan kell értelmezni. Erre olyan előre nem látható és elkerülhetetlen helyzetekben kerülhet sor, mint pl. természeti katasztrófa, közlekedési baleset, a keresett személy súlyos, sürgős kórházi kezelést igénylő betegsége. Az akadály elhárultával azonban az átadásnak ilyen esetben is a lehető leggyorsabban, a kerethatározatban, illetve a törvényben meghatározott újabb határidő lejártát megelőzően meg kell történnie.

A 21. §-hoz

Ha a keresett személy kifejezett nyilatkozatával nem mondott le a specialitás szabályának alkalmazásáról, az átadását követően a kibocsátó vagy más tagállami igazságügyi hatóság által megküldött - kiegészítő - európai elfogatóparancs(ok) végrehajthatósága tárgyában a Fővárosi Törvényszék dönt. A végrehajtáshoz meg kell adnia a hozzájárulását, kivéve, ha fennáll a törvényben szabályozott kötelező vagy mérlegelhető megtagadási okok valamelyike. Ha a végrehajtáshoz való hozzájárulás a kibocsátó vagy más tagállami igazságügyi hatóság által biztosítandó jogi garancia megadásától függ, úgy azt a Fővárosi Törvényszéknek be kell szereznie.

A 22. §-hoz

Ha a keresett személlyel szemben Magyarországon is folyamatban van büntetőeljárás más bűncselekmény miatt, mint ami az európai elfogatóparancs kibocsátására alapul szolgált, a kibocsátó tagállami igazságügyi hatóság részére történő átadása a magyarországi eljárást meghiúsíthatja. Ebben az esetben, ha a Fővárosi Törvényszék döntött az európai elfogatóparancs végrehajtása tárgyában, akkor határozatában, illetve a határozathozatalt követően is elhalaszthatja a keresett személy átadását a magyarországi eljárás, illetőleg az eljárás eredményeként kiszabott szabadságvesztés büntetés vagy szabadságelvonással járó intézkedés végrehajtásának befejezésig. Szemben az átadás ideiglenes elhalasztásának eseteivel, itt értelemszerűen a 2002/584/IB kerethatározat, és így a törvény sem ír elő határidőt a végrehajtó igazságügyi hatóság számára az átadás teljesítésére.

E döntésének meghozatalakor a Fővárosi Törvényszéknek meg kell vizsgálnia, hogy milyen cselekmény miatt van folyamatban a keresett személy ellen Magyarországon büntetőeljárás; milyen nehézséget okozna, ha a keresett személy átadására az eljárás befejezése előtt kerülne sor. Meg kell vizsgálnia, hogy folytatható-e a keresett személy személyes jelenléte nélkül az eljárás. Mérlegelnie kell továbbá azt is, hogy az európai elfogatóparancs kibocsátásának alapjául szolgáló cselekmény és a Magyarországon folyamatban lévő eljárás alapjául szolgáló cselekménynek milyen a tárgyi súlya, illetőleg azokban a keresett személy milyen minőségben vett részt.

Miután azonban a keresett személy átadásának elhalasztása nemcsak veszélyeztetheti, de meg is hiúsíthatja a keresett személynek a kibocsátó tagállami igazságügyi hatóság általi felelősségre vonását, a törvény lehetővé teszi a keresett személy ideiglenes átadását, a kibocsátó tagállami igazságügyi hatósággal írásban történt közös megállapodásban meghatározott feltételek szerint. A megállapodás alapvető tartalmi elemeit a törvény meghatározza.

Eszerint a megállapodásnak legalább a következőket kell tartalmaznia:

- annak az eljárási cselekménynek a megjelölését, amely miatt szükség van a keresett személy ideiglenes átadására,

- az ideiglenes átadott személy engedélyezett átadási határidőn belül történő visszaszállítására vonatkozó kötelezettség vállalást;

- arra vonatkozó kötelezettségvállalást, hogy az ideiglenesen átadott keresett személy a tagállami tartózkodása alatt Magyarországra történő visszaszállításáig fogva tartásban lesz;

- arra vonatkozó nyilatkozatot, hogy a keresett személy ideiglenes átadásával és visszaszállításával kapcsolatban felmerülő valamennyi költséget a megkereső tagállam vállalja.

A 23. §-hoz

Ha a terheltet a magyar igazságügyi hatóság nem tartja fogva, akkor annak érdekében, hogy a másik tagállam által kibocsátott európai elfogatóparancs végrehajtása biztosított legyen és a terhelt a másik tagállam rendelkezésére álljon, a terhelt átadási, ideiglenes átadás, illetve ideiglenes végrehajtási letartóztatását mikortól kell foganatba venni.

A 24. §-hoz

A bizonyítási eszközként felhasználható, illetve a bűncselekmény elkövetése során, vagy azzal összefüggésben szerzett vagyonnak a kibocsátó tagállami igazságügyi hatóság részére - kérelemre történő - átadásról való rendelkezéssel a 2002/584/IB kerethatározat, és így a törvény az európai kiadatási egyezményben a jelenleg hatályos kiadatási rendszerben is alkalmazható lehetőséget biztosítja.

A 25. §-hoz

A hagyományos kiadatási eljárásban a keresett személy felkutatása, őrizetbe vétele és fogvatartása érdekében az eljáró igazságügyi hatóság (ügyészség, bíróság) elfogatóparancsot bocsát ki. A keresett személy elfogását követően kerül sor a kiadatási kérelem előterjesztésére, amelynek alapját a Nbjt. 32. §-a alapján a bíróság által kibocsátott elfogatóparancs képezi. Ez a bíróság által kibocsátott elfogatóparancs tulajdonképpen egy letartóztatási parancs.

Az európai elfogatóparancs tartalmában a felkutatásra, őrizetbe vételre, fogvatartásra és a kibocsátó igazságügyi hatóság részére történő átadásra irányuló kérelmet egyaránt magába foglaló igazságügyi hatósági határozat, alakiságát tekintve pedig egy, a 2002/584/IB kerethatározathoz mellékletként csatolt „formanyomtatvány”. Tekintettel arra, hogy az európai elfogatóparancs elsősorban a keresett személy letartóztatására irányuló határozat, amelyet a kölcsönös elismerés elve alapján - a kevés számú megtagadási okot kivéve - automatikusan végre kell hajtani az Európai Unió egész területén, kibocsátására - a belső joggal összhangban - kizárólag a letartóztatás feltételeinek vizsgálatára és elrendelésére hatáskörrel és illetékességgel rendelkező bíróság jogosult, illetve köteles. Erre figyelemmel az európai elfogatóparancsot - csakúgy, mint a kiadatási eljárásban a nemzetközi elfogatóparancsot - büntetőeljárás lefolytatása céljából a hatáskörrel és illetékességgel rendelkező bíróság, a szabadságvesztés-büntetés végrehajtása céljából a hatáskörrel és illetékességgel rendelkező büntetés-végrehajtási bíró, a vádirat benyújtása előtt pedig a nyomozási bíró bocsátja ki, a törvény 2. számú mellékletében szereplő formanyomtatványnak megfelelően.

Az európai elfogatóparancsban szereplő információk, adatok pontos, hiánytalan megjelölése elengedhetetlen feltétele annak, hogy a végrehajtó tagállami igazságügyi hatóság - az előírt határidőket is figyelembe véve - dönteni tudjon a parancs végrehajtásáról és annak alapján a keresett személy átadásáról. Az európai elfogatóparancs kibocsátásának alapjául szolgáló bűncselekmény(ek) meghatározásánál kiemelkedő jelentőségű a 2002/584/IB kerethatározat 2. cikkének (2) bekezdésében meghatározott harminckét bűncselekmény-fajtába tartozó bűncselekmény(ek) megjelölése. E bűncselekmény-fajtákba tartozó bűncselekmények esetén ugyanis a végrehajtó igazságügyi hatóság - amely kötve van a kibocsátó igazságügyi hatóságnak a cselekményre vonatkozó minősítéséhez - a kettős büntetendőség feltételének vizsgálata nélkül határoz az európai elfogatóparancs végrehajtásáról. A törvény 1. számú melléklete határozza meg, hogy a Btk. Különös Részébe foglalt bűncselekmények közül melyek tartoznak a kerethatározatban megjelölt bűncselekmény-fajtákhoz.

A magyar nyelven kibocsátott európai elfogatóparancs idegen nyelvre történő fordítása iránt a miniszter intézkedik; a fordítás költsége bűnügyi költség, amelyet az európai elfogatóparancsot kibocsátó bíróságnak, büntetés végrehajtási bírónak, illetve nyomozási bírónak kell megelőlegeznie.

A törvény rendelkezik továbbá az európai elfogatóparancs visszavonásáról is, azaz az európai elfogatóparancsot vissza kell vonni, ha kibocsátásának oka megszűnt. Folyamatban lévő büntetőeljárás esetén a kibocsátás oka - ha a keresett személy átadására még nem került sor - nem szűnik meg az elsőfokú eljárás nem jogerős befejezésével, hiszen változatlanul indokolt, hogy elfogják, és utána átadják Magyarországnak. Erre tekintettel a törvény úgy rendelkezik, hogy - az átadás esetét kivéve - folyamatban lévő büntetőeljárás esetén az európai elfogató parancs az eljárás jogerős befejezéséig nem vonható vissza.

A 26. §-hoz

Ha a keresett személy elfogására az Európai Unió valamely tagállamában kerül sor, szükséges, hogy a bíróság utólag az európai elfogatóparancsot bocsássa ki és küldje meg továbbításra a miniszternek, a terhelt elfogását követően haladéktalanul.

A 27. §-hoz

A törvény a halmazati büntetés és az összbüntetés bírói feloldására teremt módot abban az esetben, ha a tagállami igazságügyi hatóság nem valamennyi cselekmény alapján kiszabott büntetés végrehajtására engedélyezi az átadást. A gyakorlatban ugyanis nehézséget okozhat, hogy a szabadságvesztés büntetés végrehajtására irányuló európai elfogatóparancsot azért nem lehet végrehajtani, mert az elítélés több cselekmény miatt történt, de ezek közül nem mindegyik miatt lehetséges a végrehajtás, illetve az átadás.

A 28. §-hoz

Ha a keresett személlyel szemben, átadását követően, büntetés kiszabására vagy szabadságelvonással járó intézkedés elrendelésére kerül sor, ezek időtartamába az európai elfogatóparancs végrehajtásából eredő külföldi fogvatartás teljes időtartamát be kell számítani.

A 29. §-hoz

Ha a halasztott átadás esetén a keresett személyt a tagállami igazságügyi hatóság ideiglenesen átadja (pl. sürgős nyomozati cselekmény, bizonyítási eljárás, szembesítés lefolytatása céljából), úgy az európai elfogatóparancsot kibocsátó magyar igazságügyi hatóság és a tagállami igazságügyi hatóság írásban kötött közös megállapodásában meghatározott feltételek (pl. fogvatartása biztosítása, a keresett személy visszaszállításának időpontja stb.) minden magyar hatóságra kötelezőek.

A 30-31. §-hoz

Miután az átadással a keresett személy fizikai értelemben kikerül a végrehajtó tagállami igazságügyi hatóság hatóköréből, a nemzetközi jog általánosan elismert elvéből, a specialitás szabályából fakadóan főszabályként biztosítani kell, hogy a felelősségre vonására csak olyan cselekmények miatt kerüljön sor, amelyekkel kapcsolatban az átadást a végrehajtó igazságügyi hatóság engedélyezte. E §-ok a specialitás szabályának alkalmazása alóli kivételekről rendelkeznek. A kivételek lehetővé teszik, hogy az a tagállam, amelynek igazságügyi hatósága az európai elfogatóparancsot kibocsátotta, az átadást követően a keresett személlyel szemben az átadásának alapjául szolgáló bűncselekménytől különböző olyan bűncselekmény miatt is büntetőeljárást indítson, illetve őt elítélje, amelyet a keresett személy az átadása előtt követett el.

A törvény a specialitás szabálya alól kivételként határozza meg azt az esetet, ha a keresett személy a végleges szabadon bocsátását követő negyvenöt napon belül nem hagyja el - bár erre lehetősége lett volna - Magyarország területét, vagy elhagyása után ide visszatér. Ebben az esetben a keresett személy magatartása akként értékelhető, hogy az átadását megelőzően elkövetett, de az elfogatóparancsban nem szereplő bűncselekmény miatt indítandó büntetőeljárás esetén nem kíván a specialitás szabályában biztosított védelemmel élni.

Nem vonatkozik a specialitás szabálya arra az esetre sem, ha az a bűncselekmény, amelyet a keresett személy az átadása előtt követett el, szabadságvesztés büntetéssel nem büntethető, vagy szabadságelvonással járó intézkedéssel nem fenyegetett, illetőleg ha e bűncselekmény miatt indult büntetőeljárás eredményeként nem kerül sor személyi szabadságot korlátozó intézkedés alkalmazására. Nem alkalmazható a specialitás szabálya akkor sem, ha a keresett személy beleegyezett az átadásába, és ezzel egyidejűleg lemondott a specialitás szabályának alkalmazásáról, illetve ha a személy az átadása után, az átadását megelőzően elkövetett meghatározott cselekmények vonatkozásában kifejezetten lemondott a specialitás szabályának alkalmazásához fűződő jogáról. A törvény az utóbbi esetben garanciális szabályként írja elő, hogy a lemondó nyilatkozatot az ügyben eljáró bíróság előtt kell megtenni, és azt jegyzőkönyvbe kell venni, amelyet mind az igazságügyi hatóság képviselőjének, mind a nyilatkozattevőnek alá kell írnia. A törvény lehetővé teszi, hogy a lemondó nyilatkozat megtételével összefüggésben a keresett személy védőt vegyen igénybe.

A törvény szerint az európai elfogatóparancs alapján átadott személy nem adható ki harmadik államnak azon tagállam illetékes hatóságának hozzájárulása nélkül, amely őt átadta. A törvény a kerethatározat rendelkezéseinek megfelelően szabályozza azokat az eseteket is, amikor az európai elfogatóparancs alapján keresett személy az átadása előtt elkövetett bűncselekmény miatt kibocsátott európai elfogatóparancs alapján a végrehajtó tagállam hozzájárulása nélkül is átadható a végrehajtó tagállamtól különböző tagállamnak.

A 32. §-hoz

A magyar bíróság által kibocsátott európai elfogatóparancs végrehajtása és az átadás elrendelése esetén a személy átvétele érdekében a NEBEK - a rendőrség közreműködésével - teszi meg szükséges intézkedéseket, gondoskodik az átvétel megszervezéséről és annak lebonyolításáról.

A 33. §-hoz

A nemzetközi bűnügyi együttműködésben régóta alkalmazott gyakorlat szerint minden tagállam viseli az eljárási jogsegély végrehajtásából eredő, a saját területén felmerülő költségeket. Ennek megfelelően a magyar bíróság által kibocsátott európai elfogatóparancs fordításának költsége, illetve az európai elfogatóparancs alapján átadott személy Magyarországra szállításának költsége bűnügyi költség, amelyet az európai elfogatóparancsot kibocsátó bíróságnak kell megelőlegeznie.

A 34. §-hoz

A 2002/584/IB kerethatározat 25. cikke rendelkezik az átszállítás szabályairól. A törvény 35. §-a a kerethatározatban foglaltak szerint alakítja ki a Magyarország területén történő átszállítás szabályait, és a miniszter hatáskörébe utalja az átszállítás engedélyezését.

A tagállamokkal büntetőügyekben folytatott eljárási jogsegély

A 35. §-hoz

Az igazságügyi hatóságok közötti közvetlen kapcsolattartás intézményének célja, hogy kiiktassa a központi hatóságokon keresztül történő hosszadalmas eljárást, amely ezáltal a jogsegélykérelmek elintézésének gyorsabbá, hatékonyabbá tételét segíti elő. A törvény szerint az Európai Unió tagállamai igazságügyi hatóságainak a hatáskörrel és illetékességgel rendelkező magyar igazságügyi hatóságok közvetlenül küldik meg és az említett szervektől közvetlenül fogadják a jogsegélykérelmeket. A törvény szabályozási hátterét jelentő Egyezmény (az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt egyezmény) ugyanis általános és kötelező szabályként írja elő a területileg illetékes igazságügyi hatóságok közötti közvetlen kapcsolattartást az eljárási jogsegély iránti megkeresések tekintetében.

A törvény az Európai Unió tagállamainak igazságügyi hatóságaival a büntető ügyekben folytatott jogsegélyforgalomban a közvetlen kapcsolattartás főszabályként előírásával eltér a hatályos magyar szabályozást jelentő Nbjt. alapelveitől. Az Nbjt. - összhangban az Európa Tanács keretében Strasbourgban, 1959. április 20-án elfogadott, a kölcsönös bűnügyi jogsegélyről szóló európai egyezmény (a továbbiakban: Európai bűnügyi jogsegély egyezmény) rendelkezéseivel - ugyanis a központi hatóságok (legfőbb ügyész, igazságügyért felelős miniszter) útján megküldött megkereséseket tekinti főszabálynak. E szabály alapján tehát a magyar igazságügyi hatóságok a törvényben meghatározott egyes eljárási jogsegélyformák teljesítése érdekében közvetlen kapcsolatba léphetnek a hatáskörrel és illetékességgel rendelkező tagállami igazságügyi hatóságokkal, míg az eljárási jogsegély egyéb formái esetében az Nbjt. által meghatározott kapcsolattartási mód az irányadó.

A közvetlen kapcsolattartás során felmerülő esetleges nehézségek, problémák megoldása érdekében természetesen a magyar igazságügyi hatóságok továbbra is jogi segítséget, tájékoztatást kérhetnek mind a legfőbb ügyésztől, mind a minisztertől, és mindezeken túlmenően az Eurojust mellett az Európai Igazságügyi Hálózat kapcsolattartó pontjaihoz is fordulhatnak segítségért.

A területi szervek közötti együttműködés egyik nehézségeként merülhet fel a megkeresés elintézésére illetékes és hatáskörrel rendelkező szerv felkutatása, beazonosítása. Az Európai Unió Tanácsa által 1998. június 29-én elfogadott közös fellépés (98/428/JHA) a bűnügyi együttműködés megkönnyítése, eredményesebbé tétele és feltételeinek javítása érdekében létrehozta az Európai Igazságügyi Hálózatot. A Hálózatot a tagállamoknak a nemzetközi igazságügyi együttműködésért felelős központi hatóságai és e területen hatáskörrel rendelkező egyéb hatóságai alkotják. A kontaktpontok feladatai az igazságügyi hatóságok közötti közvetlen kapcsolattartás elősegítése információval, megfelelő tájékoztatással. A kontaktpontoknak naprakész adatbázissal kell rendelkezniük az igazságügyi hatóságok egyszerűsített listájával és a helyi hatóságok teljes címjegyzékével minden tagállamra nézve, illetve megfelelő információt kell nyújtaniuk az egyes tagállamok igazságügyi és eljárási rendszeréről.

Hasonló információátadást tesz lehetővé a bűnözés súlyosabb formái elleni fellépés megerősítése érdekében az Eurojust-ot létrehozó, az Európai Unió Tanácsa által 2002. február 28-án elfogadott határozat is, melynek alapján a nemzeti tagok segítségével gyorsan pontos információk szerezhetők a külföldi államok igazságügyi rendszeréről, illetékes területi szerveiről.

A bűnüldöző szervek nemzetközi együttműködéséről szóló 2002. évi LIV. törvény az Egyezményben meghatározott együttműködési formáknak a büntetőeljárást megelőző felderítési szakban, a bűnüldöző hatóságok közötti alkalmazását szabályozza. A törvény ezért a büntetőeljárás megindítását követően az igazságügyi hatóságok közötti együttműködés formáit határozza meg.

A törvény pontosan meghatározza, hogy az eltérő eljárási szakaszokhoz (felderítési szak, majd a büntetőeljárási szak) kapcsolódó nemzetközi együttműködés során mely belső jogszabályt kell alkalmazni. A büntetőeljárás megindítása előtt (felderítési szakasz) a tagállami bűnüldöző szerv által megküldött, illetve a magyar bűnüldöző szerv által előterjesztett jogsegély iránti megkeresés fogadására és teljesítésére, illetve előterjesztésére a bűnüldöző szervek nemzetközi együttműködéséről szóló 2002. évi LIV. törvény rendelkezéseit kell alkalmazni. Ha a büntetőeljárás megindítása előtt előterjesztett megkeresés végrehajtása során az ügyben a büntetőeljárást megindítják, az együttműködést a továbbiakban csak a törvény rendelkezései szerint, mint eljárási jogsegély iránti megkeresés teljesítését lehet folytatni. Egyetlen kivételt ez alól a közvetlen tájékoztatás jelent, így a büntetőeljárás megindítását követően is megmarad a rugalmas, közvetlen együttműködés lehetősége a bűnüldöző szervek számára. Ennek megvalósulását szolgálja az a jogszabályi felhatalmazás, amely lehetővé teszi, hogy a büntetőeljárást folytató tagállami bűnüldöző hatóságok információcserére vonatkozó megkereséseit a magyar bűnüldöző hatóságok megválaszolják, teljesítsék, amely így gördülékenyebbé teszi az információcserét.

A törvénynek az eljárási jogsegélyre vonatkozó rendelkezéseit - az Egyezmény 1. Cikkében megfogalmazott kiegészítő jellegével összhangban - csak akkor kell alkalmazni, ha nemzetközi szerződés eltérően nem rendelkezik. Ez az alapelv lehetővé teszi, hogy az Európai Unió valamint az Európa Tanács többi, a bűnügyi együttműködést is érintő nemzetközi szerződésének az eljárási jogsegélyre vonatkozó rendelkezései, illetve a tagállamok közötti kétoldalú megállapodások kedvezőbb rendelkezései továbbra is alkalmazhatóak legyenek a magyar és a tagállami igazságügyi hatóságok közötti jogsegélyforgalomban.

Az Európai Unió jogforrásai közül a legfontosabb jogi norma az Egyezmény, valamint annak a 2001. október 16-án elfogadott Kiegészítő Jegyzőkönyve. Egyes eljárási jogsegély-formák esetében alkalmazni lehet az Európai Unió tagállamai által 1985. június 14-én elfogadott, a közös határokon történő ellenőrzések fokozatos megszüntetéséről rendelkező schengeni megállapodás végrehajtásáról szóló 1990. június 19-i egyezmény rendelkezéseit is. Alkalmazni lehet továbbá az Európai bűnügyi jogsegély egyezményt - lényegében ezt az egyezményt egészíti ki az Európai Unió tagállamai közötti kölcsönös bűnügyi jogsegélyről szóló egyezmény - valamint annak Strasbourgban, 1978. március 17-én kelt Kiegészítő Jegyzőkönyvét, és a Strasbourgban, 2001. november 8-án kelt Második Kiegészítő Jegyzőkönyvét is.

A 36. §-hoz

A jogsegélyformákra vonatkozó részletes szabályokat az Egyezmény tartalmazza, a törvény így csak az egyes jogintézményekre vonatkozó, a magyar jogalkalmazás szempontjából lényeges, az Egyezmény által részletekbe menően nem rendezett kérdéseket szabályozza.

A 37. §-hoz

A törvény 36. §-a példálózva sorolja fel az eljárási jogsegélyfajtákat, e felsorolás azonban a gyakorlatban nem meríti ki a közvetlen együttműködés összes lehetséges formáját.

E rendelkezések gyakorlati alkalmazását elősegítendő fontos megemlíteni, hogy e területet szabályozza az 1959-ben kelt, a tagállamok közötti kölcsönös bűnügyi jogsegélyről szóló Európa Tanácsi egyezmény, valamint a Schengeni Végrehajtási Egyezmény. Azon tagállamok esetében, amelyek nem részesei a 2000. évi Egyezménynek, a kapcsolattartást e két másik nemzetközi szerződés tartalmazza, amelyek azonban a közvetlen kapcsolattartást nem teszik lehetővé. Közvetlen megkeresés előterjesztésére tehát nincs lehetőség azon tagállam irányába, amelyik a 2000. évi Egyezménynek nem részese mindaddig, amíg e tagállam a közvetlen megkeresések teljesítésének feltételeit a hazai jogrendjében nem teremti meg. Ezen tagállamok igazságügyi hatóságai mindaddig a központi hatóságokon keresztül, a miniszter közreműködésével kereshetőek meg, ameddig a kötelező hatály elismerésére ott nem kerül sor. E kérdésben kétség esetén a miniszter nyilatkozata irányadó, az adatok pedig nyilvánosan hozzáférhetőek az Európai Unió Tanácsának honlapján.

A törvény főszabályként az igazságügyi hatóságok (bíróság, ügyész) közötti jogsegélyforgalmat szabályozza. A törvény szerint az Európai Unió tagállamai igazságügyi hatóságainak a hatáskörrel és illetékességgel rendelkező magyar igazságügyi hatóságok közvetlenül küldik meg, és az említett szervektől közvetlenül fogadják a jogsegélykérelmeket. Tekintettel arra, hogy az eljárási jogsegély iránti megkeresésben megjelölt cselekmény elvégzése a Be. szerint bizonyos esetekben a nyomozó hatóság hatáskörébe is tartozhat, ezért a törvény egyes eljárási jogsegély-formák esetén a nyomozó hatóságok számára is jogkört biztosít az eljárási jogsegély iránti kérelem előterjesztésére, illetve annak teljesítésére.

Az Európai Unió több tagállamának belső joga szerint a büntető ügyekben a bírósági eljárást megelőző szakban (vizsgálat, nyomozás) bűnüldöző szervek is terjeszthetnek elő, illetve teljesíthetnek eljárási jogsegély iránti megkeresést. A törvény éppen ezért az (1) bekezdésben meghatározott, az igazságügyi hatóságok közötti kapcsolattartás főszabályától eltérve lehetővé teszi, hogy a magyar igazságügyi hatóságok - nemzetközi szerződés alapján és ha a tagállam belső joga is biztosítja azt - a tagállamok bűnüldöző szerveitől is elfogadjanak, illetve közvetlenül e szervekhez is intézhessenek eljárási jogsegély iránti megkeresést.

Az állam joghatóságot gyakorol a területén tartózkodó személyek és javak felett, illetve a saját állampolgáraira vonatkozó jogokat és kötelességeket maga határozza meg. A törvény pontosan meghatározza azokat az eseteket, amikor Magyarország a szuverenitásából eredő bizonyos jogkörét más tagállam igazságügyi hatóságának adhatja át annak érdekében, hogy a bűncselekmények elkövetését hatékonyabban felderíthesse, illetve az olyan elkövetők elleni fellépést is biztosíthassa, akik Magyarország területén keresnének menedéket a büntetőjogi felelősségre vonás alól. Az állam bűnüldöző jogkörébe és büntető hatalmába való beavatkozás azonban adott esetben sértheti Magyarország felségjogait, ezért az ilyen eljárási cselekmény teljesítésére irányuló megkeresést el kell utasítani, illetve ilyen megkeresés nem terjeszthető elő. A törvény ezért külön közrendi záradékban meghatározza a büntető ügyekben folytatott eljárási jogsegély korlátait. Az eljárási jogsegély teljesítésére csak olyan mértékben kerülhet sor, ameddig az nem csorbítja a magyar szuverenitást (felségjogot), nem veszélyezteti Magyarország biztonságát vagy nem sérti közrendjét.

A törvény szerint abban az esetben, ha kétség merül fel a megkeresés teljesíthetősége kapcsán (ellentétes a magyar jog alapelveivel), vagy a megkeresést az Európai Unió tagállamának nem igazságügyi hatósága terjesztette elő, illetve másik tagállamban a bűnüldöző szervek eljárási jogsegély iránt megkeresésének szükségessége merül fel, és kérdéses, hogy a megkeresett tagállam joga ezt lehetővé teszi-e, akkor a magyar igazságügyi hatóság köteles a vádirat benyújtásáig a legfőbb ügyészt, a vádirat benyújtása után a minisztert ennek tisztázása végett megkeresni.

A 38. §-hoz

A közvetlen kapcsolattartás jogszabályi hátterének megteremtésén túlmenően az Egyezménnyel összhangban biztosítani kell a jogsegélykérelmeknek nemcsak írásban, hanem faxon, illetve elektronikus levél formájában történő megküldését és fogadását is. Az Nbjt. 76. §-a szerinti hatályos szabályozás ugyanis az eljárási jogsegély iránti megkeresésnél csak az írásbeli formát fogadja el. Ezt az alakszerűségi szabályt megerősíti az Nbjt. 80. § (2) bekezdése, amely az eljárási jogsegély iránti megkeresés formai követelményeként előírja, hogy azt el kell látni a megkereső igazságügyi hatóság képviselőjének aláírásával és pecsétjével. A törvény biztosítja az elektronikus hírközlési eszközök útján (telefax, számítástechnikai berendezés útján elektronikus levél formájában) továbbított megkeresések fogadását, illetve azok ily módon történő megküldését, természetesen azzal a feltétellel, hogy a megkeresés előterjesztője megfelelően azonosítható és a megkeresés írásbeli formában is reprodukálható legyen.

A törvény rendelkezik az eljárási jogsegély iránti megkeresés áttételéről is, ha a magyar igazságügyi hatóságnak a megkeresés teljesítésére nincs hatásköre, vagy nem rendelkezik illetékességgel. Az igazságügyi hatóságok közötti közvetlen kapcsolattartás szempontjából alapvető érdek fűződik ahhoz, hogy a megkereső tagállami igazságügyi hatóság minden esetben pontos ismerettel rendelkezzen arról, hogy melyik magyar igazságügyi hatóság teljesíti az eljárási jogsegély iránti megkeresést. A törvény ezért előírja, hogy az áttételéről - a magyar igazságügyi hatóság pontos megjelölésével - az áttételt elrendelő magyar igazságügyi hatóságnak értesítenie kell a megkereső tagállami igazságügyi hatóságot.

A 39. §-hoz

A törvény a jobb áttekinthetőség érdekében két önálló bekezdésben, világosan elkülönítve szabályozza az eljárási jogsegély iránti megkeresés teljesítésével kapcsolatban felmerülő akadályok megoldása érdekében követendő eljárást.

Az első bekezdés azt az esetkört fogja át, ha már a megkeresés kézhezvételekor megállapítható, hogy a megkeresés nem vagy csak részben teljesíthető. Ennek alapvetően két oka lehet: egyrészt a megkeresés hiányos, nem tartalmazza az eljárási cselekmény teljesítéséhez elengedhetetlen adatokat, vagy másrészt már a megkeresésből kitűnik, hogy teljesítésének jogszabályi akadályai vannak, az törvénybe ütközik, illetve a magyar jog nem teszi lehetővé a kért eljárási cselekmény foganatosítását. A közvetlen kapcsolattartás elvére valamint az eljárási jogsegély gyors elintézésének követelményére tekintettel a törvény biztosítja a magyar igazságügyi hatóságok számára azt a lehetőséget - főképpen, ha a megkeresés hiányosságainak orvoslásáról van szó, és az egyszerű adatkéréssel megoldható - hogy a megkereső tagállami igazságügyi hatóságot közvetlenül, rövid úton megkereshessék a szükséges adatok közlése érdekében. Ha a magyar igazságügyi hatóság úgy ítéli meg, hogy az eljárási jogsegély iránti megkeresésben kért intézkedés csorbítja Magyarország felségjogait, veszélyezteti biztonságát, sérti közrendjét, akkor a vádirat benyújtásáig a legfőbb ügyészhez, a vádirat benyújtása után a miniszterhez kell felterjeszteni a megkeresést a teljesíthetőségről történő döntés meghozatala érdekében.

A második bekezdésben az eljárási jogsegély iránti megkeresés teljesítése során felmerülő akadályok esetén követendő szabályokat határozza meg a törvény. A megkeresés alapján ebben az esetben a magyar igazságügyi hatóság előkészíti vagy megkezdi a kért eljárási cselekmény foganatosítását, azonban olyan akadály merül fel, amely kizárja az eljárási cselekmény megkezdését, illetve továbbfolytatását. Ebben az esetben az ügyész a legfőbb ügyésznek, a bíróság pedig a miniszternek küldi meg a megkeresést. A legfőbb ügyész, illetve a miniszter - az ok megjelölésével - értesíti a megkereső tagállami igazságügyi hatóságot a megkeresés teljesítésének akadályáról.

A 40. §-hoz

A törvény rendelkezik arról az esetről is, ha a magyar igazságügyi hatóság által előterjesztett megkeresést a tagállami igazságügyi hatóság az abban megjelölt feltételek alapján nem, vagy csak részben tudja teljesíteni. Ha a megkeresés indokai ebben az esetben továbbra is fennállnak, azaz a magyar igazságügyi hatóság továbbra is szükségesnek tartja az eljárási cselekmény tagállami igazságügyi hatóság általi foganatosítását, akkor a törvény kötelezettségként írja elő, hogy a magyar igazságügyi hatóság a tagállami igazságügyi hatóság által megjelölt feltételek teljesítése érdekében intézkedjék. A közvetlen kapcsolattartás elvének érvényesülése érdekében a törvény a hiányok pótlását, a felmerült akadályok megoldását a megkereső magyar igazságügyi hatóság feladatává teszi, az együttműködésben jelentkező akadályok elhárítását nem utalja a legfőbb ügyész, illetve a miniszter hatáskörébe, lehetővé téve így a közvetlen kapcsolatfelvételt a megkeresett tagállami igazságügyi hatósággal.

A 41. §-hoz

E § elsőbbséget biztosít a törvény rendelkezéseinek azzal, hogy a magyar útlevél-, az idegenrendészeti és a vámjogszabályok rendelkezései nem képezhetik akadályát az eljárási jogsegély iránti megkeresés teljesítésének, mint például a letartóztatásban lévő személyek határon történő átszállítása, muzeális értékű tárgyak visszaadása esetében.

A 42-45. §-hoz

Az Nbjt. 64. § (1) bekezdése szerint az eljárási jogsegély teljesítése során főszabályként a magyar büntetőeljárási szabályok szerint kell eljárni. E rendelkezés azonban biztosítja azt a lehetőséget, hogy a megkereső tagállami igazságügyi hatóság kérelmére más eljárásmódot is alkalmazzon a magyar igazságügyi hatóság, ha ez nem összeegyeztethetetlen a magyar jogrendszer alapelveivel. Az Nbjt. így nem kötelezettségként, hanem csak lehetőségként szabályozza a megkereső tagállami igazságügyi hatóság által kért szabályok alkalmazását, annak eldöntését teljes mértékben a megkeresést teljesítő magyar igazságügyi hatóság mérlegelési jogkörébe utalva.

A törvény szerint - az Egyezmény 4. Cikkének rendelkezéseivel összhangban - a magyar igazságügyi hatóságnak a megkereső tagállami igazságügyi hatóság által kifejezetten megjelölt formai előírások és eljárási szabályok szerint kell teljesítenie a jogsegély iránti megkeresésben foglalt intézkedést. A törvény - az Egyezmény szabályozási alapelveit követve - szakít a büntető ügyekben nyújtott eljárási jogsegély területén korábban uralkodó „locus regit actum” hagyományos elvével.

A törvény ezért kifejezetten rendelkezik arról, hogy főszabályként a magyar büntetőeljárási szabályok szerint kell teljesíteni a jogsegély iránti megkeresést, azonban a megkereső tagállami igazságügyi hatóság kérelmére kötelező jelleggel - és nem csak lehetőségként - a megkeresésben megadott eljárási módokat és szabályokat kell alkalmazni, kivéve, ha azok ellentétesek a magyar jogrendszer alapelveivel.

A megkereső és a megkeresett állam eljárási szabályainak párhuzamos érvényesülése és alkalmazása abban az esetben kifejezetten megengedett, ha az a tanúk, illetve terheltek eljárási jogainak minél szélesebb körű érvényesülését szolgálja. Ennek érdekében a törvény előírja, hogy az eljárási jogsegély keretében az érintett személy tanúként vagy terheltként történő kihallgatásakor a magyar, és - erre vonatkozó kérelem esetén - a megkereső tagállam jogának a kihallgatásra, a vallomástétel megtagadására, illetve a vallomástételi mentességekre és akadályokra vonatkozó rendelkezéseit is alkalmazni kell. Főszabályként így a tanú, illetve a terhelt kihallgatása során a magyar jog szerint kell eljárni, azonban a megkereső tagállami igazságügyi hatóság kifejezett kérésére a megkereső állam jogát is alkalmazni kell. A párhuzamos alkalmazás azonban azt is jelenti, hogy a megkereső tagállam joga szerint kihallgatott tanú a magyar büntetőeljárási törvény rendelkezései alapján akkor is megtagadhatja a tanúvallomást, ha a megkereső tagállam joga ilyen megtagadási okot nem ismer.

Az Egyezmény a jogi személlyel szemben indult, vagy azt érintő büntetőeljárásokban is lehetővé teszi az igazságügyi hatóságok közötti együttműködést, így a törvény erről kifejezetten rendelkezik. A törvény pontosan megjelöli azt az illetékességi okot (jogi személy székhelye), amely alapján meghatározható a jogsegély iránti megkeresést teljesítő magyar igazságügyi hatóság. A jogi személy székhelye, mint illetékességi ok azért lett főszabályként meghatározva, mert a jogi személlyel kapcsolatos megkeresések nagy többsége előreláthatólag a jogi személy nyilvántartásával, bejegyzésével, vele szemben alkalmazott joghátrányokkal lesz kapcsolatos. A jogi személyre vonatkozó cégadatokat, illetve társadalmi szervezet esetén az egyéb adatokat pedig annak székhelye szerinti megyei bíróság, mint cégbíróság tartja nyilván. Indokolt így a gyors és hatékony teljesítés elősegítése érdekében a jogi személy székhelyét illetékességi okként meghatározni a jogsegély iránti megkeresés teljesítésével összefüggésben. Természetesen, ha az eljárási jogsegély iránti megkeresés tartalmából más következik, illetve az abban foglalt eljárási cselekmény teljesítése nem a jogi személy székhelye szerinti igazságügyi hatóság eljárását követeli meg, akkor más ügyész, illetve bíróság is jogosult a megkeresés teljesítésére.

A 46-47. §-hoz

A törvény szerint - az Egyezmény 4. Cikk (2) bekezdésével összhangban - az eljárási jogsegély iránti megkeresést a megkereső tagállami igazságügyi hatóság által kért eljárási határidőt alapul véve kell teljesíteni. A hatályos szabályozást jelentő Nbjt. 64. § (1) bekezdése, amikor lehetővé teszi a megkereső állam által kért eljárási módok alkalmazását, egyben biztosítja a megkereső állam által alkalmazni kért eljárási határidők megtartását is. Indokolt azonban, hogy a törvény önálló rendelkezésként kifejezetten előírja a megkereső tagállami igazságügyi hatóság által kért határidők figyelembe vételének szabályát. A kért eljárási határidők figyelembe vétele az egyik legfontosabb feltétele az eredményes együttműködésnek, hiszen mindenképpen tekintettel kell lenni arra, hogy a megkereső igazságügyi hatóság saját belső jogának szabályai milyen határidőket biztosítanak a bizonyítási cselekmények elvégzésére, a bizonyítási eszközök beszerzésére, illetve felhasználására.

A kért határidők figyelembe vételének kötelezettségéhez kapcsolódóan fontos rendezni a határidő túllépésével, előzetes vagy utólagos módosításával, valamint az erre vonatkozó tájékoztatással, illetve egyeztetési kötelezettséggel kapcsolatos szabályokat. A törvény ezért a megkeresett magyar igazságügyi hatóság kötelezettségeként írja elő, hogy ha a megkeresés fogadásakor nyilvánvaló, hogy annak teljesítése az abban foglalt határidőn belül nem lehetséges, a magyar igazságügyi hatóságnak haladéktalanul tájékoztatást kell adnia a megkeresés teljesítéséhez szükséges időtartamról.

A törvény éppen a kért eljárási határidők betartásának elősegítése érdekében kötelezettségként írja elő az eljárási jogsegély iránti megkeresést előterjesztő magyar igazságügyi hatóság számára, hogy a megkeresésben megadott határidő kitűzésének indokát jelölje meg. Ez például az adott eljárási határidőt előíró jogszabályhely megjelölése és rövid ismertetése (a rendelkezés fénymásolatának csatolása) mellett természetesen lehet az is, hogy a megkereső magyar bíróság utal arra, hogy melyik határnapra tűzött ki tárgyalást az adott ügyben, és így addig az időpontig szükséges a megkeresésben kért eljárási cselekmény elvégzése.

A 48. §-hoz

Az Egyezmény 5. Cikkében az eljárás gyorsítása érdekében az eljárási iratok közvetlenül, postai úton történő kézbesítéséről rendelkezik. Az „eljárási iratok” kifejezés nemcsak az idézések, értesítések kategóriáját fogja át, hanem kiterjed az eljárás során hozott határozatokra is.

Az Nbjt. az európai bűnügyi jogsegélyegyezmény alapelvéhez hasonlóan nem teszi lehetővé az eljárási iratok közvetlen kézbesítését. Az Nbjt. 61. § (2) bekezdéséből, 63. §-ából, 70. §-ából és 80. § (3) bekezdéséből az következik, hogy Magyarországon az eljárási iratok kézbesítése minden esetben csak külön megkeresés alapján, a központi hatóságokon - a legfőbb ügyészen és a miniszteren - keresztül lehetséges. A Be. 70. § (1) bekezdés e) pontja is külön esetként szabályozza a nemzetközi jogsegély keretében történő kézbesítést, utalva így a külföldre továbbítandó iratoknak az általánostól eltérő kézbesítési rendszerére.

A törvény az Európai Unió tagállamainak vonatkozásában a közvetlen, postai úton történő kézbesítést fogalmazza meg főszabályként. Magyar viszonylatban (belföldön) a kézbesítés megtörténtének igazolására a kézbesítési bizonyítvány (tértivevény) alkalmazása elegendő, így a tagállamok viszonylatában sem támasztható ezt meghaladó további követelmény. Az Egyezmény 5. Cikk (2) bekezdés b) pontja is csak akkor teszi lehetővé a közvetlen kézbesítés kizárását, ha az adott államon belül sem elfogadott a postai úton történő kézbesítés. Ez természetesen nem érinti a többi állam vonatkozásában a már meglévő kézbesítési eljárási szabályokat, így a Be. 70. § (1) bekezdés e) pontja - amely az Nbjt. külföldi kézbesítésre vonatkozó rendelkezéseinek alkalmazását biztosítja - továbbra is alkalmazható a nem tagállamokba irányuló iratkézbesítések esetében. A törvény taxatíve meghatározott kivételes esetekben lehetőséget nyújt arra, hogy a magyar igazságügyi hatóságok a hivatalos iratot a címzett tartózkodási helye szerinti tagállam hatóságainak útján, eljárási jogsegély keretében kézbesítésék.

A törvény szerint - összhangban az Egyezmény 5. Cikk (3) bekezdésében foglalt rendelkezésekkel - a hivatalos iratot, ha a címzett a magyar nyelvet nem ismeri, le kell fordítani a címzett anyanyelvére, illetve az általa ismertként megjelölt más nyelvre vagy - ha ezek a magyar igazságügyi hatóság által nem ismertek - a címzett tartózkodásának helye szerinti tagállam hivatalos nyelvére vagy hivatalos nyelveinek egyikére. Az Egyezmény ugyanis a hatályos magyar rendelkezéseknél jóval szélesebb körben, és külön erre irányuló kérelem vagy az államok közötti kétoldalú megállapodás hiányában is főszabályként követeli meg a külföldre kézbesítendő iratok idegen nyelvre történő lefordítását. Az Nbjt. 82. §-a ugyanakkor csak abban az esetben írja elő a megkeresés és mellékleteinek lefordítását, ha azt a külföldi állam megköveteli. A törvény ezért az Nbjt. rendelkezéseiben megfogalmazott alapelvtől eltérő szabályt határoz meg a tagállamba történő iratkézbesítésekhez kapcsolódó nyelvhasználat tekintetében.

A kézbesítendő irathoz csatolt tájékoztatás intézményével a törvény az Nbjt.-ben nem szereplő intézményről rendelkezik. Az Egyezmény rendelkezései szerint ugyanis az igazságügyi hatóságnak tájékoztatnia kell a címzettet arról, hogy a kibocsátó állam mely hatóságától kaphat felvilágosítást az eljárással összefüggő jogairól és kötelességeiről. A törvény az Egyezmény hivatkozott rendelkezésével összhangban ezért előírja, hogy az irathoz a címzett által ismert nyelven tájékoztatást kell mellékelni az eljárási jogairól és kötelességeiről.

A 49-52. §-hoz

A törvény - az Egyezmény 7. Cikkének megfelelően - lehetővé teszi, hogy a magyar és a tagállami igazságügyi hatóságok erre irányuló megkeresés nélkül is közvetlen információcserét folytassanak. A magyar igazságügyi hatóság az előtte folyamatban lévő büntetőeljárás során felmerült egyes adatokról, tényekről tájékoztathatja a tagállam igazságügyi hatóságát, ha úgy véli, hogy az hasznos lehet a külföldi állam számára, például büntetőeljárás megindítását, lefolytatását segítve elő, esetleg későbbi eljárási jogsegély iránti megkeresés előterjesztésének alapjául szolgálhat.

A törvény kifejezetten rendelkezik arról, hogy az igazságügyi hatóságok a magyar büntetőeljárás szabályaival összhangban tájékoztatást adhatnak a tagállamok igazságügyi hatóságainak az előttük folyamatban lévő üggyel kapcsolatban, figyelembe véve a magyar eljárás (nyomozás) érdekeit, valamint az államtitok és a szolgálati titok védelmével kapcsolatos szabályokat. Hasonlóan közvetlenül megkereshetik a tagállami igazságügyi hatóságokat valamely büntető üggyel kapcsolatos tájékoztatás kérése, adatok szolgáltatása érdekében. A törvény - a nyomozás érdekeire figyelemmel, illetve az eljárási jogsegély egyszerűsítése érdekében - meghatározott körben lehetővé teszi a magyar nyomozó hatóság számára közvetlen tájékoztatás kérését, illetve adását. Tekintettel arra, hogy a Be. szerint a nyomozásról az ügyész rendelkezik, ezért a nyomozó hatóságnak ebben az esetben a tájékoztatás tényéről, valamint a tájékoztatás tartalmáról az ügyészt haladéktalanul értesítenie kell.

A 2006/960/IB kerethatározatnak való megfelelés biztosítása érdekében beiktatott 50. §-a szabályozza azt az esetet, amikor a hazai nyomozó hatóság vagy ügyész kér közvetlen tájékoztatást egy tagállami illetékes bűnüldöző hatóságtól vagy ügyésztől. Ilyenkor a kérelmet a 3. számú mellékletben meghatározott formanyomtatványon kell előterjeszteni, és ebben egyértelműen meg kell jelölni a teljesítési határidőt is: a (2)-(3) bekezdések meghatározzák, milyen határidővel lehet a kérelmet előterjeszteni a tagállami hatóságok irányába.

Az 51. § azt az esetet szabályozza, amikor a hazai nyomozó hatósághoz vagy ügyészséghez megkeresés érkezik, és annak kell megválaszolnia a megkeresést a tagállami megkereső nyomozó hatóság vagy ügyész irányába. Ebben az esetben a tájékoztatást a 4. számú melléklet szerinti formanyomtatványon kell megadni, külön ügyelve a teljesítési határidőkre, amelyeket a (3)-(6) bekezdések határoznak meg. A törvény rendelkezik a megkeresés megtagadásának kötelező [(8) bekezdés] és lehetséges [(9) bekezdés] okairól.

Az 52. § végzi el a 2007/845/IB határozat szabályainak hazai jogba történő átültetését. Ezek a rendelkezések megteremtik a meghatározott célból történő tájékoztatáskérés és tájékoztatásadás esetében a közvetlen tájékoztatás lehetőségét, ha egyik oldalról a hazai vagyon-visszaszerzési hivatal, másik oldalról - attól függően, hogy más tagállamok milyen hatóságo(ka)t jelölnek ki erre a feladatra - egy tagállami közigazgatási, bűnüldözési, vagy igazságügyi hatóság között kerül erre sor.

Mivel a 2007/845/IB határozat a 2006/960/IB kerethatározat által meghatározott eljárási szabályokra, határidőkre és formanyomtatványokra épül, továbbá rendelkezései erre a kerethatározatra utalnak vissza, ezért ezek alkalmazására utal az 52. § (2) bekezdése, azzal az eltéréssel, hogy a 3. számú mellékletben meghatározott formanyomtatványon előterjesztett kérelemben meg kell jelölni a megkereséssel érintett vagyonnal, illetve a vélhetően érintett természetes vagy jogi személyekkel összefüggő ismert adatokat is.

Az 53. §-hoz

Az Egyezmény 8. Cikke lehetővé teszi, hogy a megkeresett tagállam - a megkereső tagállam kérelmére és jóhiszemű harmadik személyek jogainak a sérelme nélkül - a bűncselekmény útján megszerzett tárgyakat a megkereső tagállam rendelkezésére bocsássa abból a célból, hogy azokat a jogos tulajdonosnak visszaszolgáltassák. Az Egyezmény hivatkozott rendelkezése már nem a korábbi jogsegélyegyezményekben meghatározott, bizonyítási eszközként szolgáló tárgyak ideiglenes, eljárási cselekmények elvégzése, és a bizonyítási eljárás elősegítése érdekében történő átadásáról szól, hanem ebben az esetben a megkereső államban élő jogos tulajdonosnak történő végleges visszaszolgáltatásról van szó.

Az Nbjt. 67. §-a szabályozza a tárgyak átadását külföldi állam megkeresésére, azonban kifejezetten nem rendelkezik a visszaadásra vonatkozó igényről történő lemondás lehetőségéről. A hatályos magyar szabályozás elvileg lehetővé teszi a tárgyak visszaadását, mivel az Nbjt. 3. §-a alapján alkalmazható európai bűnügyi jogsegélyegyezmény 6. Cikk (2) bekezdése biztosítja a visszaküldés jogáról történő lemondást, azaz tárgyak végleges átadását. Az Nbjt. 30. §-ában a kiadatási eljárással összefüggésben is szabályozza a tárgyak átadásának kérdését.

A visszaadás jogintézménye részletes szabályozásának alapvető indoka az, hogy az Egyezmény rendelkezései mellett további feltételeket szükséges szabni a tárgyak visszaadására vonatkozó jogsegély iránti megkeresés teljesítéséhez. A törvény így többletfeltételként írja elő, hogy a tárgyak visszaadására csak akkor kerülhet sor, ha a megkeresésben kétséget kizáró módon igazolták a tulajdonjogot, és a visszaadás nem sérti harmadik személy jóhiszeműen szerzett jogait.

A visszaadás további feltételeként határozza meg a törvény, hogy a megkeresésben szereplő tárgyra folyamatban lévő más magyar büntetőeljárás során (például, mint bizonyítási eszköz) nincs szükség. Ha valamely személy a bűncselekmény tárgyán a magyar jog szerint később tulajdonjogot szerzett (a nem tulajdonostól való tulajdonszerzés polgári jogi esetei), ez a tulajdonszerzés akadálya lehet a dolog visszaadásának. Természetesen a dolgon harmadik személy részéről fennálló egyéb használati, haszonélvezeti, bérleti jogokat is figyelembe kell venni a tárgyak visszaadására irányuló eljárási jogsegély iránti megkeresés teljesítésekor.

Tekintettel arra, hogy a tárgy véglegesen visszakerül a tagállamba, ezért a magyar büntetőeljárás sikeréhez és az állami büntetőjogi igény érvényesítésének elsődlegességéhez kapcsolódó érdek érvényesülésének biztosítása végett a törvény lehetővé teszi az átadás elhalasztását addig, míg az adott tárgyra a magyar büntetőeljárásban szükség van. A tárgyak visszaadására vonatkozó eljárási jogsegély iránti megkeresés a legtöbb esetben egy lefoglalás iránti megkeresést is feltételez, illetve ilyen jellegű kényszerintézkedést tesz szükségessé, ezért a törvény szerint a magyar igazságügyi hatóság elrendeli az átadni kért tárgy lefoglalását, és - szükség esetén - az ismeretlen helyen lévő tárgy körözését rendelheti el.

Az 54. §-hoz

Az Egyezmény lehetőséget biztosít arra, hogy ha egy tagállami igazságügyi hatóság olyan eljárási cselekmény foganatosítása iránt terjesztett elő megkeresést, amelynél a területén fogvatartott személy jelenléte szükséges, akkor ezt a személyt ideiglenesen annak a tagállamnak a területére szállíthatják át, ahol az eljárási cselekményt le kell folytatni.

Az Nbjt. 66. §-a a fogva tartott személy ideiglenes átadását szabályozza, amely azonban eltér az Egyezményben foglalt jogintézménytől. Az Egyezmény esetében ugyanis az az állam tartja fogva a személyt, aki a megkeresést terjeszti elő, és ennek az államnak a büntetőeljárása során szükséges foganatosítani eljárási cselekményt egy másik tagállam területén.

A jogintézmény újszerű jellegére figyelemmel - tisztázva így az eltérést az Nbjt.-ben szabályozott intézménytől - a törvény részletesen rendelkezik az ideiglenes átszállításról (az átadás elnevezés az európai elfogatóparancs végrehajtásához kapcsolódó fogalom). Az Egyezmény 6. Cikk (8) bekezdése szerint - eltérve így a közvetlen kapcsolattartás elvétől - a fogvatartott személyek ideiglenes átadására vonatkozó eljárási jogsegély iránti megkeresést minden esetben a központi hatóságokon keresztül kell továbbítani. A törvény szerint ezért az előzetes letartóztatásban lévő terhelt ideiglenes átszállítására vonatkozó eseti megállapodást a vádirat benyújtása előtt a legfőbb ügyész, a vádirat benyújtása után, illetve a szabadságvesztés büntetést vagy szabadságelvonással járó intézkedést töltő személy esetében a miniszter köti meg. A törvény nem részletezi a megállapodás tartalmi és alaki kellékeit, azonban a megállapodás egyik fontos elemeként külön kiemeli a visszaszállítás határnapjának meghatározását.

A törvény kötelező jelleggel írja elő, hogy mind Magyarország területére, mind a magyarországi büntetőeljárás során más tagállam területére történő ideiglenes átszállításhoz az érintett személy kifejezett hozzájárulása szükséges. A törvény rendelkezik arról is, hogy az ideiglenesen átszállított személy fogvatartását a magyar büntetés-végrehajtási jogszabályok szerint Magyarország területén is biztosítani kell.

Az ideiglenes átszállítás keretében a más tagállam területén töltött fogvatartásnak nincs jogi hatása a magyar fogvatartásra, azt jogilag nem szakítja meg. A törvény ezért kimondja, hogy a tagállam területén töltött fogvatartás esetén a magyar törvény szerint elrendelt kényszerintézkedés, illetve szabadságvesztés büntetés vagy szabadságelvonással járó intézkedés végrehajtását folyamatosnak kell tekinteni.

Az 55. §-hoz

Az Egyezmény lehetővé teszi a bűnügyi jogsegély keretében a tanúk, szakértők és vádlottak kihallgatását videokonferencia (a magyar jogi terminológia szerint: zártcélú távközlő hálózat) útján. A Be. 244/A-244/D. §-a új jogintézményként vezette be a zártcélú távközlő hálózat útján történő tárgyalás jogintézményét. A magyar büntető eljárási szabályozás teljes mértékben összhangban van az Egyezmény rendelkezéseivel. A törvény így csak arról rendelkezik, hogy Magyarország területén - a Be. szabályaira és a kiépülő infrastruktúrára is figyelemmel - kizárólag a bíróságok teljesíthetnek zártcélú távközlő hálózat útján történő kihallgatásra irányuló megkeresést. A megkeresés teljesítésében magyar részről így csak a bíróságok vesznek részt, mivel a Be. szabályai szerint csak a bíróság rendelheti el a zártcélú távközlő hálózat útján történő kihallgatást. Az ügyészhez érkező megkeresések teljesítése is a bíróság feladata lesz.

A Be. ugyan nem teszi lehetővé szakértő kihallgatását zártcélú távközlő hálózat útján, azonban ez nem ellentétes a magyar jog alapelveivel. Tekintettel arra, hogy a videokonferencia során elsődlegesen a megkereső állam jogát kell alkalmazni, ezért az erre irányuló megkeresés esetén nincs jogi akadálya annak, hogy a magyar bíróság, mint megkeresett fél a szakértő kihallgatásához nyújtson segítséget. A szakértő kihallgatásának lehetőségét azonban a belső jogban megteremteni szükségtelen, mivel az teljes mértékben idegen a zártcélú távközlő hálózat útján történő kihallgatás tanúvédelmi, áldozatvédelmi célkitűzéseitől.

Az 56. §-hoz

Az Egyezmény 11. Cikke a távbeszélő készülék felhasználásával történő kihallgatást (telefonkonferencia) is lehetővé teszi, a zártcélú távközlő hálózat útján történő kihallgatáshoz hasonló szabályozást teremtve meg. Fontos eltérés a videokonferenciától, hogy ilyen formában nem teszi lehetővé a vádlott telefonkonferencia útján történő kihallgatását, és a szakértő vagy tanú kihallgatása esetén is kötelező jelleggel előírja hozzájárulásuk beszerzését.

A törvény ezért rendelkezik a távbeszélő készülék útján történő kihallgatásról. Tekintettel arra, hogy a távbeszélő készülék felhasználásával történő kihallgatásnak hasonló alaki és tartalmi kellékei vannak, mint a zártcélú távközlő hálózat útján történő kihallgatásnak - a kihallgatott személy azonosításához, személyazonossága igazolásához, valamint befolyásmentes vallomástételéhez, illetve a tanúvédelmi program hatálya alatt álló személy biztonságához szükséges eljárási garanciák - ezért a törvény csak utal a zártcélú távközlő hálózat útján történő kihallgatás szabályaira. A zártcélú hálózat útján történő kihallgatástól eltérően azonban itt az ügyész is részt vehet a megkeresés teljesítésében, hiszen az ahhoz szükséges infrastruktúra a rendelkezésére áll, és a magyar jog sem korlátozza ebben a tekintetben az ügyész jogkörét.

Az 57-61. §-hoz

A nemzetközi bűnözés kiszélesedése, a mind gyakoribbá váló határon átívelő bűncselekmények, a nemzetközi szintű szervezett bűnözés térhódítása az eljárási jogsegély hagyományos formái mellett újabb, hatékonyabb jogi eszközök biztosítását teszik szükségessé a nyomozó hatóságok számára. Míg a bűnelkövetők az Európai Unión belül a négy alapszabadság alapján gyakorlatilag teljesen szabadon mozoghatnak a tagállamok között, addig a büntető igazságszolgáltatás nemzeti határok közé szorul. Ezen a tényen kívánt változtatni az Egyezmény, amely a több államot érintő büntető ügyekben közös nyomozócsoportok felállításának lehetőségét teremti meg, illetve erre ösztönzi a tagállamokat.

Az Egyezmény 13. Cikk (1) bekezdése értelmében két vagy több tagállam illetékes hatóságai meghatározott céllal, és korlátozott időtartamra közös nyomozócsoportot állíthatnak fel, a csoportot létrehozó egy vagy több tagállamban végrehajtandó bűnügyi nyomozás elvégzése céljából.

A bűnüldöző szervek nemzetközi együttműködéséről szóló 2002. évi LIV. törvény csak a büntetőeljáráson kívül létrehozható közös bűnfelderítő csoportokról rendelkezik. A rendőrségről szóló 1994. évi XXXIV. törvény (a továbbiakban: Rtv.) 2. § (4) bekezdése szabályozza a külföldi nyomozó hatóság tagjának cselekvési jogkörét, biztosítva számára, hogy nemzetközi megállapodás alapján Magyarország területén rendőri jogosítványokat gyakorolhasson. Ez a felhatalmazás azonban csak a büntetőeljáráson kívül érvényesül, mivel a büntetőeljárásról szóló törvény nem biztosítja a külföldi nyomozó hatóság tagja számára az eljárási cselekmény foganatosításának jogát. A Be. 36. § (5) bekezdése utalásszerű, összefoglaló rendelkezést tartalmaz a közös nyomozócsoport legalapvetőbb szabályairól.

A törvény a közös nyomozócsoport létrehozásának feltételeiről rendelkezve biztosítja a közös nyomozócsoportban részt vevő tagállami nyomozó számára - garanciális okokból - pontosan meghatározott eljárási cselekmények foganatosításának jogát. Az Egyezmény ugyanis a külföldön működő ún. kihelyezett tagok számára nemcsak az eljárási cselekményeken való jelenlét jogát biztosítja, hanem ezek a nyomozók a csoport vezetőjének utasítására, és a küldő állam jóváhagyása alapján eljárási cselekmények végrehajtásában is közreműködhetnek. A törvény ugyanakkor - az Egyezménnyel összhangban - korlátozásként előírja, hogy az e §-ban meghatározott eljárási cselekményeket a közös nyomozócsoportban részt vevő tagállami nyomozó csak a csoport magyar vezetőjének utasítása szerint végezheti.

A törvény biztosítja a tagállami igazságügyi vagy nyomozó hatóságnak Magyarország területén eljáró tagja számára azt a jogot, hogy - a közös nyomozócsoport feladatának teljesítéséhez szükséges mértékben - a tagállam hivatalos nyelvén tanút vagy terheltet hallgasson ki. E jog hatékony érvényesülése érdekében ugyanakkor a törvény a magyar igazságügyi vagy nyomozó hatóság számára előírja azt is, hogy - szükség esetén - tolmácsot rendeljen ki a tagállami igazságügyi vagy nyomozó hatóság tagja részére, ha az az eljárási cselekmény során a tagállam hivatalos nyelvét használja.

A törvény rendezi - a bűnüldöző szervek nemzetközi együttműködéséről szóló törvény rendelkezéseire utalással - a kényszerítő eszközök alkalmazásának és a kényszerintézkedések foganatosításának kérdését is, és biztosítja a közös nyomozócsoport tevékenysége felett az ügyészi felügyeletet.

A közös nyomozócsoport létrehozásáról szóló eseti megállapodás megkötésére az ügyész jogosult, mivel a Be. 165. § (1) bekezdése szerint az ügyész rendelkezik a nyomozásról. Az ügyész e jogköre fontos garanciát jelent a megállapodás tartalmi minőségének biztosítására, a magyar jogalkalmazói és bűnüldözési érdekek kellő figyelembe vételére a közös nyomozó csoport feladatának, tevékenységi körének meghatározása során. A törvény meghatározza a megállapodás lényeges tartalmi elemeit is. Az erre vonatkozó felsorolás - figyelemmel a gyakorlati alkalmazás során esetlegesen felmerülő további igényekre - nem taxatív, hanem példálódzó jellegű. Ennek megfelelően az adott esettől függően a megállapodás tartalmi elemei bővíthetők, azonban a törvényben meghatározott körülményeket a megállapodásban mindenképpen rendezni kell.

A törvény tisztázza a Magyarország területén működő közös nyomozócsoport vezetésére vonatkozó jogköröket. Az ügyésznek a nyomozás során elfoglalt központi szerepére figyelemmel a törvény előírja, hogy ha a közös nyomozócsoportot a nyomozó hatóság vezetője, illetve tagja vezeti, akkor rendszeresen be kell számolnia az ügyésznek a közös nyomozócsoport működéséről, és előzetesen tájékoztatnia kell a foganatosítandó nyomozási cselekményekről.

Az Európai Unió Tanácsának az Eurojust létrehozásáról a súlyos bűncselekmények elleni közös fellépés megerősítése érdekében című, 2002. február 28-án elfogadott határozata, valamint az Európai Uniónak az Európai Rendőrségi Hivatal létrehozásáról szóló Egyezményének 2002. november 28-án elfogadott Kiegészítő Jegyzőkönyve a két említett szervezet számára biztosítja azt a jogot, hogy a tagállamoknál közös nyomozócsoport létrehozását kezdeményezzék, illetve az Europol tisztviselője maga is részt vehessen a közös nyomozócsoportban. A törvény az így felállított közös nyomozócsoportok működése jogi hátterének megteremtése érdekében előírja, hogy az Eurojust, illetve annak nemzeti képviselője, valamint az Europol által kezdeményezett közös nyomozócsoportra, a tagok jogaira és kötelezettségeire a törvény rendelkezéseit kell alkalmazni. A törvény szabályait kell alkalmazni az Europol tisztviselőjének a közös nyomozócsoportban való részvételére is.

A 62. §-hoz

A 62. §-ban a harmadik személynek okozott kárért való felelősségi szabályok kerültek meghatározásra olyan módon, hogy az Europol tisztviselői az általuk Magyarországon okozott kárért a magyar jog szerint felelnek. Ez a gyakorlatban azt jelenti, hogy a közös nyomozócsoportban közreműködő Europol tisztviselők által akár jogszerűen, akár vétkes kötelességszegéssel okozott kárért a magyarországi nyomozó hatóságok hasonló kárviselési szabályai szerint köteles helytállni a károkozót foglalkoztató nyomozó hatóság. A 2009/371/IB határozat alapján azonban az ilyen károkozással összefüggésben kifizetett összeget az Europol teljes egészében megtéríti a tagállamnak, vagyis a jelen esetben Magyarországnak.

A 15. számú melléklet a 2009/371/IB határozat által az Europol tevékenységi körébe utalt bűncselekménytípusok magyar büntetőjog szerinti, a Btk.-ban szereplő megfeleltetését határozza meg.

A 63-64. §-hoz

Az Egyezmény 14. Cikke lehetővé teszi, hogy a megkereső és a megkeresett tagállam megállapodjon abban, hogy a nyomozás során egymást fedett személyazonossággal tevékenykedő tisztviselők útján segítik (fedett nyomozás).

A Be. 178. § (2) bekezdése rendelkezik arról, hogy a nyomozó hatóság adatszerző tevékenysége során az ügyész engedélyével fedett nyomozót alkalmazhat. A bűnüldöző szervek nemzetközi együttműködéséről szóló 2002. évi LIV. törvény 25-26. §-a már nemzetközi együttműködés keretében is lehetővé teszi a fedett nyomozó alkalmazását, azonban csak a büntetőeljárást megelőző szakban.

A törvény a büntető ügyekben nyújtott eljárási jogsegéllyel kapcsolatban a büntetőeljárási szakban is megteremti a fedett nyomozó alkalmazásának feltételeit. A fedett nyomozó alkalmazásáról szóló megállapodás megkötésére a legfőbb ügyész jogosult. A legfőbb ügyész e jogköre fontos garanciát jelent a megállapodás tartalmi minőségének biztosítására, a magyar jogalkalmazói és bűnüldözési érdekek kellő figyelembe vételére a fedett nyomozó jogkörének, tevékenységi körének meghatározása során. A törvény meghatározza a megállapodás főbb tartalmi elemeit. A tagállami fedett nyomozó magyarországi eljárása esetén jogaira, kötelezettségeire és felelősségére a közös nyomozócsoportnak Magyarország területén eljáró tagállami igazságügyi vagy nyomozó hatóság tagjára vonatkozó rendelkezései az irányadóak. A törvény így biztosítja a tagállami fedett nyomozó magyarországi eljárása felett a magyar ügyész felügyeletét is.

A 65-67. §-hoz

Az Egyezmény kötelező jelleggel előírja a tagállamok részére az ellenőrzött szállítások alkalmazásának biztosítását. A törvény ugyanakkor túllép az Egyezmény szabályozási körén és az ellenőrzött szállítás mellett a bírói engedélyhez nem kötött titkos információgyűjtés körében az együttműködő személy igénybevételére és az ellenőrzött szállításra is tartalmaz rendelkezést. A Be. csak röviden, egyetlen bekezdésben - 178. § (2) bekezdésében - utal a nyomozó hatóság adatszerző tevékenységével összefüggésben a bírói engedélyhez nem kötött titkos információgyűjtés eljárásainak, módszereinek és eszközeinek a büntetőeljárásban való alkalmazására. Tekintettel arra, hogy ezeket az intézményeket a büntetőeljárási törvény részletesen nem szabályozza, és azoknak a büntetőeljárás során való foganatosítása lényegében azonos a büntetőeljárást megelőzően, a felderítési szakban történő alkalmazásukkal, a törvény rögzíti az együttműködő személy igénybevételének és az ellenőrzött szállításnak a szabályait.

Minthogy a nemzetközi együttműködésben megvalósuló ellenőrzött szállítással kapcsolatban az ügyésznek csak akkor van feladata, ha az ellenőrzött szállítás kísérésében fedett nyomozó vesz részt, az ellenőrzött szállításokról az ügyészségnek nem állnak rendelkezésére az új Eurojust határozatban felsorolt azon adatok, amelyek a nemzeti tag számára adandó tájékoztatáshoz szükségesek az olyan ellenőrzött szállításról, amely legalább három olyan államot érint, amelyből legalább kettő tagállam. A rendelkezés ezért az új Eurojust határozat mellékletére figyelemmel meghatározza, hogy melyek azok az adatok, amelyekről az ilyen ellenőrzött szállítással kapcsolatban az ügyésznek közölnie kell az Eurojust magyar nemzeti tagjával.

A 68-71. §-hoz

Az Egyezmény 17-20. Cikkei szabályozzák mind a földi alapú, mind a műholdas rendszerű távközlő hálózat lehallgatásának jogintézményét. A távközlő hálózat fogalmát kiterjesztően kell értelmezni, így az az Internetet is átfogja.

A bűnügyi jogsegély keretében történő lehallgatásra kizárólag a büntetőeljárási törvénynek a bírói engedélyhez kötött titkos adatszerzésre vonatkozó rendelkezéseit lehet alkalmazni. A Be. 200. § (1) bekezdés b) és c) pontja biztosítja az ügyész, illetve a nyomozó hatóság számára bírói engedély alapján a távközlő hálózat útján továbbított közlések és a számítástechnikai rendszer útján továbbított vagy tárolt adatok megismerését és rögzítését. A Be. így az Egyezménynek megfelelően a legszélesebb körben teszi lehetővé a közlések kifürkészését, biztosítva a világháló lehallgatását is.

Az elektronikus hírközlő hálózat lehallgatásával kapcsolatos állami és szolgálati titkok, valamint a magántitok védelmére figyelemmel a törvény - a Be. és az Egyezmény rendelkezéseivel összhangban - részletesen szabályozza az elektronikus hírközlő hálózat útján továbbított közlemény, illetve a számítástechnikai rendszer útján továbbított adatok kifürkészésére irányuló megkeresés alaki és tartalmi kellékeit, teljesítésének feltételeit.

A bűnüldöző szervek nemzetközi együttműködéséről szóló 2002. évi LIV. törvény szabályozási megoldásához hasonlóan nemcsak az elektronikus hírközlő hálózatok, illetve a számítástechnikai rendszer kifürkészésére vonatkozóan, hanem a bírói engedélyhez kötött titkos adatszerzés teljes körében szabályozza a tárgykört. Ez a szabályozási megoldás adott esetben lehetővé teszi, hogy a tagállami fedett nyomozó alkalmazása helyett - amely jelentősen érinti a magyar állam szuverenitását - a magyar igazságügyi hatóságok foganatosíthassák tagállami megkeresésre a bírói engedélyhez kötött titkos adatszerzést.

A törvény szerint a büntetőeljárás megindítását követően az ügyész és a nyomozó hatóság - a tagállami igazságügyi vagy nyomozó hatóságtól érkezett megkeresés alapján - bírói engedélyhez kötött titkos adatszerzést végezhet. Tekintettel arra, hogy a Be. szabályozása értelmében az ügyész rendelkezik a nyomozásról, ezért ha a tagállami igazságügyi vagy nyomozó hatóságtól a magyar nyomozó hatósághoz közvetlenül érkezik titkos adatszerzésre irányuló megkeresés, erről köteles haladéktalanul értesíteni az ügyészt. A törvény az ügyész büntetőeljárási szerepével összhangban további kötelezettségként írja elő a magyar nyomozó hatóság számára, hogy a titkos adatszerzés lefolytatásáról folyamatosan tájékoztassa az ügyészt, és a titkos adatszerzés végrehajtásáról készített jelentést küldje meg az ügyésznek.

Tekintettel arra, hogy a titkos adatszerzés intézménye az egyénnek a magánélet védelméhez, a magántitok tiszteletben tartásához fűződő alapvető emberi jogait jelentős mértékben érinti, fontos eljárási garanciaként írja elő a törvény a kettős engedélyezés feltételét. E szerint a tagállami igazságügyi vagy nyomozó hatóságtól érkező megkeresés csak akkor teljesíthető, ha a tagállami igazságügyi vagy nyomozó hatóság a saját államának joga szerinti engedéllyel, és a titkos adatszerzést végző ügyész vagy nyomozó hatóság a büntetőeljárásról szóló törvényben meghatározott bírói engedéllyel is rendelkezik.

A törvény szerint a tagállami igazságügyi vagy nyomozó hatóságtól érkezett megkeresés teljesítése során a titkos adatszerzést a Fővárosi Törvényszék elnöke által e feladatra kijelölt bíró engedélyezi. Indokolt egyetlen bíróság kizárólagos illetékességébe utalni az engedélyezési eljárást, mivel nem biztos, hogy Magyarországon folyamatban van büntetőeljárás az adott személlyel szemben, illetve mobiltelefon lehallgatására irányuló megkeresés esetén nehezen határozható meg az engedélyezésre illetékes bíróság.

Az elektronikus hírközlő hálózat útján továbbított közlemény, illetve a számítástechnikai rendszer útján továbbított vagy tárolt adatok kifürkészésére irányuló, az ügyész által a tagállami igazságügyi vagy nyomozó hatóságnál előterjesztett megkeresések esetében - azok speciális jellegére tekintettel - a törvény tartalmi többletkövetelményeket ír elő (pl.: a titkos adatszerzéssel érintett elektronikus hírközlő eszköz, számítástechnikai rendszer vagy módszer megnevezését, a továbbítandó adatok körét).

Az Egyezmény külön rendelkezik az elektronikus hírközlő hálózaton továbbított adatok, közlések kifürkészése kapcsán a rögzítés nélküli adattovábbítás biztosításának követelményéről. A törvény ennek érdekében szabályozza a közvetlen továbbítás intézményét, amely azt jelenti, hogy az ügyész vagy a nyomozó hatóság rendelkezhet az elektronikus hírközlő hálózat útján továbbított közleménynek, illetve a számítástechnikai rendszer útján továbbított vagy tárolt adatoknak a megkereső tagállam igazságügyi vagy nyomozó hatóságának eszközére azonos titkossági fokon történő átirányításáról. A törvény biztosítja azt a lehetőséget is a megkeresett ügyész, illetve nyomozó hatóság számára, hogy más tagállamban folytatott titkos adatszerzéshez technikai segítség nyújtásáról rendelkezzen.

Az előzetes letartóztatás helyett alkalmazandó felügyeleti intézkedést elrendelő határozat végrehajtására irányuló jogsegély

A 72. §-hoz

Az e Fejezetben szereplő rendelkezések célja a kölcsönös elismerés elvének az Európai Unió tagállamai közötti, az előzetes letartóztatás alternatívájaként felügyeleti intézkedéseket elrendelő határozatokra történő alkalmazásáról szóló 2009/829/IB tanácsi kerethatározat (e fejezet alkalmazásában a továbbiakban: kerethatározat) végrehajtási szabályainak megalkotása, amely kerethatározat 2009. október 23-án került elfogadásra. A kerethatározat alapvető célja a lakosság védelmének erősítése azáltal, hogy lehetővé teszi, hogy a valamely tagállamban lakóhellyel rendelkező, de egy másik tagállamban büntetőeljárás alatt álló személy a tárgyalás előtti időszakban a lakóhely szerinti tagállam hatóságainak felügyelete alatt álljon. Másrészt célja a szabadsághoz való jog és az ártatlanság vélelmének erősítése az Európai Unióban, valamint a tagállamok közötti együttműködés biztosítása olyan esetekben, amikor az ítélethozatal előtt valamely személlyel szemben kötelezettségeket írnak elő, vagy felügyeleti intézkedést rendelnek el.

Magyarország a kerethatározat végrehajtásával kapcsolatban a 14. cikk (4) bekezdése alapján nyilatkozatot tett, amely szerint a kerethatározat 14. cikkének (1) bekezdését az ott említett bűncselekmények tekintetében nem alkalmazza. Mindez azt jelenti, hogy Magyarország minden egyes esetben vizsgálni kívánja, hogy a határozat alapjául szolgáló cselekmény a magyar jog szerint bűncselekmény-e.

A törvény a Fejezet elején értelmező rendelkezésben határozza meg a felügyeleti intézkedés kerethatározatból következő fogalmát, tekintettel arra, hogy a hatályos magyar büntető jogszabályok ilyen összefoglaló kifejezést/jogintézményt nem ismernek.

A 73. §-hoz

A törvény az Európai Unió valamely tagállamában kibocsátott felügyeleti intézkedést elrendelő határozat elismeréséhez és végrehajtásához szükséges feltételeket állapítja meg arra az esetre, ha Magyarország a végrehajtó állam, kitérve arra a követelményre is, hogy a határozatot a tanúsítvánnyal együtt magyar nyelven kell megküldeni. Meghatározza továbbá, hogy ezekben az esetekben mely bíróság rendelkezik hatáskörrel és illetékességgel a tagállami határozat elismerésére és végrehajtására.

A kerethatározat 9. cikke alapján két esetben kerülhet sor a felügyeleti intézkedést elrendelő határozat végrehajtásával kapcsolatos jogsegélyre. Egyrészt az Európai Unió valamely tagállamában büntetőeljárás alatt álló személynek Magyarországon van a lakóhelye vagy tartózkodási helye, és a felügyeleti intézkedés végrehajtása céljából vállalja, hogy hazatér. Ebben az esetben a büntetőeljárás alatt álló személynek a tagállami hatóság előtt nyilatkoznia kell arról, hogy a visszatéréshez hozzájárul. Az ilyen típusú ügyek elaprózásának elkerülése érdekében a törvény meghatározza, hogy a határozat elismerésére és végrehajtására a lakóhely vagy tartózkodási hely szerinti törvényszék székhelyén működő helyi bíróság, valamint Budapesten a Budai Központi Kerületi Bíróság illetékes.

Másrészt a tagállami határozat elismerésére és végrehajtására akkor is sor kerülhet, ha a büntetőeljárás alatt álló személynek ugyan nincs Magyarországon lakóhelye vagy tartózkodási helye, azonban a felügyeleti intézkedés végrehajtását Magyarországtól kéri, és ehhez a végrehajtó tagállam hatósága hozzájárul. Ebben az esetben a határozat elismerésére és végrehajtására kizárólagos illetékességgel a Budai Központi Kerületi Bíróság rendelkezik, amely az elismeréssel egyidejűleg dönt a hozzájárulás megadásáról. A kerethatározat 9. cikk (3) bekezdése alapján ilyen esetben megvan a végrehajtó államnak a lehetősége arra, hogy meghatározza, milyen feltételekkel adja meg hozzájárulását, ezért a törvény előírja, hogy a büntetőeljárás alatt álló személynek igazolnia kell a magyarországi kötődését családi, kulturális vagy gazdasági kapcsolatai alapján.

A 74. §-hoz

A törvény a felügyeleti intézkedést elrendelő határozat elismerését és végrehajtását a hatáskörrel és illetékességgel rendelkező bíróságon a nyomozási bíró feladatkörébe telepíti, tekintettel arra, hogy az előzetes letartóztatás helyett elrendelhető felügyeleti intézkedések nagymértékben hasonlóságot mutatnak a Be.-ben szabályozott egyes kényszerintézkedésekkel, amelyekkel kapcsolatos feladatok többnyire a nyomozási bíró eljárását érintik. A törvény továbbá rendelkezik az áttételről is, amennyiben a tagállami határozat nem a hatáskörrel és illetékességgel rendelkező igazságügyi hatósághoz érkezett.

A 75. §-hoz

A törvény a kerethatározat 8. cikkében feltüntetett felügyeleti intézkedések típusai alapján pontosan előírja azokat a kötelezettségeket és tiltásokat, amelyeket a tagállami határozat alapján a nyomozási bíró elismerhet. A kerethatározat 8. cikk (2) bekezdése meghatároz továbbá olyan felügyeleti intézkedéseket is, amelyek esetében a végrehajtó tagállam vállalhatja, hogy a végrehajtásukat ellenőrzi. E rendelkezés átültetésére azonban nem kerül sor, tekintettel arra, hogy a magyar büntetőeljárási jog az előzetes letartóztatás helyett, mint alternatívát, csak a lakhelyelhagyási tilalmat, a házi őrizetet és a távoltartást ismeri el alkalmazható kényszerintézkedésként.

A 76. §-hoz

A törvény a határidők - a kézhezvételtől számított legkésőbb 30 napon belül - pontos meghatározásával rendelkezik a tagállami határozat elismerésére és végrehajtására vonatkozó eljárásról, biztosítva, hogy kivételes esetekben, valamint a tagállami határozat vagy tanúsítvány hiányosságai esetén a határidő meghosszabbodhat. Amennyiben a nyomozási bíró által a hiányok pótlására vagy a kijavításra kitűzött határidő eredménytelenül telik el, a 77. § (1) bekezdés d) pontja alapján a határozat elismerésének megtagadására kerül sor. A (4) bekezdés a kerethatározatban megfogalmazott azon követelményről rendelkezik, hogy a nyomozási bíró kérheti a tagállami hatóságtól az iratok eredeti példányát, ha annak megküldésére nem postai úton került sor.

A 77. §-hoz

A törvény e rendelkezése a megtagadási okokat állapítja meg a kerethatározat 15. cikkével összhangban. Ennek megfelelően a nyomozási bíró megtagadja a tagállami határozat elismerését és végrehajtását, ha a határozat alapjául szolgáló cselekmény a magyar törvény szerint nem bűncselekmény, ha a határozat nem felel meg a továbbításra a 73. §-ban előírt feltételeknek vagy nem azokat a felügyeleti intézkedéseket tartalmazza, amelyeket a törvény a 75. §-ban előír, ha a tanúsítvány nem az intézkedést elrendelő határozatra vonatkozik, vagy ha a tagállami hatóság a kitűzött határidőn belül a hiánypótlásnak nem tett eleget, a „ne bis in idem” elv esetén, a határozat alapjául szolgáló, magyar joghatóság alá tartozó bűncselekmény büntethetősége a magyar törvény szerint elévült, magyar törvény a végrehajtás ellenőrzését kizárja, illetve, ha a büntetőjogi felelősségre vonhatóság határát el nem érő életkor áll fenn, azaz a keresett személy gyermekkor miatt nem büntethető. A megtagadásról szóló indokolt határozatot haladéktalanul meg kell küldeni a tagállami hatóság részére.

A 78. §-hoz

Tekintettel arra, hogy a tagállami határozat a 75. §-ban meghatározott kötelezettségeket és tiltásokat tartalmazza, szükséges, hogy a nyomozási bíró a végrehajtás biztosítása érdekében a magyar jognak megfelelően határozza meg a felügyeleti intézkedést az elismerő határozatában. Az elismert felügyeleti intézkedés esetében követelmény, hogy a nyomozási bírónak azt a tagállami határozatban elrendelt felügyeleti intézkedéshez a leginkább megfelelő formában kell megállapítania, és az nem lehet szigorúbb a tagállami hatóság által elrendelt felügyeleti intézkedésnél. A törvény továbbá előírja a nyomozási bíró számára, hogy amennyiben ugyanazon terhelt ellen több tagállamból is érkezik felügyeleti intézkedést elrendelő határozat, akkor azok közül a szigorúbbat kell elismernie.

A 79. §-hoz

Az előző §-ban foglaltakra tekintettel a törvény kitér arra, hogy a magyar büntetőeljárásban ismert hasonló kényszerintézkedésekhez és kötelezettségekhez képest az Európai Unió tagállamaival folytatott bűnügyi együttműködés során a nyomozási bíró az elismerő határozatában milyen kötelezettségeket és tiltásokat fogalmazhat meg, meghatározza azok részletszabályait továbbá előírja, hogy a magyar büntetőeljárásban ismert hasonló kényszerintézkedések és kötelezettségek elrendelésére megállapított egyéb feltételek ilyen jellegű együttműködés során nem vizsgálhatóak.

A 80. §-hoz

A törvény a tagállami határozatban elrendelt felügyeleti intézkedés tartama tekintetében előírja, hogy az elismerés során elsődlegesen a tagállami hatóság által megjelölt időtartam az irányadó oly módon, hogy az elismert felügyeleti intézkedés tartama nem haladhatja meg a (2) bekezdésben feltüntetett időtartamokat. A törvény továbbá egyértelműen rögzíti, hogy lakhelyelhagyási tilalom és házi őrizet esetén a Be.-nek a meghosszabbításra, fenntartásra és megszüntetésre vonatkozó szabályai nem alkalmazhatóak. Amennyiben a lakhelyelhagyási tilalom és a házi őrizet esetén a Be. 137. § (7) bekezdésében foglalt részleges feloldás lehetősége fennáll, a törvény egyértelműsíti, hogy erről a kérdésről kizárólag a nyomozási bíró jogosult dönteni.

A 81. §-hoz

A törvény előírja, hogy a nyomozási bírónak a felügyeleti intézkedés időtartamának lejártát megelőzően, 10 nappal korábban a törvény 6. számú mellékletében szereplő formanyomtatványon kell értesítenie e tényről a tagállami hatóságot. Ha a tagállami hatóságtól határidőben megérkezik a felügyeleti intézkedés fenntartására, meghosszabbítására irányuló határozat, a bíróság az elismerés szabályait alkalmazva a megtagadási okok újbóli vizsgálata nélkül hoz határozatot. Amennyiben a tagállami hatóság határidőben nem kéri a felügyeleti intézkedés végrehajtásának további ellenőrzését, a nyomozási bíró megszünteti a felügyeleti intézkedést.

A 82. §-hoz

A törvény a kerethatározat 19. cikk (1) bekezdése alapján lehetővé teszi a nyomozási bíró számára, hogy a felügyeleti intézkedés tartama alatt bármikor megkereséssel forduljon a tagállami hatósághoz azzal kapcsolatban, hogy a felügyeleti intézkedés fenntartása továbbra is indokolt-e. A tagállami hatóság e megkeresésre köteles válaszolni, adott estben oly módon, hogy a felügyeleti intézkedést érintő újabb határozatot hoz.

A 83. §-hoz

A törvény értesítési kötelezettséget ír elő a nyomozási bíró számára, ha a terhelt tartózkodási helyének címében változás következik be - amely rendelkezés hozzájárul az idézések megfelelő kézbesítéséhez - továbbá, ha a terhelt elhagyta Magyarország területét, amely miatt a végrehajtás akadályba ütközik.

A 84. §-hoz

A törvény az (1) bekezdésben meghatározza, hogy amennyiben a tagállami hatóság módosítja a felügyeleti intézkedést, és erről értesíti a bíróságot, a nyomozási bírónak lehetősége van megtagadni az elismerést, ha a módosított felügyeleti intézkedés nem felel meg a 75. §-ban felsorolt felügyeleti intézkedéseknek. A (2) bekezdés rendelkezik a nyomozási bíró azon kötelezettségéről, hogy a vonatkozó tanúsítványon jeleznie kell a tagállami hatóságnak, ha a terhelt megsértette a felügyeleti intézkedést. Ha a tagállami hatóság megválaszolatlanul hagyja ezeket az értesítéseket, a (3) bekezdés alapján a nyomozási bíró felkérheti a határozat meghozatalára a tagállami hatóságot. Ha a nyomozási bíró által megjelölt határidőn belül nem kerül sor további határozat meghozatalára, a nyomozási bíró megszünteti a felügyeleti intézkedést. A (4) bekezdés megállapítja, hogy amennyiben a tagállami hatóság bármilyen újabb határozatot hoz, azzal kapcsolatban a nyomozási bíró az elismerés általános szabályai szerint köteles eljárni, azonban a megtagadási okokat már nem vizsgálhatja.

A 85. §-hoz

E rendelkezés a kerethatározat alapján azokat az eseteket sorolja fel, amikor a nyomozási bíró a felügyeleti intézkedés végrehajtásának ellenőrzését megszüntető határozatot hoz, amelynek következtében a végrehajtás joga visszaszáll a tagállami hatóságra.

A 86. §-hoz

A törvény rendelkezik arról, hogy a felügyeleti intézkedés végrehajtásával kapcsolatban Magyarországon felmerült költség bűnügyi költség. A nemzetközi bűnügyi együttműködésben régóta alkalmazott gyakorlat szerint minden tagállam viseli az eljárási jogsegély végrehajtásából eredő, a saját területén felmerülő költségeket.

A 87. §-hoz

A törvény e rendelkezésben - párhuzamosan a 73. §-sal - megállapítja azokat a feltételeket, amelyek alapján a bíróság az elrendelt felügyeleti intézkedés végrehajtását egy másik tagállamtól kérheti. Ebben az estben a bíróság a határozatát a törvény 5. számú mellékletében szereplő tanúsítvánnyal együtt közvetlenül küldi meg a tagállami hatósághoz a tagállam hivatalos nyelvére lefordítva.

A törvény szabályozza továbbá a határozat és a tanúsítvány megküldésének módját is, amelyre lehetőség van posta, telefax vagy számítástechnikai rendszer útján is. Ha a bíróság nem postai úton küldi meg az iratokat, a tagállami hatóság kérésére köteles azok eredeti példányát is megküldeni.

A kerethatározat 10. cikkének rendelkezései alapján az iratokat egyszerre csak egy tagállamba lehet megküldeni.

A területi szervek közötti együttműködés egyik nehézségeként merülhet fel a megkeresés elintézésére illetékes és hatáskörrel rendelkező szerv felkutatása, beazonosítása. Az Európai Unió Tanácsa által 1998. június 29-én elfogadott közös fellépés (98/428/JHA) a bűnügyi együttműködés megkönnyítése, eredményesebbé tétele és feltételeinek javítása érdekében létrehozta az Európai Igazságügyi Hálózatot. A Hálózatot a tagállamoknak a nemzetközi igazságügyi együttműködésért felelős központi hatóságai és e területen hatáskörrel rendelkező egyéb hatóságai alkotják. A kontaktpontok feladatai az igazságügyi hatóságok közötti közvetlen kapcsolattartás elősegítése információval, megfelelő tájékoztatással. A kontaktpontoknak naprakész adatbázissal kell rendelkezniük az igazságügyi hatóságok egyszerűsített listájával és a helyi hatóságok teljes címjegyzékével minden tagállamra nézve, illetve megfelelő információt kell nyújtaniuk az egyes tagállamok igazságügyi és eljárási rendszeréről.

A 88. §-hoz

A 75. §-hoz hasonlóan a törvény előírja, hogy a bíróság mely felügyeleti intézkedések végrehajtását kérheti a tagállami hatóságtól. A magyar büntetőeljárási jog az előzetes letartóztatás helyett, mint alternatívát, csak a lakhelyelhagyási tilalmat, a házi őrizetet és a távoltartást ismeri el alkalmazható kényszerintézkedésként.

A 89. §-hoz

A felügyeleti intézkedés fenntartásának szükségessége esetén a törvény meghatározza, hogy ha egy másik tagállamban végrehajtott felügyeleti intézkedés további fenntartása indokolt, akkor az ügyész indítványt tesz a bíróságnak a felügyeleti intézkedés meghosszabbítására vagy fenntartására, azonban a törvény a Be.-hez képest speciális határidőket állapít meg, figyelemmel arra, hogy a határozat tagállamba való megküldésére és az elismerésre is maradjon elegendő idő. Ugyanakkor a tagállami hatóság is felhívhatja a bíróság figyelmét arra, hogy a határidő hamarosan lejár, amelynek alapján - szintén ügyészi indítványra - a bíróságnak döntenie kell a felügyeleti intézkedés fenntartását vagy fenn nem tartását illetően.

A 90. §-hoz

A kerethatározat 13. cikke alapján a törvény előírja, hogy ha a tagállami hatóság a bíróságot tájékoztatja a felügyeleti intézkedés tagállami jog szerint meghatározott leghosszabb időtartamáról, vagy arról, hogy a felügyeleti intézkedést átalakította, a bíróság e körülmények mérlegelése alapján - így már nem tartja megfelelőnek az általa elrendelt felügyeleti intézkedés végrehajtását - a megadott határidőn belül dönthet a tanúsítvány visszavonásáról, feltéve, hogy a végrehajtás még nem kezdődött meg a tagállamban.

A 91. §-hoz

A felügyeleti intézkedés fenntartásának indokoltságára vonatkozó tagállami megkeresés esetén a bíróság köteles tájékoztatást adni, adott esetben a szükséges határozat meghozatalával.

A 92. §-hoz

Amennyiben a 6. számú melléklet szerinti formanyomtatványon értesítés érkezik a tagállami hatóságtól, hogy az elrendelt felügyeleti intézkedést a terhelt megsértette, vagy bármely más olyan körülmény merült fel, amely a végrehajtást érintheti, és ez alapján a bíróságnak további határozatot kellene hoznia (például: meghosszabbítás, felülvizsgálat, visszavonás, módosítás, elfogatóparancs vagy más azonos joghatállyal bíró végrehajtható bírósági határozat), a bíróság köteles a szükséges döntést meghozni.

A bizonyítási eszköz, az elkobzás alá eső dolog és a vagyonelkobzás alá eső vagyon megőrzését biztosító határozat végrehajtására irányuló eljárási jogsegély

A 93. §-hoz

Ezen alcím az Európai Unió valamely tagállamában, azaz a külföldön kibocsátott, a Magyarország területén található bizonyítási eszköz, elkobzás alá eső dolog, vagyonelkobzás alá eső vagyon, illetőleg az ezek megőrzése érdekében szükséges kényszerintézkedéseket elrendelő határozatok elismerésének és végrehajtásának szabályait foglalja össze. A kerethatározat alapján lehetővé kell tenni, hogy a Magyarország területén működő igazságügyi hatóságok (így a bíróságok és az ügyészségek) az Európai Unió tagállamaiból érkező, egyes kényszerintézkedések végrehajtására irányuló határozatokat közvetlenül fogadják, azokat bizonyos kivételektől (megtagadási okok) eltekintve elismerjék és végrehajtsák. E kényszerintézkedések köre kiterjed a bizonyítási eszköz, az elkobzás alá eső dolog, illetve a vagyonelkobzás alá eső vagyon megőrzésére irányuló intézkedésekre, azaz a magyar büntetőeljárás szabályai szerint a lefoglalást, a számítástechnikai rendszer útján rögzített adatok megőrzésére kötelezést, a zár alá vételt, illetve biztosítási intézkedést elrendelő határozatokat foglalja magában.

A 93. § a kerethatározat 1. cikkében meghatározott célkitűzésnek megfelelően előírja, hogy Magyarország elismeri, és saját területén végrehajtja egy másik tagállam igazságügyi hatósága által büntetőeljárás során kibocsátott, „biztosítási intézkedést” elrendelő határozatokat. A kerethatározatban szereplő „biztosítási intézkedés” fogalma nem korlátozódik a magyar büntetőeljárásban ismert, Be. 160. § szerinti biztosítási intézkedésekre. A kerethatározat 2. cikke c) pontjának megfelelően e fogalmi körbe tartozik minden olyan határozat, amelyet a bizonyítási eszközök felderítése, összegyűjtése, biztosítása vagy felhasználása végett, illetve az elkobzás, illetőleg a vagyonelkobzás biztosítása érdekében hoztak. E határozatok fajtáit kimerítően nem lehetséges felsorolni, mert az Európai Unió többi tagállamában alkalmazott minden büntetőeljárási kényszerintézkedés ide tartozik, ha a célja a kerethatározatban előírtaknak megfelel. A jogalkalmazónak a külföldről érkezett megkeresés végrehajtásánál a határozat célját kell tehát vizsgálnia; az elnevezés nem lényeges körülmény.

A tagállami határozatot a magyar igazságügyi hatóságok részére magyar nyelven kell megküldeni, a törvény mellékletében szereplő formanyomtatvány szerinti tanúsítvány kíséretében. A megkeresések magyar nyelven való fogadásáról az Európai Unió Bizottságát és Tanácsát, valamint az Európai Igazságügyi Hálózat adatbázisát kezelő szervet a Kormány tájékoztatta. A nem magyar nyelven érkezett megkeresést az igazságügyi hatóság nem köteles teljesíteni; a hatékony együttműködés és a kölcsönösség alapján célszerű azonban ilyen esetben felvenni a kapcsolatot a kibocsátó tagállami igazságügyi hatósággal, és a határozat lefordítását kérni.

A kerethatározat 7. cikke (1) bekezdésének a) pontja a végrehajtás lehetséges akadályaként sorolja fel a formanyomtatvány hiányát vagy hibás kitöltését. A magyar igazságügyi hatóságok a tagállami megkeresés végrehajtását a formanyomtatvány miatt csak akkor tagadhatják meg, ha a formanyomtatvány hiányzik, és más hivatalos iratból nem tűnnek ki a végrehajtáshoz szükséges adatok. A törvény szerint, ha a formanyomtatvány hibája orvosolható, illetőleg a hiányosságok ellenére a megkeresés legalább részben teljesíthető, a megkeresés elutasításának nincs helye. Ebben az esetben a 96. § szerint kell eljárni.

A 93. § (2) bekezdése a hatásköri szabályokat fekteti le. A törvény értelmében az a bíróság, illetőleg ügyészség köteles a határozatot végrehajtani, amely a magyar Be. hatásköri szabályai szerint erre fel van hatalmazva. Ha a határozat végrehajtására mind a bíróság, mind az ügyészség jogosult, a megkeresés áttételére nincs lehetőség, a megkeresett szerv köteles a határozatot végrehajtani.

A 93. § (3) bekezdése arról az esetről rendelkezik, amikor ugyanarra a bizonyítási eszközre, dologra, vagyonra vonatkozóan két vagy több tagállam igazságügyi hatósága bocsátott ki határozatot. Ilyenkor az összes körülmény mérlegelésével kell dönteni arról, hogy melyik tagállam határozatát hajtsák végre.

A Be. illetékességi szabályai a bűncselekmény elkövetési helyéhez, illetve a terhelt lakó- vagy tartózkodási helyéhez kötődnek. Tekintettel arra, hogy a törvény által érintett kényszerintézkedés alkalmazásának eseteiben a bűncselekményt legtöbbször külföldön követték el, illetve a terhelt korábbi magyarországi tartózkodási helye, ha egyáltalán ilyennel rendelkezett, nem mérvadó, ezen illetékességi szabályok a tagállami igazságügyi hatóság által kezdeményezett eljárási jogsegélykérelmek esetében nem alkalmazhatók. Ezért a törvény 93. §-ának (4) bekezdése új illetékességi szabályokat iktat be a törvénybe, amely alapján a már folyamatban lévő büntetőeljárás esetén az eljárást lefolytató igazságügyi hatóság illetékességét állapítja meg, ennek hiányában azonban a bizonyítási eszköz, elkobzás alá eső dolog, vagyonelkobzás alá eső vagyon fellelhetőségéhez igazodik az illetékesség.

A kerethatározat 4. cikke (4) bekezdésének megfelelően a törvény által megállapított 93. § (5) bekezdése előírja, hogy ha a határozat végrehajtására a címzett igazságügyi hatóság nem illetékes, vagy nem rendelkezik hatáskörrel, a Be. és e törvény alapján a hatáskörrel rendelkező illetékes igazságügyi hatóságot meg kell állapítani, és a megkeresést haladéktalanul tovább kell küldeni. A megkereső tagállami igazságügyi hatóságot az áttételről - a hatáskörrel rendelkező, illetékes magyar igazságügyi hatóság megjelölésével - értesíteni kell.

A 94. §-hoz

A törvény 94. §-a meghatározza azokat a bűncselekmény-fajtákat, amikor a tagállami határozatot végre kell, illetőleg végre lehet hajtani. Az (1) bekezdés utal a kerethatározat 3. cikkében meghatározott azon 32 bűncselekmény-fajtára, amelyek esetében a kettős büntetendőség vizsgálata nem megengedett, ha a bűncselekmény büntetési tételének felső határa - a kibocsátó tagállam joga szerint - legalább háromévi szabadságvesztés. Ebben az esetben a tagállami határozatot a cselekmény kettős büntetendőségének mérlegelése nélkül végre kell hajtani, függetlenül a végrehajtó tagállamban kiszabható büntetés mértékétől. A bűncselekmények fajtáihoz tartozó konkrét bűncselekmények tájékoztató jellegű listáját a törvény 1. számú melléklete tartalmazza. A törvény 1. számú mellékletében felsorolt olyan bűncselekmények esetén, amelyek büntetési tételének felső határa a kibocsátó tagállam joga szerint nem éri el a háromévi szabadságvesztés büntetést, illetve a fel nem sorolt bűncselekmények esetén továbbra is vizsgálni kell a kettős büntetendőség meglétét. Ennek hiányában a 95. § (1) bekezdésének a) pontja alapján a határozat végrehajtását meg kell tagadni.

A 95. §-hoz

A 95. § a megkeresések végrehajtásának megtagadási okait állapítja meg a kerethatározat 7. cikkével összhangban. A lista kimerítő felsorolást tartalmaz, a megkeresést a kizáró okok hiányában teljesíteni kell. A tagállami igazságügyi hatóság határozata nem végrehajtható a kettős büntetendőség hiánya, illetőleg az elévülés esetén kívül akkor, ha büntethetőséget megszüntető ok áll fenn; ha a kiszabott büntetés elévülés miatt nem végrehajtható; ha a végrehajtás sértené a ne bis in idem elvét; ha mentességet élvező személyt érintene a végrehajtás, illetőleg ha azt a magyar törvény kizárja.

A 96. §-hoz

A 96. § (1) bekezdése a magyar igazságügyi hatóság határozatának tartalmáról rendelkezik. A határozati formára azért van szükség, hogy a tagállami igazságügyi hatóság tájékozódni tudjon a magyar igazságügyi hatóság előtti eljárás menetéről. A külföldi megkeresés magyar jog szerinti végrehajthatóságának feltételeit e határozat teremti meg, hiszen a magyar igazságügyi hatóság határozata szükségszerűen elvégzi a tagállami igazságügyi hatóság által elrendelt kényszerintézkedés „transzformálását”.

A 96. § (2) bekezdése a kerethatározat 7. cikke (2) bekezdésének megfelelően rendelkezik az eljárásról hiányos, illetőleg pontatlanul kitöltött tanúsítvány esetén.

A határon átnyúló bűnüldözés rugalmas és gyors feltételeit teremti meg a törvény által bevezetett 96. § (3) bekezdése, amely a hiányzó tanúsítvány esetét szabályozza. Célszerűtlen lenne előírni a megkeresés végrehajtásának megtagadását, ha a törvényben előírt formanyomtatvány hiányzik, de az abban feltüntetendő adatokat a tagállami igazságügyi hatóság a magyar hatóságok rendelkezésére bocsátotta. Ez gyakorlatilag azt jelenti, hogy ha a tagállami határozatban a tanúsítványban feltüntetendő minden adat szerepel, a tanúsítvány hiányában is intézkedni kell a határozat végrehajtása iránt.

Tekintettel arra, hogy a kerethatározat célja a tagállamok által előírt formai követelmények egyszerűsítése és egységesítése, a 96. § (4) bekezdése értelmében a törvényben meghatározott előírásokon túl semmilyen feltételhez nem köthető a megkeresés végrehajtása.

A 97. §-hoz

A törvény 97. §-a a kerethatározat 7. cikke (3)-(4) bekezdéseinek megfelelően részletezi a végrehajtás megtagadása esetén szükséges teendőket. A kerethatározat előírja, hogy az elismerés vagy a végrehajtás megtagadására vonatkozó döntést haladéktalanul meg kell hozni, és megfelelő írásbeli rögzítést biztosító eszköz felhasználásával közölni kell azt a kibocsátó tagállami igazságügyi hatósággal. Amennyiben a biztosítási intézkedést elrendelő határozat végrehajtása gyakorlatilag lehetetlen annak következtében, hogy a vagyon vagy bizonyíték eltűnt, megsemmisült vagy nem lelhető fel a tanúsítványban megjelölt helyen, illetve a vagyon vagy bizonyíték fellelhetőségének helyét nem kellően pontosan adták meg még a kibocsátó állammal folytatott konzultációt követően sem, a kibocsátó állam hatáskörrel rendelkező hatóságait hasonlóképpen haladéktalanul értesíteni kell erről a körülményről.

A 98. §-hoz

A törvény 98. §-a a tagállami igazságügyi hatóság által kibocsátott határozat minél hatékonyabb végrehajtása érdekében rendelkezik arról is, hogy ha e határozat alapjául szolgáló bűncselekmény miatt Magyarország területén büntetőeljárás van folyamatban, és a magyar büntetőeljárásban a tagállami igazságügyi hatóság által kibocsátott határozatban biztosítani kért dolgot lefoglalták, azt addig nem lehet a Be. 155. §-a alapján kiadni, amíg annak biztosítására, megőrzésére a tagállami igazságügyi hatóság által kibocsátott határozat végrehajtása érdekében szükség van. Ezt a kerethatározat 8. cikke is előírja.

A 99. §-hoz

A törvény 99. §-a - a kerethatározat 5. cikkével összhangban - megteremti a lehetőségét annak, hogy a tagállamok eltérő jogrendszereiből adódó, elsősorban a bizonyítási eljárás során jelentkező problémákat megoldják. Ezért az eljáró igazságügyi hatóságnak törekednie kell arra, hogy Magyarországon a külföldi jog előírásai szerint biztosítsa a biztosítani kért dolgot, vagyont, bizonyítási eszközt, ha ezt a tagállami igazságügyi hatóság az eljárási szabályok részletes ismertetésével egyidejűleg kéri.

A törvény 99. § (3) bekezdése a törvényben nem szabályozott esetekre a Be. mint háttérjogszabály alkalmazását írja elő. Ez alatt elsősorban a Be. lefoglalásra, számítástechnikai rendszer útján rögzített adatok megőrzésére kötelezésre, zár alá vételre és biztonsági intézkedésre vonatkozó szabályait kell érteni.

A 100. §-hoz

A törvény 100. §-a - a bármilyen okból korábban elrendelt - kényszerintézkedés megszüntetése esetén követendő eljárást szabályozza. A biztosítani kért bizonyítási eszköz, elkobzás alá eső dolog, illetőleg vagyonelkobzás alá eső vagyon főszabály szerint mindaddig biztosítva marad a végrehajtó államban, ameddig a megkereső állam előterjeszti a bizonyítási eszköz átadása, elkobzás, illetőleg vagyonelkobzás iránti kérelmét. Ugyanakkor a kerethatározat 6. cikke lehetővé teszi, hogy a kibocsátó állammal folytatott konzultációt követően a végrehajtó állam nemzeti jogával és gyakorlatával összhangban megfelelő feltételeket állapítson meg az eset körülményeire figyelemmel a bizonyítási eszköz, dolog, vagyon biztosítása időtartamának korlátozása céljából. Amennyiben a végrehajtó állam az említett feltételekkel összhangban az intézkedés megszüntetését tervezi, tájékoztatja arról a kibocsátó államot, amelynek lehetőséget kell biztosítani észrevételei közlésére.

A 101. §-hoz

A 101-103. §-ok azokat az eseteket szabályozzák, amikor a magyar igazságügyi hatóság bocsát ki a bizonyítási eszköz, az elkobzás alá eső dolog, a vagyonelkobzás alá eső vagyon biztosítása érdekében határozatot. A kerethatározat lehetővé teszi a magyar igazságügyi hatóságok számára, hogy a fent említett kényszerintézkedések elrendeléséről szóló határozatokat a jövőben ne a miniszter, illetőleg a legfőbb ügyész útján juttassák el az Európai Unió tagállamaiban működő igazságügyi hatóságokhoz, hanem azokat közvetlenül megküldhessék. Ezzel az ilyen eljárások lényegesen gyorsabbá és rugalmasabbá tehetők. Az Európai Unió tagállamainak igazságügyi hatóságai között létrejött szakértői hálózat (Európai Igazságügyi Hálózat) ad tájékoztatást arra nézve, hogy ki jogosult egy másik tagállamban az ilyen megkeresések fogadására.

A törvény a 101. §-ban határozza meg a követendő eljárási szabályokat: a bizonyítási eszköz, az elkobzás alá eső dolog, illetve vagyonelkobzás alá eső vagyon megőrzésére irányuló igazságügyi határozatokkal összefüggésben a közvetlen kézbesítésre, a határozat tartalmi és formai kellékeire vonatkozó szabályokat.

A kerethatározat a büntetőeljárás lefolytatásához szükséges bizonyítási eszközök megőrzését, az elkobzás, illetőleg a vagyonelkobzás érdekében az ezen intézkedések alá eső dolog, illetőleg vagyon biztosítását tűzte ki célul. A Be. e cél megvalósítása érdekében négy kényszerintézkedés elrendelését teszi lehetővé: a lefoglalást, a zár alá vételt, a számítástechnikai rendszer útján rögzített adatok megőrzésére kötelezést, illetőleg a biztosítási intézkedést. A törvény szerint tehát e határozatok elismerése és végrehajtása kérhető az Európai Unó valamely tagállamában.

A 101. § (1) bekezdése értelmében a határozatot a 3. számú mellékletben szereplő formanyomtatvánnyal együtt kell megküldeni a másik tagállam igazságügyi hatósága részére, a tagállam által megjelölt nyelven. E nyelvről az Európai Igazságügyi Hálózat kapcsolattartói adnak tájékoztatást. A kerethatározat nem írja elő, hogy hiteles vagy hitelesítés nélküli (szakszerű) fordítást kell készíteni a magyar igazságügyi hatóság határozatáról; tehát mindkettő elfogadható.

A felsorolt kényszerintézkedések elrendelésével kapcsolatban a Be. szerint feljogosított nyomozó hatóságok - ha a kényszerintézkedést külföldön kellene végrehajtani - önállóan nem járhatnak el. Ha a nyomozó hatóság tartja szükségesnek ezen eljárási kényszerintézkedések külföldön való végrehajtását, ennek érdekében a törvény 101. § (4) bekezdése alapján a nyomozás felügyeletét ellátó ügyésznek tehet előterjesztést. Ez a korlátozás következik abból is, hogy a nyomozó hatóságok nem tagjai az Európai Igazságügyi Hálózatnak.

A jogalkotó feladatát nehezíti, hogy a tanúsítvány szövegének magyar változatát az Európai Unió szervei véglegesítették, és az Európai Unió Hivatalos Lapjában megjelentették. A magyar jogalkotónak nincs módja a tanúsítvány pontatlan fordításából eredő hibák kiküszöbölésére. Ezért ahol a tanúsítványban biztosítási intézkedést elrendelő határozat szerepel, ott a bizonyítási eszköz, az elkobzás alá eső dolog, illetve a vagyonelkobzás alá eső vagyon biztosítását és megőrzését biztosító határozatokat, azaz a lefoglalás, a zár alá vétel, a számítástechnikai rendszer útján rögzített adatok megőrzésére kötelezés, illetőleg a biztosítási intézkedés elrendelését kell érteni.

A 102. §-hoz

A kerethatározat 5. cikke alapján a törvény 102. §-a lehetővé teszi, hogy a magyar igazságügyi hatóság a végrehajtó tagállam igazságügyi hatóságától kérje a magyar büntetőeljárás szabályainak alkalmazását. E szabályokat a tanúsítványban pontosan fel kell tüntetni és ki kell fejteni, nem elég tehát a magyar Be. rendelkezéseire való hivatkozás.

A 103. §-hoz

A 103. § rendelkezik arról, hogy a határozatot és a tanúsítványt írásban, vagyis posta, telefax vagy számítástechnikai rendszer útján kell megküldeni a tagállam hatáskörrel rendelkező és illetékes igazságügyi hatósága részére. Ha a magyar igazságügyi hatóság nem tudja megállapítani, hogy a végrehajtó tagállamban melyik igazságügyi hatóság rendelkezik hatáskörrel és illetékességgel a határozat végrehajtására, a kapcsolatfelvételhez szükséges adatokat az Európai Igazságügyi Hálózat kapcsolattartó pontjain keresztül szerzi be.

A büntetőeljárások során felmerülő, a tagállamok joghatóságának gyakorlásával kapcsolatos összeütközések megelőzése, rendezése

A 104-105. §-hoz

A joghatóság gyakorlásával kapcsolatos, büntetőeljárások során felmerülő összeütközések megelőzéséről és rendezéséről szóló 2009/948/IB tanácsi kerethatározat 2009. november 30-án került elfogadásra. A kerethatározat célja egy olyan eljárási mechanizmus létrehozása, amely szerint a tagállami hatóságok információt cserélnek egymással annak megállapítása érdekében, hogy ugyanazon cselekményekkel kapcsolatban párhuzamosan folyik-e büntetőeljárás más tagállamban. Ha bebizonyosodik, hogy párhuzamos büntetőeljárások vannak folyamatban, akkor a tagállami hatóságok közvetlen konzultációt folytatnak egymással annak érdekében, hogy konszenzusra jussanak bármilyen olyan tényleges megoldásra vonatkozóan, amelynek célja a párhuzamos eljárások hátrányos következményeinek elkerülése.

A törvény a kerethatározat rendelkezéseinek megfelelően előírja, hogy amennyiben a tagállami hatóságtól arra vonatkozó megkeresés érkezik, hogy folyamatban van-e a megkeresésben megjelölt személlyel szemben a megkeresésben megjelölt bűncselekmény miatt Magyarországon büntetőeljárás, a legfőbb ügyész erről tájékoztatást ad, pozitív válasz esetén feltüntetve azt is, hogy az eljárás mely hatóság (ügyészség, bíróság) előtt van folyamatban. A megkeresést soron kívül kell teljesíteni, amennyiben a tagállam arról ad tájékoztatást, hogy a megkeresésben megjelölt személyt fogva tartják. Tekintettel arra, hogy a törvény értelmében kizárólag a legfőbb ügyész jogosult válaszolni ilyen megkeresésre, ha más magyar hatósághoz valamely tagállamból megkeresés érkezik, a magyar hatóságnak a megkeresést haladéktalanul továbbítania kell a legfőbb ügyésznek.

A 105. § az előbb leírt folyamat fordítottját szabályozza. Vagyis azt az esetet, amikor a Magyarországon folyamatban lévő büntetőeljárás során adat merül fel arra vonatkozóan, hogy a terhelttel szemben más tagállamban is folytatnak büntetőeljárást. Erről az eljáró ügyész vagy a bíróság értesíti a legfőbb ügyészt, aki az adat megerősítése érdekében az információcsere eljárás keretében határidő tűzésével erre vonatkozóan tájékoztatást kér a tagállami hatóságtól.

A 106-107. §-hoz

Amennyiben az előzőekben ismertetett információcsere eljárás során nyilvánvalóvá válik, hogy egy másik tagállamban párhuzamosan büntetőeljárás van folyamatban ugyanazon személy ellen ugyanazon cselekmény miatt, a legfőbb ügyész - a büntetőeljárást folytató ügyész vagy bíróság bevonásával - konzultációt kezdeményez vagy a tagállami hatóság kezdeményezése alapján konzultációt folytat az érintett tagállami hatósággal. A cél a párhuzamos büntetőeljárások hátrányos következményeinek elkerülése, és a büntetőeljárás egy tagállam által történő folytatása.

A törvény előírja, hogy a konzultáció megkezdésekor az ügyész a nyomozást, illetve a bíróság az eljárást határozattal felfüggeszti. E szabályra tekintettel a Be. megfelelő rendelkezései is módosításra kerültek. Az eljárás megszüntetése miatti jogorvoslati jog kizárásra került, tekintettel arra, hogy az arra jogosult igazságügyi hatóságok korábban már megállapodtak abban, hogy Magyarország lemond a joghatóságáról, amelynek következtében a jogorvoslati jog kiüresedne.

A konzultációs eljárásban résztvevő feleknek az ügy minden lényeges szempontját figyelembe kell venniük ahhoz, hogy megállapítható legyen, melyik tagállamban célszerű a büntetőeljárás lefolytatása. A törvény példálózó jelleggel felsorol néhány olyan körülményt, amelyet a jogalkotó véleménye szerint a döntés meghozatala előtt mindenképpen vizsgálni szükséges.

Ha a konzultációs eljárás eredménye alapján a felek döntése értelmében a büntetőeljárást Magyarország folytatja le, akkor annak befejezéséről értesíti a tagállami hatóságot. Amennyiben a tagállamban célszerűbb a büntetőeljárás lefolytatása, Magyarországon az eljáró ügyész a nyomozást, a bíróság az eljárást megszünteti.

A büntetőügyekben hozott, szabadságvesztés büntetést kiszabó vagy szabadságelvonással járó intézkedést alkalmazó ítéletek végrehajtására irányuló jogsegély

A 108. §-hoz

A törvény Negyedik Részének VIII. Fejezete - öt alcímbe rendezve - tartalmazza az uniós tagállami ítéletek érvényének elismerésére és a szabadságvesztés büntetések vagy szabadságelvonással járó intézkedések végrehajtásának átvételére vonatkozó rendelkezéseket. Ezen szabályok megalkotásának alapjául a 2008/909/IB és az ezt módosító 2009/299/IB kerethatározat szolgál. A törvény 2. §-ára tekintettel e fejezet rendelkezései mellett az Nbjt., a Btk. és a Be. vonatkozó szabályait is alkalmazni kell.

Az Európai Bizottság 2011 júniusában kiadott, A kölcsönös bizalom megerősítése a jog érvényesülésén alapuló európai térségben - Zöld könyv az őrizetre vonatkozó uniós büntető igazságszolgáltatási jogszabályok alkalmazásáról című dokumentuma (a továbbiakban: Zöld Könyv) is felhívja a figyelmet arra, hogy korábban a fogvatartottak átszállítását maga az érintett is megakadályozhatta. Ha ugyanis el kívánta kerülni az átszállítást, elegendő volt arra hivatkoznia, hogy fennáll a veszélye annak, hogy embertelen vagy megalázó bánásmódban fog részesülni.

A Zöld Könyv ezzel kapcsolatban megállapítja: a 2008/909/IB kerethatározat azzal, hogy létrehozza az elítélteknek az állampolgárságuk vagy a szokásos tartózkodási helyük szerinti tagállamba történő visszaszállításának rendszerét, „feloldja azt a követelményt, hogy az elítéltnek hozzá kell járulnia saját átszállításához.” Ez természetesen egyszersmind azt is jelenti, hogy „még a korábbinál is nagyobb figyelmet kell fordítani az alapvető jogok átszállítás utáni esetleges sérülésére.” Ezt támasztja alá a kerethatározat 3. cikkének (4) bekezdése is, amely alapján a tagállamoknak tiszteletben kell tartaniuk az Európai Unióról szóló szerződés 6. cikkében biztosított alapvető jogokat és alapvető jogelveket.

Bár a 2008/909/IB kerethatározat célja azon szabályok megállapítása, amelyekkel a tagállamok az elítélt személy társadalmi beilleszkedésének elősegítése érdekében elismernek egy ítéletet és végrehajtják a büntetést [3. cikk (1) bekezdés], a Zöld Könyv szerint több probléma is nehezítheti a sikeres alkalmazást. Az egyik az, hogy „fennáll a veszélye annak, hogy az átszállításokkal esetleg az egyik tagállamban uralkodó túlzsúfoltságot szándékoznak enyhíteni, miközben lehet, hogy ezzel egy másik tagállamban [...] fokozódik a túlzsúfoltság.” Ez tipikusan akkor jelentkezhet, ha egy tagállamban jelentős számban vannak olyan fogvatartottak, akik egyébként egy szomszédos tagállam állampolgárai. További problémát jelenthetnek a szabadságvesztés büntetések végrehajtására, különösen a feltételes szabadságra bocsátásra vonatkozó eltérő tagállami rendelkezések, tekintettel arra, hogy egyes tagállamokban léteznek automatikus szabadságra bocsátási okok, máshol mérlegelési rendszer van, megint máshol pedig vegyes (automatikus és mérlegelési) rendszert alakítottak ki. Ily módon például akadályozhatja az átszállítást, ha az elítéltnek hosszabb büntetést kellene letöltenie átszállítása esetén, mintha az ítéletet hozó tagállamban maradt volna.

A törvény ezen rendelkezése határozza meg az alkalmazandó eljárási szabályokat. E szerint az új EUtv. mellett a Be. különleges eljárásokról szóló XXIX. Fejezetének általános rendelkezéseit is alkalmazni kell az alábbi két kivétellel.

A Be. 555. §-a (2) bekezdésének b) pontját azért nem kell alkalmazni, mert a tagállami határozat végrehajtása átvételének kérdésében értelemszerűen nem az alapügyben eljáró bíróság dönt.

A Be. 555. §-a (2) bekezdésének d) pontja szerint amennyiben az ügyész visszavonja az indítványát, a bíróság megszünteti az eljárást. Ez a tagállami határozat elismerése vonatkozásában jogalkalmazási problémát eredményezhet, ugyanis ha a terhelttel szemben büntetőeljárás van folyamatban, miközben egy vele szemben hozott tagállami határozat végrehajtásának átvételéről kell dönteni, és az ügyész visszavonja az indítványát, a bíróságnak az eljárást meg kell szüntetni, anélkül, hogy döntött volna a tagállami határozat végrehajtásáról.

A 109. §-hoz

A 2008/909/IB kerethatározat 2. cikke alapján meg kell határozni, mely hatóság illetékes a tagállami határozatok végrehajtásával kapcsolatos eljárásban. A törvény 109. §-ának (1) bekezdése alapján a tagállamból érkező dokumentumokat a miniszter fogadja, aki a kizárólagos hatáskörrel és illetékességgel rendelkező Fővárosi Törvényszéknek továbbítja azokat, amennyiben a törvény szerinti - elsősorban az érintett személy állampolgárságával, illetve hozzájárulásával kapcsolatban meghatározott - 111. § szerinti feltételek teljesültek.

A 2008/909/IB kerethatározat 3. cikkének (3) bekezdése kimondja, hogy a kerethatározat rendelkezéseit csak a kerethatározat szerinti tagállami határozatokban szereplő szabadságvesztés büntetések és szabadságelvonással járó intézkedések végrehajtásával kapcsolatban lehet alkalmazni. Amennyiben a tagállami határozatban pénzbüntetés kiszabására, illetve vagyonelkobzás elrendelésére is sor kerül, és a megfizetése, illetve a végrehajtás még nem történt meg, ezek a körülmények nem akadályozzák a kibocsátó tagállami határozat végrehajtó államnak történő továbbítását. Ilyen esetben a pénzbüntetés, illetve a vagyonelkobzás elismerésére és végrehajtására a 2005/214/IB és a 2006/783/IB kerethatározat alapján kerülhet sor. A kerethatározatok magyar jogba történő átültetése már korábban megtörtént.

Az EU tv.-nek az Európai Unió tagállamaiban kiszabott pénzbüntetés végrehajtásával kapcsolatos rendelkezése szerint a tagállami határozat alapján a végrehajtásról a terhelt (jóvátétel fizetésére kötelezett) lakóhelye, ennek hiányában a végrehajtás alá vonható vagyontárgy helye szerinti törvényszék székhelyén működő helyi bíróság, Budapesten a Budai Központi Kerületi Bíróság intézkedik. Amennyiben az eljárásra illetékes bíróság nem állapítható meg, a megkeresést a Budai Központi kerületi Bíróság fogadja, és intézkedik a végrehajtás iránt.

A vagyonelkobzást elrendelő tagállami határozat alapján a végrehajtásról a vagyonelkobzást elrendelő tagállami határozat alá eső vagyon vagy dolog helye, ha pedig a vagyon vagy dolog helye nem ismert, akkor a terhelt lakóhelye, ennek hiányában tartózkodási helye szerinti törvényszék székhelyén működő helyi bíróság, Budapesten a Budai Központi Kerületi Bíróság intézkedik. Ha az eljárásra illetékes bíróság nem állapítható meg, vagy a végleges tulajdonvesztést jelentő szankció alá eső vagyon több helyen található, a megkeresést a Budai Központi kerületi Bíróság fogadja, és intézkedik a végrehajtás iránt.

A fentiekre figyelemmel jogalkalmazási probléma adódna, ha a tagállami határozatban szabadságvesztés büntetés vagy szabadságelvonással járó intézkedés mellett pénzbüntetés kiszabására, illetve vagyonelkobzás elrendelésére is sor kerül, ezért a törvény úgy rendelkezik, hogy minden ilyen esetben a határozat elismerésére és a végrehajtásról szóló határozat meghozatalára a Fővárosi Törvényszék rendelkezik hatáskörrel és illetékességgel.

Szintén a lehetséges jogalkalmazási problémák elkerülése érdekében, valamint a 2008/909/IB kerethatározat 5. cikkének (5) bekezdésében foglaltakra tekintettel a törvény úgy rendelkezik, hogy ha bármely magyar hatósághoz vagy bírósághoz hatáskörébe és illetékességébe nem tartozó tagállami megkeresés érkezik, azt a miniszternek kell továbbítania, aki természetesen megteszi a további szükséges intézkedéseket.

A 110-111. §-hoz

Az 1994. évi XX. törvénnyel kihirdetett, Strasbourgban, 1983. március 23-án kelt, az elítélt személyek átszállításáról szóló egyezmény 3. cikke (1) bekezdésének c) pontja, illetve a 2008/909/IB kerethatározat 9. cikke (1) bekezdésének h) pontja egyaránt rögzíti, hogy az elismerés és végrehajtás feltétele, hogy az ítéletnek a végrehajtó állam általi kézhezvétele időpontjában a büntetésből legalább hat hónap legyen hátra.

A törvény erre figyelemmel rögzíti, hogy a tagállami igazságügyi hatóság által kiszabott szabadságvesztés büntetés vagy szabadságelvonással járó intézkedés végrehajtása akkor vehető át, ha a tanúsítvány és a határozat a miniszterhez érkezésekor az elítéltnek még legalább hat hónap letöltendő büntetése van.

Tekintettel arra, hogy az Nbjt. a külföldi ítélet érvényének elismerésével kapcsolatos szabályait részletesen rögzíti, a törvény nem ismétli meg azokat a rendelkezéseket. A 2008/909/IB kerethatározat 8. cikkének (2) bekezdésére figyelemmel azonban a törvény külön rendelkezik arról az esetről, amikor a kibocsátó tagállami határozatban szereplő jogkövetkezmény - időtartamát tekintve - azért nem egyeztethető össze a magyar büntetőjogi rendelkezésekkel, mert a büntetés vagy intézkedés mértéke meghaladja a magyar jogban a hasonló bűncselekményekre előírt maximális büntetést.

A törvény szerint ilyen esetben a bíróság által megállapított büntetés vagy intézkedés tartama nem lehet rövidebb, mint a tagállami határozat alapjául szolgáló tényállás szerinti bűncselekményre a magyar Btk. által előírt büntetési tételkeret felső határa.

A törvény a 2008/909/IB kerethatározat 4. cikke alapján határozza meg azokat az előfeltételeket, amelyek meglétét a miniszternek vizsgálnia kell, ha a tagállami igazságügyi hatóságtól a büntetés vagy intézkedés végrehajtásának átvétele érdekében megkeresés érkezik. A miniszter - a törvény 110. §-ának (1) bekezdésében foglaltakra tekintettel - csak akkor küldheti tovább a dokumentumokat a Fővárosi Törvényszéknek, ha ezek a feltételek fennállnak.

Az elítélt hozzájárulása nélkül csak az alábbi esetekben vehető át a végrehajtás:

a) ha az elítélt magyar állampolgár rendelkezik magyarországi lakóhellyel, vagy

b) ha a magyar állampolgársággal rendelkező elítélt Magyarországon található, mivel az elítélését követően, vagy az ellene folyamatban lévő tagállami eljárásra tekintettel Magyarországra szökött vagy ide visszatért, vagy

c) ha elítélt nem magyar állampolgár, de rendelkezik Magyarországon bevándorolt, letelepedett, illetve menekült státusszal, továbbá Magyarországon található, mivel az elítélését követően vagy az ellene folyamatban lévő tagállami eljárásra tekintettel Magyarországra szökött vagy ide visszatért, vagy

d) ha a magyar állampolgársággal rendelkező elítéltet a büntetés vagy intézkedés tagállami végrehajtását követően Magyarországra toloncolnák ki.

A b) és c) pont vonatkozásában a rendelkezés indoka az, hogy amennyiben az elítélt a büntetés vagy intézkedés végrehajtása előtt Magyarországra visszatér, azt úgy kell tekinteni, mintha a hozzájárulását adta volna ahhoz, hogy a végrehajtást a magyar államnak átadják.

Az elítélt hozzájárulásával vehető csak át a végrehajtás az alábbi esetekben:

a) ha az elítélt Magyarországon élő nem magyar állampolgár, feltéve, hogy a kibocsátó tagállam határozatának jogerőre emelkedésekor már legalább öt éve jogszerűen tartózkodik a magyar állam területén, és ezt a jogát nem fogja elveszíteni a végrehajtást követően sem, vagy

b) ha az elítélt Magyarországon élő nem magyar állampolgár, aki azonban Magyarországon bevándorolt, letelepedett, illetve menekült státusszal rendelkezik.

A rendelkezés megteremti annak a lehet őségét, hogy a miniszter tájékoztassa a másik tagállamot arról, hogy az ott kiszabott szabadságvesztés büntetés vagy szabadságelvonással járó intézkedés Magyarországon történő végrehajtása nem segítené elő az elítélt személy társadalomba való beilleszkedését. A miniszternek e véleményét részletesen meg kell indokolnia. A miniszter véleményének ismeretében a másik tagállam mérlegelheti a büntetés vagy intézkedés végrehajtásának átadását.

A 112-117. §-hoz és a 119-120. §-hoz

A törvény 112. §-a a 2008/909/IB kerethatározat 9. cikkében, illetve a 2009/299/IB kerethatározatban foglaltaknak megfelelően határozza meg a tagállami határozat végrehajtása megtagadásának okait. A megtagadásra kizárólag a törvényben felsorolt, mérlegelést nem tűrő esetekben kerülhet sor, ezért amennyiben a bíróság azt állapítja meg, hogy nem áll fenn kizáró ok, a végrehajtás átvételét nem lehet megtagadni.

A törvény 112. §-a (1) bekezdésének l) pontja szerinti megtagadási okkal összefüggésben kiemelendő, hogy mielőtt a végrehajtó állam visszautasítja a szabadságvesztés büntetés vagy szabadságelvonással járó intézkedés végrehajtását, mérlegelnie kell a tagállami határozatban szereplő büntetés vagy intézkedés kerethatározattal összhangban történő átalakításának lehetőségét. Ezen okot alkalmazni (illetve meglétét vizsgálni) lehet továbbá abban az esetben is, ha a tagállami hatóság a határozatában szabadságelvonással járó intézkedést alkalmazott, miközben a terhelt bűnösségének megállapítására nem került sor.

A törvény 113. §-a a 2008/909/IB kerethatározat 9. cikke (1) bekezdésének d) pontjára tekintettel mondja ki azt, hogy a tagállami határozat végrehajtását nem lehet megtagadni az adókkal és az illetékekkel, a vámokkal és a devizával kapcsolatos bűncselekmények esetén amiatt, hogy a magyar jog nem ismer ugyanolyan adót, illetéket, valamint vámmal illetve adóval, illetékkel azonos hatású díjat, vagy nem tartalmaz ugyanolyan típusú szabályokat az adó-, illeték, valamint vám- és devizaszabályozás terén, mint a másik tagállam joga.

A végrehajtás átvétele megtagadásának egyik lehetséges oka, ha a tagállami igazságügyi hatóság által kibocsátott tanúsítvány hiányos, pontatlan, és a hiánypótlásra, vagy kijavításra kitűzött határidő eredménytelenül telt el, továbbá, ha a kiegészített tanúsítvány végrehajtása továbbra sem lehetséges. Amennyiben a bíróság hiányosságot, pontatlanságot tapasztal, a 2008/909/IB kerethatározat 23. cikkének (3) bekezdésére is figyelemmel lehetősége van arra, hogy a tagállami határozat, vagy annak lényeges részeinek lefordítását kérje a kibocsátó tagállami igazságügyi hatóságtól. Ilyen esetben - a törvény 114. §-a alapján a lehetőség van arra, hogy a Fővárosi Törvényszék a végrehajtással kapcsolatos határozatának meghozatalát elhalassza addig, amíg a fordítást meg nem kapja.

A törvény 117. §-a - szintén formai hibák esetén - biztosítja, hogy a tagállam a bíróság által tűzött határidőn belül a kifogásolt hiányosságokat orvosolja, kijavítsa a tanúsítványt. A kibocsátó tagállam általi hiánypótlás elintézéséig a Fővárosi Törvényszék elhalasztja a végrehajtás átvételével kapcsolatos határozat meghozatalát.

A 2008/909/IB kerethatározat 12. cikke rögzíti a tagállami határozat elismerésével és végrehajtásával kapcsolatos határidőket. E szabályozásra is figyelemmel a törvény 119. §-a úgy rendelkezik, hogy amennyiben azonban a végrehajtás átvételével kapcsolatos határozat meghozatala elhalasztásának fenti feltételei nem állnak fenn, a bíróságnak az iratok kézhezvételét követő kilencven napon belül jogerős határozatot kell hoznia a kibocsátó tagállami határozat végrehajtásának átvételéről. Ha - kivételes esetben - a kilencven napos határidő nem tartható, a bíróságnak e tényről a miniszter útján kell tájékoztatnia a tagállami igazságügyi hatóságot, és közölni kell azt is, hogy a jogerős határozat meghozatalához előreláthatóan mennyi időre van szükség.

A törvény 116. §-a szerint minden olyan esetben, amikor a Fővárosi Törvényszéknek a határozata meghozatalához további információra van szüksége, a miniszter útján lép kapcsolatba a tagállami igazságügyi hatósággal.

A törvény 115. §-a biztosítja a Fővárosi Törvényszék határozata elleni jogorvoslati jogot, azzal, hogy a fellebbezésnek a határozat végrehajtására halasztó hatálya van, a 120. §-a pedig azt írja elő, hogy a tagállami határozat végrehajtásának megtagadásáról a bíróságnak indokolt határozatot kell hoznia. E határozat ellen azonban fellebbezésnek nincs helye.

A 118. §-hoz

Mivel a végrehajtás érdekében Magyarországra szállított elítélt az átadással - fizikai értelemben - kikerül a kibocsátó tagállami igazságügyi hatóság hatóköréből, a nemzetközi jog általánosan elismert elvéből, a specialitás szabályából fakadóan főszabályként biztosítani kell, hogy vele szemben ne kerüljön sor olyan felelősségre vonásra, amelynek alapja az átadása előtt elkövetett, a tagállami határozatban szereplő bűncselekménytől különböző egyéb bűncselekmény. Ezzel a szabállyal biztosítható az, hogy az elítélt felelősségre vonására csak olyan cselekmények miatt kerüljön sor, amelyekkel kapcsolatban az átadást a kibocsátó igazságügyi hatóság engedélyezte.

Mindazonáltal a specialitás főszabálya bizonyos esetekben, nem alkalmazható. E § (2) bekezdése - a 2008/909/IB kerethatározat 18. cikkének (2) bekezdésére is figyelemmel - a specialitás szabályának alkalmazása alóli kivételekről rendelkezik, amellyel lehetővé válik, hogy Magyarországon az átadást követően az elítélttel szemben, az átadásának (és a kibocsátó tagállami határozatnak) alapjául szolgáló bűncselekménytől különböző olyan bűncselekmény miatt is büntetőeljárást indítsanak, illetve őt elítéljék, amelyet az átadása előtt követett el.

A 122. §-hoz

A 2008/909/IB kerethatározat 4. cikkének (5) bekezdése lehetőséget biztosít a tagállami hatóságoknak arra, hogy amennyiben a végrehajtás átvételének 111. §-ban meghatározott előfeltételei fennállnak, saját maguk kezdeményezzék a kibocsátó tagállamnál az átvételt. Természetesen a kezdeményezéssel a kibocsátó tagállamnak nem keletkezik kötelezettsége arra, hogy teljesítse a végrehajtó tagállam kérését: a tagállami határozat és tanúsítvány együttes megküldését. A törvény 122. §-a ezen rendelkezéseknek megfelelően rögzíti, hogy az előzetes feltételek fennállta esetén a miniszter kezdeményezheti a tagállamnál a végrehajtás átvételét.

A 121. és a 123. §-hoz

A 2008/909/IB kerethatározat 20. cikke rögzíti, hogy a kibocsátó tagállamnak haladéktalanul tájékoztatnia kell a végrehajtó tagállamot minden olyan intézkedésről, határozatról, amelynek eredményeként a büntetés végrehajthatósága megszűnt, illetve rövid időn belül megszűnik. Ennek eredményeként a végrehajtó tagállamnak a határozat alapján a büntetés végrehajtását azonnal meg kell szüntetni. A törvény 121. §-a erre figyelemmel rendelkezik úgy, hogy a kibocsátó tagállami határozat hatályon kívül helyezéséről vagy végrehajthatósága megszűnéséről szóló értesítés alapján a végrehajtást haladéktalanul meg kell szüntetni.

A 123. § a 2008/909/IB kerethatározat 21. cikkére figyelemmel határozza meg azt, hogy mely esetben kell a bíróságnak - a miniszter útján - tájékoztatnia a kibocsátó tagállami igazságügyi hatóságot.

A 124-126. §-hoz

A 2008/909/IB kerethatározat 14. cikke rendelkezik az ideiglenes letartóztatás elnevezésű, személyes szabadságot korlátozó kényszerintézkedésről. A törvény e szabályokra figyelemmel vezet be egy új jogintézményt, az ideiglenes végrehajtási letartóztatást, amelynek az a célja, hogy a Magyarországon tartózkodó elítélt jelenléte biztosítható legyen azon időszakra is, amikor még a tagállami határozat és a tanúsítvány nem érkezett meg, illetve a bíróság nem hozta meg a végrehajtásra vonatkozó határozatát.

A magyar állam területén tartózkodó elítélttel szemben az ideiglenes végrehajtási letartóztatás elrendelésére a Fővárosi Törvényszék akkor jogosult, ha a törvény szerinti három konjunktív feltétel teljesült, azaz a kibocsátó tagállami hatóság erre irányuló indítványt tett, nem áll(nak) fenn a végrehajtás átvétele megtagadásának oka(i), és tartani kell az elítélt szökésétől, elrejtőzésétől.

Mivel az ideiglenes végrehajtási letartóztatás szabadságot korlátozó kényszerintézkedés, annak tartamát is meg kell határozni. A törvény a 2008/909/IB kerethatározatban a végrehajtás átvételével kapcsolatos határozat meghozatalára megállapított határidőre tekintettel úgy rendelkezik, hogy e kényszerintézkedés legfeljebb a határozat meghozataláig tart, és nem eredményezheti a büntetés időtartamának meghosszabbodását.

A 127. §-hoz

E § szerint a magyar bíróság által meghozott, szabadságvesztés büntetést, vagy szabadságelvonással járó intézkedést tartalmazó ítélet végrehajtása átadható egy másik tagállamnak, amennyiben ez az elítélt társadalomba való ismételt beilleszkedésének megkönnyítését szolgálja.

Az (1) bekezdés tartalmazza azokat a vagylagos előfeltételeket, amelyek teljesülése esetén a végrehajtás az elítélt hozzájárulása nélkül is átadható, a (2) bekezdés pedig azt írja elő, hogy az (1) bekezdéstől különböző más tagállamnak is átadható a végrehajtás az elítélt hozzájárulásával, amennyiben ez a társadalomba való beilleszkedését szolgálja, és ahhoz az elítélt hozzájárult. Ez utóbbi esetben lehetőség van arra is, hogy a miniszter előzetes egyeztetést folytasson az adott tagállammal.

Ez a szabályozás tehát figyelembe veszi nemcsak a 2008/909/IB kerethatározatban foglaltakat, de az Európában hatályos és a tagállamok által is ratifikált azon nemzetközi szerződéseket is, amelyek célul tűzték ki annak elősegítését, hogy az elítélt a büntetése kitöltését követően a társadalomba - ahol korábban élt - vissza tudjon illeszkedni.

A 128-129. §-hoz

A bíróság ítélete azután hajtható végre, miután jogerőre emelkedett. A bíróság büntetés-végrehajtási feladatait a fogvatartás helye szerint illetékes büntetés-végrehajtási bíró látja el, ezért a törvény 128. §-a az ő hatáskörébe utalja a végrehajtás átadásához szükséges, az ítélet alapján kiállítandó tanúsítvány kitöltését. Előfordulhat azonban, hogy a büntetés-végrehajtási bíró nem rendelkezik megfelelő információval a tanúsítvány kitöltéséhez [például a tanúsítvány e), f) vagy g) pontjával összefüggésben], ebben az esetben a hiányzó adatok beszerzése érdekében megkeresheti a minisztert.

A 2008/909/IB kerethatározat 4. cikkének (5) bekezdése lehetőséget biztosít arra, hogy az elítélt személy akár a kibocsátó, akár a végrehajtó tagállamnál kezdeményezhesse a végrehajtás átvételére irányuló eljárást. Erre figyelemmel a törvény 128. §-ának (2) bekezdése lehetőséget biztosít arra, hogy az elítélt a büntetés-végrehajtási bíró előtt tett, jegyzőkönyvbe foglalt nyilatkozatával kérje az ítélet másik tagállamban történő végrehajtását. Ezt követően a büntetés-végrehajtási bíró a végrehajtás átadásában központi hatóságként eljáró miniszternek továbbíthatja a szükséges dokumentumokat, aki a tagállami igazságügyi hatósággal felveszi a kapcsolatot.

A közösségi jog lehetőséget ad arra, hogy a kibocsátó tagállam tájékoztatást kérjen a végrehajtó tagállamtól a korai vagy feltételes szabadságra bocsátásra vonatkozó rendelkezésekről. A kibocsátó tagállam ennek függvényében eldöntheti, hogy a bírósága által szabadságvesztés büntetésre ítélt személy szabadságvesztés büntetésének végrehajtását átadja - e vagy sem. Megteremti a lehetőségét annak, hogy ha a Magyarországon szabadságvesztésre ítélt személy más tagállamban hamarabb vagy később kerülhetne feltételes szabadságra, mint ha itt töltené a büntetését, és ezzel a büntetés nem érné el a célját, akkor az igazságügyért felelős miniszter tanúsítványt visszavonja.

A 2008/909/IB kerethatározat 23. cikkének (1) bekezdése, illetve a törvény 129. §-ának (2) bekezdése alapján csak a tanúsítványt kell lefordítani a végrehajtó tagállam hivatalos nyelvére, vagy ha a tagállam nyilatkozatot tesz arról, hogy az Európai Unió intézményeinek egy vagy több más hivatalos nyelvén készült fordítást is elfogad, akkor arra a nyelvre. Az ítéletet, illetve annak lényeges részeit főszabály szerint nem kell lefordítani, azonban ha a végrehajtó tagállam kérheti azt, feltéve, hogy korábban ilyen tartalmú nyilatkozatot tett a Tanács Főtitkárságánál.

Tekintettel a 2008/909/IB kerethatározat 6. cikkének (4) bekezdésére, a törvény 129. §-ának (4) bekezdése alapján az ítélet végrehajtásának átadását kezdeményező elítéltet a kerethatározat mellékletében szereplő formanyomtatványon tájékoztatni kell az ítélet és a tanúsítvány végrehajtó államba történő továbbításáról.

A törvény 129. §-ának (5) bekezdése alapján a miniszter visszavonhatja a tanúsítványt, feltéve, hogy a végrehajtó tagállamban még nem kezdődött meg az ítélet végrehajtása. Ennek különösen akkor van jelentősége, ha a végrehajtó állam joga szerint például a feltételes szabadságra bocsátás miatt hamarabb szabadulna az elítélt. Bár a törvény nem tartalmaz külön a 2008/909/IB kerethatározat 22. cikke (1) bekezdésének megfelelő szabályt (amely szerint a kibocsátó állam nem folytathatja azon büntetés végrehajtását, amelynek a végrehajtása a végrehajtó államban már megkezdődött), a tanúsítvány visszavonásának lehetőségére vonatkozó rendelkezésből egyértelmű, hogy a szabadságvesztés büntetés, vagy szabadságelvonással járó intézkedés végrehajtásának tagállamok közötti többszöri átadására nincs lehetőség. Ha a büntetés végrehajtása megkezdődött, a tanúsítvány már nem vonható vissza.

A 130. §-hoz

E § a Büntetés-végrehajtás Országos Parancsnoksága által teljesítendő tájékoztatási kötelezettséget rögzíti.

A 131. §-hoz

A 2008/909/IB kerethatározat 15. cikkének (1) bekezdése határozza meg azt, hogy a kibocsátó és végrehajtó államnak mennyi idő áll rendelkezésére a végrehajtás érdekében történő átszállításra. Erre az egyébként rendkívül szoros határidőre tekintettel a törvény 131. §-ának (1) bekezdése úgy rendelkezik, hogy a magyar és a végrehajtó tagállami hatóságoknak kell megállapodniuk az átszállítás időpontjáról, azonban az átadás időpontjának legkésőbb a végrehajtás átvételéről szóló határozat jogerőre emelkedésétől számított harminc napon belül meg kell történnie.

A szoros határidő - a törvény 131. §-ának (2) bekezdésére figyelemmel - csak kivételes esetben, előre nem látott körülmények esetén módosítható. Ebben az esetben az átszállításra az új átszállítási időpontról szóló megállapodást követő tíz napon belül sort kell keríteni.

A 132. §-hoz

A nemzetközi bűnügyi együttműködés és információcsere magyar központja a Nemzetközi Bűnügyi Együttműködési Központ (a továbbiakban: NEBEK), amelynek a rendőrség közreműködésével kell gondoskodnia azon személy átvételéről, akit valamely tagállami bíróság jogerősen elítélt, és büntetésének vagy intézkedésének a végrehajtását Magyarország átvette. Tekintettel arra, hogy az elítéltek átszállításával kapcsolatos ügyek a Fővárosi Törvényszék hatáskörébe, illetve illetékességébe tartoznak, a törvény - célszerűségi szempontokra figyelemmel - előírja, hogy elítélteket a Fővárosi Büntetés-végrehajtási Intézetbe kell szállítani.

A 133-135. §-hoz

A 2008/909/IB kerethatározat 16. cikke határozza meg azon feltételeket, amelyek ahhoz szükségesek, hogy a tagállamok a saját területükön történő, a kibocsátó és a végrehajtó állam közötti átszállítást engedélyezzék.

A törvény 133. §-ának (1) bekezdése szerint az engedélyezési jogkör gyakorlója - a feltételek teljesülése esetén - a miniszter. Az (2) bekezdés előírja, hogy az átmenő átszállítás érdekében a miniszterhez fordult tagállami igazságügyi hatóságot tájékoztatni kell a specialitás szabályának alkalmazása alóli kivételről. Nyilvánvalóan ennek fényében dönthet a kibocsátó tagállam igazságügyi hatósága arról, hogy mégis Magyarország területén szállítják át az elítéltet, vagy sem. Tekintettel a 2008/909/IB kerethatározat 16. cikkének (3) bekezdésében meghatározott határidőre, a törvény 133. §-ának (3) bekezdése az átszállítási kérelem kézhezvételétől számítva hét napot biztosít a miniszternek arra, hogy döntsön az átszállítás kérdésében. A törvény arról is rendelkezik, hogy kizárólag az átmenő átszállítás idejére tartható fogva az elítélt személy.

A miniszter nemcsak az átmenő átszállítás engedélyezésének központi hatósági feladatait látja el, hanem ő küldi meg az átmenő átszállításra irányuló magyar kérelmet, és a magyar bíróság jogerős ítélete alapján kiállított tanúsítvány egy példányát is azon tagállamnak, amelynek a területén átmenő átszállításra van szükség annak érdekében, hogy az elítéltet Magyarországról a végrehajtó államba szállítsák. A miniszter dönt akkor is, ha az átmenő átszállítással érintett tagállamtól a specialitás szabályának alkalmazása alóli kivételről kap tájékoztatást. Ebben az esetben lehetősége van arra, hogy a megkeresést visszavonja. Amennyiben légi úton történő átszállításra kerül sor, az idő rendkívüli rövidségére tekintettel nem a dokumentumokat, hanem a dokumentumokban szereplő információkat küldi meg a miniszter a másik tagállamnak.

A nemzetközi bűnügyi együttműködésben régóta alkalmazott gyakorlat szerint minden tagállam viseli az átmenő átszállítás során, a saját területén felmerülő költségeket. Ezt rögzíti a törvény 135. §-a.

A feltételes szabadság valamint a próbaidő tartamára előírt magatartási szabályok és egyéb alternatív szankciók végrehajtására irányuló jogsegély

A 136. §-hoz

Az értelmező rendelkezés beillesztése azért szükséges, hogy a jogalkalmazók számára teljesen egyértelmű legyen, mit ért a törvény az „alternatív szankció” fogalma alatt, tekintettel arra, hogy ilyen fogalmat az EU tv. eddig nem használt.

A 137. §-hoz

A kerethatározat a felfüggesztett szabadságvesztésről, a próbára bocsátásról, a feltételes szabadságra bocsátásról és egyéb alternatív szankciókról rendelkező határozatok kölcsönös elismerésének és végrehajtásának lehetőségét teremti meg az Európai Unióban. A kerethatározat célja, hogy megkönnyítse az elítéltek számára a társadalomba történő visszailleszkedést azáltal, hogy az elkövetés helye szerinti tagállam által kiszabott, a felfüggesztett szabadságvesztésről, a próbára bocsátásról, a feltételes szabadságra bocsátásról rendelkező határozat kapcsán előírt magatartási szabályokat és egyéb alternatív szankciókat az elítélten a lakóhelye, tartózkodási helye szerinti tagállamban hajtják végre. Így az elítélt számára lehetővé válik családi, nyelvi, kulturális és egyéb kapcsolatainak megőrzése.

A kerethatározat hatálya az abban felsorolt kötelezettségekre és tilalmakra terjed ki, amelyek között egyaránt megtalálható a felfüggesztett szabadságvesztéshez, a próbára bocsátáshoz, a feltételes szabadsághoz kapcsolódó pártfogó felügyelet időtartamára előírt magatartási szabály, illetve egyéb alternatív szankció is. Az alternatív szankciók, illetve a feltételes szabadság tartamára és a próbaidő tartamára előírt magatartási szabályok több olyan fajtája létezik, amelyek minden tagállamban megtalálhatók, és amelyeket elvben valamennyi tagállam kész felügyelni. A magatartási szabályok és alternatív szankciók e fajtáinak végrehajtását a kerethatározat kötelezővé teszi. A tagállamok azonban nyilatkozhatnak úgy, hogy ezen kívül készek felügyelni a magatartási szabályok és alternatív szankciók egyéb fajtáit is. Magyarország nem kíván élni a kerethatározat által biztosított ezen lehetőséggel, így csak a kerethatározat által kötelezően előírt alternatív szankciókat és magatartási szabályokat hajtja végre.

A kerethatározat által előírt, a tagállamok által kötelezően végrehajtandó magatartási szabályok és alternatív szankciók közé tartoznak az elítélt magatartására (pl. az alkoholfogyasztás tilalma), a lakóhelyre (pl. családon belüli erőszak okán a lakóhely megváltoztatásának kötelezettsége), az oktatásra és képzésre (pl. biztonságos vezetésről szóló tanfolyamon való részvétel kötelezettsége), a szabadidős tevékenységekre (pl. bizonyos sporttevékenységgel való felhagyás kötelezettsége), valamint a szakmai tevékenység folytatásának korlátozására vagy módjára (pl. annak kötelezettsége, hogy az elítélt eltérő munkahelyi környezetben folytasson szakmai tevékenységet; ez a kötelezettség nem foglalja magában a személlyel szemben a szankció részeként kiszabott, foglalkozástól való eltiltás betartásának felügyeletét) vonatkozó rendelkezések.

A kerethatározatban foglalt magatartási szabályok megfeleltethetők a magyar Btk. által a feltételes szabadság, valamint a próbaidő tartamára előírt magatartási szabályoknak, a kerethatározat által említett alternatív szankciók pedig a közérdekű munkának, valamint a külföldre utazási tilalomnak.

Előfordulhat olyan helyzet, hogy a magyar jog szerint magatartási szabálynak minősülő kötelezettség vagy tilalom a határozatot hozó tagállam joga szerint nem kapcsolódik felfüggesztett szabadságvesztéshez, próbára bocsátáshoz vagy feltételes szabadságra bocsátáshoz. Példa lehet erre, ha a tagállami bíróság önálló szankcióként rendeli el azt, hogy az elítélt nyilvános helyen ne fogyasszon szeszes italt. Mivel ebben az esetben a magatartási szabályt a magyar jog nem tudja értelmezni, hiszen azok a magyar jog szerint nem állnak önállóan, ezért ezt a lehetőséget a törvény eleve kizárja azzal, hogy a jogsegély feltételei között csak a „nem önálló” magatartási szabályok elismeréséről és végrehajtásáról rendelkezik.

A kerethatározatban felsorolt kötelezettségek és tilalmak között kettő olyan található, amely a magyar jog szerint önállóan, tehát nem felfüggesztett szabadságvesztéshez, próbára bocsátáshoz vagy feltételes szabadságra bocsátáshoz kapcsolódóan létezik. Ilyen a közérdekű munka végzésére vonatkozó kötelezettség, illetve a Magyarország területének elhagyására vonatkozó korlátozás. E szankcióknak a magyar jogban a közérdekű munka és a külföldre utazási tilalom feleltethető meg.

Ezzel Magyarország biztosítja, hogy a nemzeti jog által meghatározott kereteken belül a kerethatározatban felsorolt valamennyi magatartási szabály és alternatív szankció elismerésre és végrehajtásra kerüljön.

A jogerős határozatot hozó tagállam a határozatot akkor továbbítja Magyarországnak, ha az elítélt személy itt lakóhellyel vagy tartózkodási hellyel rendelkezik, és Magyarországra visszatért vagy vissza kíván térni. Fontos kiemelni, hogy az elítélt nem kötelezhető arra, hogy visszatérjen a lakóhelye vagy tartózkodási helye szerinti tagállamba, ez csupán egy lehetőség számára. Ebben az esetben a tagállami hatóságok közötti közvetlen kapcsolat követelménye értelmében az elítélt lakóhelye vagy tartózkodási helye szerint illetékes törvényszék székhelyén működő helyi bíróság, Budapesten a Budai Központi Kerületi Bíróság intézkedik a tagállami határozat elismeréséről és végrehajtásáról.

A kerethatározat arra is lehetőséget ad az elítéltnek, hogy akkor is Magyarországtól kérje a határozat elismerését és végrehajtását, ha itt lakóhellyel vagy tartózkodási hellyel nem rendelkezik. Ebben az esetben Magyarország hozzájárulása szükséges a végrehajtáshoz, amelynek megadásáról - tekintettel arra, hogy az elítélt Magyarország területén lakóhellyel, tartózkodási hellyel nem rendelkezik - a Budai Központi Kerületi Bíróság dönt. A hozzájárulás különösen akkor adható meg, ha az elítélt személy társadalmi beilleszkedése érdekében - a tartózkodási jogának elvesztése nélkül - másik tagállamba kíván költözni, mivel ott munkaszerződést kapott, vagy ha valamely, az adott tagállamban lakóhellyel vagy tartózkodási hellyel rendelkező személynek a családtagja, esetleg az adott tagállamban tanulmányokat kíván folytatni vagy képzésben kíván részt venni. A törvény ez alapján előírja, hogy a BKKB a kérdésről eseti alapon dönthet és csak akkor, ha az elítélt igazolja, hogy Magyarországhoz családi, kulturális vagy gazdasági kapcsolataira tekintettel szorosan kötődik. A lakóhelyen, tartózkodási helyen kívül ugyanis ezek azok a tényezők, amelyek indokolhatják a magyar bíróság eljárását.

A 138. §-hoz

Az illetékes bíróságnak a tagállami határozat kézhezvételétől számított hatvan nap áll rendelkezésére, hogy megvizsgálja az ügyet, a tagállami határozatot és a tanúsítványt, és döntsön arról, hogy elismeri-e a tagállami határozatot, és gondoskodik-e annak végrehajtásáról, vagy valamely megtagadási okra hivatkozik. Abban az esetben, ha a bíróság a hatvan nap alatt valamely okból nem tud dönteni, erről haladéktalanul köteles a tagállami hatóságot értesíteni, és megjelöli a döntéshez előreláthatóan szükséges időtartamot.

A 139. §-hoz

A 139. § azokat az eseteket sorolja fel, amikor a bíróság a tagállami határozat elismerését és végrehajtását meg kell, hogy tagadja. Ide tartozik pl. az az eset, ha az alternatív szankciót kiszabó tagállami határozat alapjául szolgáló cselekmény a magyar törvény szerint nem bűncselekmény; ha a magyar bíróság eljárása sértené a „ne bis in idem” elvét; ha a magyar törvény szerint a kiszabott büntetés elévült; ha az elítélt a magyar szabályok szerint gyermekkor miatt nem büntethető; vagy pl. ha a bűncselekményre a magyar törvény szerint közkegyelem terjed ki. Külön bekezdés rendelkezik az „in absentia” eljárásokról, amelynek beiktatását egy külön kerethatározat (a Tanács 2009/299/IB kerethatározata) tette szükségessé. Az alternatív szankciót kiszabó tagállami határozat elismerésének és végrehajtásának megtagadásáról a bíróság indokolt határozatot hoz, amelyet a tagállami hatóság részére haladéktalanul megküld. A határozat ellen jogorvoslatnak helye nincs.

A 138. §-ban foglaltak alapján ismételten hangsúlyozni kell, hogy a tagállami határozat kézhezvételét követően a bíróság számára hatvan nap áll rendelkezésre, hogy valamely megtagadási okra hivatkozzon.

A 140. §-hoz

Ha Magyarország elismeri a tagállami határozatot, akkor a bíróság a végrehajtandó magatartási szabályt vagy alternatív szankciót az 137. § (2) bekezdése szerint állapítja meg, vagyis magatartási szabályt ír elő, közérdekű munkát szab ki vagy külföldre utazási tilalmat rendel el.

A törvény szabályozása a bíróság által meghatározott magatartási szabály vagy alternatív szankció vonatkozásában a továbbiakban igen széles körű. Ez azt jelenti, hogy a törvény lehetőséget ad a Btk.-tól való eltérésre a tagállami határozatban előírt magatartási szabály vagy alternatív szankció időtartama, a magatartási szabály vagy alternatív szankció tagállami határozatban foglalt időegységei, a felfüggesztett szabadságvesztés, próbára bocsátás, feltételes szabadságra bocsátás feltételei tekintetében.

A törvény rögzíti, hogy mi a teendő akkor, ha a tagállami határozatot hiányos, illetőleg pontatlan tanúsítvány kíséri, vagy tanúsítványt egyáltalán nem csatoltak hozzá. Ekkor a bíróság akkor hajthatja végre a határozatot, ha a pontatlan, illetőleg hiányos adatok a végrehajtást nem akadályozzák. Ha a tanúsítványban foglaltak alapján a tagállami határozat végrehajtása nem, vagy csak részben lehetséges, a bíróság a tanúsítvány kiegészítésére, kijavítására hívja fel a tagállami hatóságot és ehhez határidőt tűz. A bíróság a hiányzó vagy pontatlan adatok pótlásáig, kijavításáig, valamint a tanúsítvány pótlásáig elhalasztja az elismerő határozat meghozatalát. Ha a hiánypótlásra, kijavításra tűzött határidő eredménytelenül telt el, a bíróságnak a határozat elismerését meg kell tagadnia.

A 141. §-hoz

A törvény az egyértelműség érdekében rögzíti, hogy a tagállami határozat végrehajtása során a magyar jog szabályai irányadók. A végrehajtó tagállamnak lehetősége van arra, hogy ha a feltételes szabadság megszüntetése, a próbára bocsátás megszüntetése és büntetés kiszabása, a felfüggesztett szabadságvesztés végrehajtása, alternatív szankció esetén büntetés kiszabása lenne indokolt, az e határozatok meghozatalával kapcsolatos felelősségvállalást megtagadhatja.

Magyarország nem kíván élni a megtagadás lehetőségével. Ez azt jelenti, hogy valamely magatartási szabály megsértése vagy a közérdekű munka nem teljesítése esetén a bíróság a magyar szabályok szerint rendelkezik a feltételes szabadság megszüntetéséről, a próbára bocsátás megszüntetéséről és büntetés kiszabásáról, a felfüggesztett szabadságvesztés végrehajtásáról, közérdekű munka esetén annak átváltoztatásáról. Ez azért is fontos, mert így biztosítható, hogy az elítélt folyamatosan a hatóságok látókörében, Magyarországon tartózkodjon. Ez nem lenne lehetséges, ha az e határozatok meghozatalával kapcsolatos felelősségvállalás megtagadása miatt a határozat meghozatalának kötelezettsége visszaszállna a határozatot hozó tagállamra.

A 142. §-hoz

E § rendelkezik azokról az esetekről, ha Magyarország, mint végrehajtó állam a végrehajtást már megkezdte, de azt valamely ok miatt meg kell szüntetni. Ide tartoznak azok az esetek, ha a tagállami hatóság a tanúsítvány visszavonásáról értesíti a bíróságot; ha az elítélt a végrehajtás megkezdése után Magyarország területén nem található, és a felkutatására tett intézkedések nem vezettek eredményre, vagy az elítélt lakóhellyel, illetve tartózkodási hellyel Magyarországon már nem rendelkezik; ha az elítélt Magyarországon a végrehajtás megkezdése után kegyelemben részesül; ha a tagállami hatóság a határozat hatályon kívül helyezéséről, visszavonásáról, vagy végrehajthatóságának megszűnéséről értesíti a bíróságot, illetve, ha a tagállamban az elítélt ellen új büntetőeljárás indult, és a végrehajtás megszüntetését a tagállami hatóság kéri. A végrehajtás megszüntetéséről a bíróság haladéktalanul értesíti a tagállami hatóságot.

A 143. §-hoz

A tagállami határozat végrehajtásának befejezéséről a bíróság a tagállami hatóságot bármilyen írásban dokumentált módon, posta, telefax vagy számítástechnikai rendszer útján értesíti.

A 144. §-hoz

A tagállami határozat elismerése és végrehajtása során felmerülő költségek bűnügyi költségnek minősülnek, amelyet a magyar állam visel.

A 145. §-hoz

Ez az alcím azokat a szabályokat tartalmazza, amikor Magyarország a határozatot hozó tagállam, és a jogerős magyar ítélet elismeréséről és végrehajtásáról az elítélt lakóhelye vagy tartózkodási helye szerinti tagállam vagy az a tagállam gondoskodik, amelyhez az elítéltet családi, kulturális, gazdasági kapcsolatai kötik.

A bíróság abban az esetben adhatja át a végrehajtást másik tagállamnak, ha ítéletében a szabadságvesztés végrehajtását felfüggeszti, próbára bocsátást alkalmaz, az elítéltet feltételes szabadságra bocsátja, a próbaidőre, illetve a feltételes szabadság tartamára pártfogó felügyeletet rendel el, és egy vagy több, a törvényben felsorolt magatartási szabályt állapít meg, vagy közérdekű munkát szab ki.

Ebben az esetben a bíróságnak a jogerős ítéletet a tanúsítvánnyal együtt le kell fordítani a tagállam hivatalos nyelvére vagy hivatalos nyelveinek egyikére. A bíróság a lefordított határozatot és a tanúsítványt a tagállam hatáskörrel és illetékességgel rendelkező hatósága számára írásban, posta, telefax vagy számítástechnikai rendszer útján továbbítja.

Ha a rendelkezésre álló adatok alapján nem állapítható meg, hogy a tagállamban a határozat elismerésére és végrehajtására melyik tagállami hatóság rendelkezik hatáskörrel és illetékességgel, a kapcsolatfelvételhez szükséges adatokat az Európai Igazságügyi Hálózat kapcsolattartó pontjain keresztül kell beszerezni.

A 146. §-hoz

A 146. § azokról az esetekről rendelkezik, amikor Magyarország a végrehajtást már átadta, de a §-ban felsorolt okok valamelyike miatt a tagállami hatóság a végrehajtást megszüntette. Ebben az esetben a joghatóság visszakerül Magyarországhoz, a továbbiakban a végrehajtást a bíróság a magyar szabályok szerint folytatja.

A 147. §-hoz

A törvény rögzíti, hogy ha az a tagállami határozat eredményes végrehajtása érdekében szükséges, a bíróság és a tagállami hatóság egyeztetéseket folytat egymással.

Az Európai Unió tagállamaiban kiszabott pénzbüntetés végrehajtása, valamint a pénzbüntetés végrehajtása az Európai Unió tagállamaiban

A 148. §-hoz

A kölcsönös elismerés elvének a pénzbüntetésekre való alkalmazásáról szóló, 2005. február 24-i 2005/214/IB tanácsi kerethatározat (a továbbiakban: 2005/214/IB kerethatározat) alapján a Kormány köteles lehetővé tenni, hogy a Magyarország területén működő bíróságok az Európai Unió tagállamaiból érkező megkereséseket főszabályként közvetlenül, vagy - szükség esetén - a központi hatóság segítségével közvetve fogadják és végrehajtsák.

A törvény hatálya - a kerethatározatnak megfelelően - kiterjed a bűncselekmény elkövetése miatt kiszabott pénzösszeg elismerésére és végrehajtására, amely több típusú fizetési kötelezettséget jelent. Magában foglalja a magyar büntetőjogi joghátrányok közül a természetes személyekkel szemben kiszabott pénzbüntetést, valamint a jogi személyekkel szemben alkalmazott pénzbírságot.

A 2005/214/IB kerethatározat rendelkezése alapján a törvény tartalmazza továbbá annak a lehetőségét, hogy az Európai Unió tagállamában büntetőeljárásban alkalmazott, a sértettnek vagy valamely közcélú szervezetnek fizetendő jóvátétel esetén a megkeresést teljesítsék. Ennek szükségességét támasztja alá, hogy a 2005/214/IB kerethatározat az 1. cikk a) pontja alapján a bíróságon kívül más hatóság határozatának végrehajtására is vonatkozik, ha „az érintett személynek lehetősége nyílt arra, hogy valamely, különösen büntetőügyben hatáskörrel rendelkező bíróság elbírálja az ügyét”, illetve az 1. cikk b) pontja alapján a pénzbüntetés fogalmába a „sértett javára megállapított kártérítés”, és a büntetőügyben hozott határozatban kiszabott, „valamely állami alapnak vagy sértetteket segítő szervezetnek fizetendő pénzösszeg” is beletartozik. A 148. § a Fejezet hatályát erre is kiterjeszti. Ezeken túlmenően a X. Fejezet a 2005/214/IB kerethatározat 1. cikkének b) pontja iii) alpontjának megfelelően a büntetőeljárásban felmerült eljárási költség tekintetében is lehetővé teszi a külföldi megkeresés alapján való elismerést és végrehajtást.

A törvény szerinti eljárásban a külföldi ítélet érvényének külön eljárásban történő elismerésére nem kerül sor. Ennek oka, hogy a 2005/214/IB kerethatározat 6. cikke előírja: a végrehajtó állam hatáskörrel rendelkező hatóságai minden további alaki követelmény nélkül ismerjék el a részükre továbbított határozatot.

A hatáskör és az illetékesség szabályainak a törvény szerinti meghatározását célszerűségi szempontok támasztják alá. Ennek megfelelően az elismerés és a végrehajtás érdekében azon törvényszék székhelyen működő helyi bíróság jár el, amelynek területén a terhelt lakóhelye, szokásos tartózkodási helye, jogi személy esetén annak székhelye, telephelye található. Ezek hiányában is előfordulhat, hogy a terhelt, vagy az érintett jogi személy Magyarországon jövedelemmel vagy vagyonnal rendelkezik, ilyenkor a végrehajtás alá vonható vagyontárgy helye szerinti törvényszék székhelyén működő helyi bíróság jár el. Ha az eljárásra illetékes bíróság nem állapítható meg, a megkeresést a Budai Központi Kerületi Bíróság fogadja.

A 2005/214/IB kerethatározat lehetővé teszi, hogy a tagállamok központi hatóságot jelöljenek ki a jogsegély-kérelmek fogadására, illetve továbbítására. Magyarország esetében - a bizonyítási eszköz, valamint a lefoglalás alá eső dolog, vagyon biztosítására szolgáló jogsegély-eljáráshoz hasonlóan - ilyen központi hatóság kijelölésére nem került sor. Ennek elsősorban az oka, hogy az Közigazgatási és Igazságügyi Minisztériumra, mint központi hatóságra súlyos munkateher járulna, amely elsősorban az iratok továbbítására korlátozódna, anélkül azonban, hogy érdemi szerepet kapna az eljárásban. Az adminisztratív terhek ilyen típusú növelése nem célszerű. Különös tekintettel arra is, hogy Magyarországon a megkeresések fogadására magyar nyelven kerül sor, a pénzbüntetés végrehajtására vonatkozó iratokat a törvényben meghatározott illetékességi szabályok szerint, közvetlenül a végrehajtásra illetékes bíróságnak kell megküldeni. Ezek az Európai Unió erre hivatott szervezetei segítségével, illetőleg a kapcsolattartásra kijelölt nemzeti összekötők révén megismerhetők a tagállami bíróságok számára.

A törvény a 2005/214/IB kerethatározat 4. cikkének (6) bekezdésével összhangban rendelkezik az áttétel szabályairól is.

A 148. § a 2005/214/IB kerethatározat 5. cikkére támaszkodva rendelkezik arról is, hogy a mellékletben felsorolt bűncselekmények esetén a kettős büntetendőség elvét nem lehet alkalmazni, hanem a cselekmény büntetendő jellegétől függetlenül a végrehajtás iránt kell intézkedni. A fel nem sorolt bűncselekményeknél azonban az eljáró bíróság köteles megvizsgálni, hogy a határozatban szereplő tényállás a magyar jog szerint bűncselekménynek minősül-e; ennek hiányában a megkeresés teljesítését meg kell tagadni. A 2005/214/EK kerethatározat szélesebb körben határozza meg a kettős büntetendőség elve alól kivételt jelentő bűncselekményeket az európai elfogatóparancsról és a tagállamok közötti átadási eljárásokról szóló 2002/584/IB számú tanácsi kerethatározathoz, valamint a vagyonnal vagy bizonyítékkal kapcsolatos biztosítási intézkedést elrendelő határozatoknak az Európai Unióban történő végrehajtásáról szóló, 2003/577/IB számú tanácsi kerethatározathoz képest. Lényeges különbség, hogy a pénzbüntetések elismerésénél több bűncselekmény-fajtát nevesít a 2005/214/IB kerethatározat, illetőleg a kettős büntetendőség alóli kivételek nem korlátozódnak a három évnél súlyosabb szabadságvesztéssel fenyegetett bűncselekmények körére. Ezért a 12. számú mellékletben vétségek is szerepelnek, a felsorolt bűntettek köre pedig tágabb. Ezért e bűncselekmények listájának elhelyezése külön mellékletben indokolt. A megfeleltetési táblázat a jogalkalmazás számára csupán irányadó.

Az a tény, hogy a jogsegély iránti megkeresésekkel kapcsolatos cselekmények jogi megítélése (bűncselekmény, szabálysértés) államonként eltérő lehet, indokolttá teszi annak az esetnek a szabályozását a törvényben, amikor a cselekmény a megkereső állam joga szerint bűncselekmény, de a magyar jog szerint szabálysértés.

Ebben az esetben a bíróság értesíti a megkeresés alapjául szolgáló cselekmény eltérő jogi megítéléséről a jogsegély iránti megkeresést előterjesztő külföldi hatóságot, amely, ha a bíróság értesítésére adott nyilatkozatában fenntartja a jogsegély teljesítése iránti kérelmét, a bíróság a megkeresést teljesítés végett átteszi a szabálysértési jogsegélyről szóló törvény szerinti központi hatósághoz.

A 149. §-hoz

A 149. § a határozat végrehajtása megtagadásának okait a 2005/214/IB kerethatározat 7. cikkének megfelelően határozza meg. A végrehajtás megtagadásának okai a vonatkozó kerethatározatok hasonlósága miatt részben megegyeznek az európai elfogatóparancs, illetőleg a bizonyítási eszköz, elkobzás alá eső dolog, vagyonelkobzás alá eső vagyon biztosítása iránti intézkedés végrehajtásával összefüggésben a törvényben felsorolt okokkal. Ha a végrehajtás e §-ban fel nem sorolt okból lehetetlen, az eljáró bíróságnak a megkeresés kiegészítése iránt kell intézkednie, amelynek részletes szabályait a 96. § tartalmazza.

A törvény a 2005/214/IB kerethatározattal egybehangzóan gazdaságossági okokból rendelkezik úgy, hogy a 70 eurót meg nem haladó összeg végrehajtása iránti megkeresést Magyarország nem fogadja. A büntetés összege, illetőleg az egy napi tételnek megfelelő összeg forintra való átszámításánál a Magyar Nemzeti Bank által közzétett, a külföldi határozat jogerőre emelkedésének napján alkalmazott hivatalos devizaárfolyam irányadó. Ha a határozatban, illetőleg a tanúsítványban az összeget nem euróban tüntették fel, az átszámításnál az MNB hivatalos árfolyamait kell figyelembe venni azzal, hogy az eredeti összeget először forintra, majd az így meghatározott összeget euróra kell átváltani. Ha tehát a jogerős határozat cseh koronában tartalmazza a pénzbüntetés összegét, akkor azt az MNB hivatalos árfolyama alapján át kell számítani először forintra, majd euróra, és meg kell vizsgálni, hogy az ilyen módon euróra átszámított összeg meghaladja-e a 70 eurós összeghatárt. Ha a határozatban és a tanúsítványban feltüntetett pénznem eltér, a határozatban megjelölt összeg (pénznem) figyelembe vételére van szükség.

A 149. §-ban fel nem sorolt ok alapján a megkeresés megtagadására nem kerülhet sor.

A 150. §-hoz

A megkeresés végrehajtása érdekében a magyar bíróság megvizsgálja, hogy a törvényben meghatározott feltételek fennállnak-e. Ha a 149. §-ban meghatározott okok valamelyike fennáll, az eljáró bíróság ezt végzésben állapítja meg, amelyet a megkeresést kibocsátó hatóságnak kézbesíteni kell. A 2005/214/IB kerethatározat 12. cikke alapján a 150. § rendelkezik az eljárás megszüntetéséről, ha a végrehajtás oka a kibocsátó tagállamban megszűnt, és az eljáró bíróságot erről értesítették.

A 151. §-hoz

A 151. § nem határozza meg a sértett vagy a köz javára rendelt jóvátétel megfizetésére, valamint a bűnügyi költség végrehajtására vonatkozó részletes szabályokat, hanem ehelyett az ilyen összeg végrehajtására vonatkozó külön jogszabályokra utal.

A 152. §-hoz

A 152. § alapján, ha a tagállami pénzbüntetésről rendelkező határozat vagy a tanúsítvány nem tartalmazza a napi tételek számát, illetve egy napi tétel összegét, ezt az eljáró magyar bíróság pótolja a Btk. vonatkozó rendelkezéseiben meghatározott szempontok mérlegelésével. E rendelkezés értelemszerűen nem vonatkozik a bűnügyi költségre, illetve a jóvátétel összegére, ahol összegszerű korlátozást a magyar jog nem ismer. A 2005/214/IB kerethatározat 8. cikke lehetőséget teremt Magyarország számára, hogy a Btk.-ban meghatározott, a pénzbüntetés, pénzmellékbüntetés mértékére vonatkozó korlátozást alkalmazza, ha a bűncselekményt nem a megkeresést kibocsátó tagállamban követték el, és a cselekmény magyar joghatóság alá is tartozik.

A 2005/214/IB kerethatározat 8. cikkére tekintettel a törvény különbséget tesz a magyar joghatóság alá tartozó bűncselekmények és a magyar joghatóság alá nem tartozó bűncselekmények között. Ez utóbbinál a büntetés összege meghaladhatja a Btk.-ban meghatározott maximumot, míg a magyar joghatóság alá tartozó bűncselekmények esetében a bíróság a megkeresésben meghatározott összeget a törvényben meghatározott legmagasabb összegre csökkenti. Ez a napi tételek száma és az egy napi tételnek megfelelő összeg csökkentésével egyaránt történhet.

A magyar bíróság határozza meg a Btk. vonatkozó rendelkezései szerint a napi tételnek megfelelő összeget abban az esetben is, ha azt sem a határozat, sem a tanúsítvány nem tartalmazza. A pénzbüntetés összege akkor haladhatja meg a magyar Btk. alapján meghatározott maximumot, ha a bűncselekmény nem tartozik magyar joghatóság alá. Ilyenkor is korlátot jelent azonban, hogy átváltoztatás esetén a szabadságvesztés tartama nem haladhatja meg a Btk.-ban meghatározott leghosszabb tartamot, ezért a napi tételek száma sem lépheti túl a pénzbüntetésnél meghatározott maximumot. Ebből következően egy napi tétel összege magasabb összegben is megállapítható, mint a Btk. alapján kiszabható összeg.

A büntetés összege, illetőleg az egy napi tételnek megfelelő összeg forintra való átszámításánál az MNB által közzétett hivatalos devizaárfolyam irányadó.

A pénzbüntetés végrehajtása a magyar jogszabályok szerint felnőttkorú elkövető esetén az önkéntességen alapul; ennek hiányában a pénzbüntetés szabadságvesztésre való átváltoztatásának van helye. Fiatalkorú elkövető esetén az átváltoztatásra csak a büntetés behajthatatlansága esetén, azaz a Vht. értelmében sikertelen végrehajtási eljárást követően kerül sor, ekkor a pénzbüntetés végrehajtása iránt a bíróság a bírósági végrehajtót keresi meg. A Btk.-n alapuló ilyen különbséget a felnőttkorú és a fiatalkorú elkövető között a törvény is fenntartja azzal, hogy a magyar végrehajtási szabályok alkalmazásáról rendelkezik.

A külföldről érkező megkeresések esetében az átváltoztatásra a fiatalkorú és a felnőtt terheltek esetében is csak akkor kerülhet sor, ha az ehhez való hozzájárulását a kibocsátó hatóság kifejezetten feltüntette. Az átváltoztatáshoz való hozzájárulás megtagadása esetén, önkéntes teljesítés hiányában, a határozatot nem lehet végrehajtani. Ha a tanúsítvány e hozzájárulást nem tartalmazza, a 153. § értelmében a végrehajtás akadályáról a kibocsátót értesíteni kell.

A jogi személlyel szemben nem érvényesül az a korlátozás, amely a jogi személy által elért eredménnyel arányosan határozza meg a kiszabható pénzbírság maximumát. Ennek az az oka, hogy az Európai Unió tagállamában a jogi személlyel szemben alkalmazott pénzbüntetés, illetőleg pénzbírság mértékét a természetes személy terheltekhez hasonlóan a bűncselekményhez rendelt büntetési tételek határozzák meg. Ez alapvetően más tényezők mérlegelését kívánja meg az eljáró bíróságtól, mint a bűncselekménnyel elért eredményhez arányos joghátrány alkalmazása. A magyar jogban ismert korlátozás alkalmazása a tagállamban kiszabott pénzbírság felülmérlegelését jelentené, amelyet a kerethatározat nem tesz lehetővé.

A törvény biztosítja jogorvoslathoz való jog mint alkotmányos alapjog érvényesülését, amelyet a bűnügyi jogsegélyhez kapcsolódó eljárásokban is biztosítani kell.

A 153. §-hoz

A Magyarországon folytatott eljárás eredményéről a kibocsátó hatóságot értesíteni kell.

A 154-155. §-hoz

Ha a büntetőügyben eljáró bíróság Magyarországon kiszabott pénzbüntetés, pénzmellékbüntetés végrehajtását külföldön célszerűnek látja, a külföldi végrehajtása iránti megkeresést az eljáró bíróság közvetlenül külföldre küldi meg. A törvény gazdaságossági okokból rendelkezik úgy, hogy a 70 eurót meg nem haladó összeg végrehajtása iránt Magyarország nem intézkedhet. Arról, hogy a megkeresését a hová kell küldenie, a bíróság az Európai Igazságügyi Hálózat kapcsolattartóján keresztül tájékozódik.

A megkereséshez mindig csatolni kell a tanúsítványt, amely a törvény mellékletében található. A megkeresést a 2005/214/IB kerethatározat 16. cikkére tekintettel a fogadó állam hivatalos nyelvén, illetve az általa megadott más nyelvre lefordítva kell elküldeni. A fordítás költségei az eljáró bíróságot terhelik.

A 2005/214/IB kerethatározat 4. cikkének (4) bekezdése kizárja, hogy a megkeresést az eljáró magyar bíróság egyszerre több tagállamba is megküldje, ezért az eljáró bíróság mérlegelésén múlik, hogy mely tagállamba küldi meg a határozatát.

Az Európai Unió valamely tagállamában sikeresen végrehajtott pénzbüntetés összege eltérő megállapodás hiányában a 2005/214/IB kerethatározat 13. cikke alapján a végrehajtó tagállamban marad.

A határozatot a 2005/214/IB kerethatározat rendelkezésének megfelelően a 13. számú mellékletben szereplő formanyomtatvánnyal együtt kell megküldeni a másik tagállam igazságügyi hatósága részére. A formanyomtatvány megegyezik az Európai Unió Hivatalos Lapjában megjelent tanúsítvánnyal.

Az Európai Unió tagállamaiban elrendelt vagyonelkobzás végrehajtása, valamint a vagyonelkobzás végrehajtása az Európai Unió tagállamaiban

A 156. §-hoz

A törvény 156-163. §-ai - a kerethatározat rendelkezéseinek megfelelően - az Európai Unió tagállamaiban elrendelt vagyonelkobzás végrehajtásának átvételéről, valamint a Magyarországon elrendelt vagyonelkobzás végrehajtásának átadásáról szóló rendelkezéseket tartalmazzák. A törvény szerinti eljárásban a külföldi ítélet érvényének külön eljárásban történő elismerésére nem kerül sor. Ennek oka, hogy a kerethatározat 7. cikke előírja, hogy a végrehajtó állam hatáskörrel rendelkező hatóságai minden további alaki követelmény nélkül el kell, hogy ismerjék a részükre továbbított határozatot.

A hatáskör és az illetékesség szabályait a törvény célszerűségi szempontok alapján határozza meg. Ennek megfelelően a vagyonelkobzást elrendelő tagállami határozat végrehajtása érdekében annak a törvényszéknek a székhelyén működő helyi bíróság jár el, amelynek területén a határozattal érintett dolog, vagyon található; ennek hiányában, amelynek területén a terhelt lakóhelye, szokásos tartózkodási helye, jogi személy esetén annak székhelye, telephelye található. Ha az eljárásra illetékes bíróság nem állapítható meg, vagy a vagyon több helyen található, és így egyszerre több bíróság volna illetékes, a megkeresést a Budai Központi Kerületi Bíróság fogadja.

Célszerűségi szempontok alapján indokolt, hogy ha a vagyonelkobzást elrendelő tagállami határozat későbbi végrehajthatóságának biztosítása érdekében a kibocsátó tagállam korábban biztosítási intézkedés végrehajtását kérte, és annak végrehajtásáról a magyar bíróság korábban már rendelkezett, akkor a vagyonelkobzást elrendelő tagállami határozat végrehajtására -függetlenül az előzőekben bemutatott illetékességi szabályoktól - ugyanaz a magyar bíróság legyen illetékes. Erre tekintettel a törvény 156. § (3) bekezdése a fent ismertetett általános illetékességi szabályhoz képest kivételes illetékességet megállapító rendelkezést tartalmaz.

A vagyonelkobzás végrehajtására vonatkozó dokumentumokat (határozat, tanúsítvány) a törvényben meghatározott illetékességi szabályok szerint, közvetlenül a végrehajtásra illetékes bíróságnak kell megküldeni. Ezek az adatok az Európai Unió erre hivatott szervezetei segítségével, illetőleg a kapcsolattartásra kijelölt nemzeti összekötők révén elérhetők a tagállami hatóságok számára.

A törvény a kerethatározat 4. cikkének (5) bekezdésével összhangban rendelkezik az áttétel szabályairól is.

A törvény 156. § (5) és (6) bekezdése a kerethatározat 6. cikkére tekintettel úgy rendelkezik, hogy a mellékletben felsorolt bűncselekmények esetén a kettős büntetendőség követelményét nem lehet figyelembe venni, attól függetlenül intézkedni kell a végrehajtás iránt. A fel nem sorolt bűncselekményeknél azonban az eljáró bíróság köteles megvizsgálni, hogy a határozatban szereplő cselekmény a magyar jog szerint bűncselekménynek minősül-e. Ennek hiányában a megkeresés teljesítését meg kell tagadni.

A kerethatározat azonos körben határozza meg a kettős büntetendőség elve alól kivételt jelentő bűncselekmény-fajtákat, mint az európai elfogatóparancsról szóló kerethatározat. Ezért a törvény az európai elfogatóparanccsal azonos módon, az 1. számú mellékletre utal azon bűncselekmény-fajták meghatározásakor, amelyek esetében a kettős büntetendőséget nem lehet vizsgálni. A megfelelési táblázat ebben az esetben is csupán irányadó a jogalkalmazók számára. Azt hivatott elősegíteni, hogy ha a magyar bíróság a megkereső fél, akkor könnyebben tudja megállapítani, hogy milyen bűncselekmény-fajta esetén lehet arra számítani, hogy a megkeresett tagállami bíróság a kettős büntetendőséget vizsgálja.

A 157. §-hoz

A tagállami határozat végrehajtása céljából hozott magyar bírósági határozat végrehajtása vagyonelkobzás esetén a törvényszéki végrehajtó feladata.

A 158. §-hoz

A törvény 158. §-a a határozat végrehajtása megtagadásának okait a kerethatározat 6. cikke (3) bekezdésének, valamint 8. cikkének megfelelően határozza meg. A végrehajtás megtagadásának okai a vonatkozó kerethatározatok hasonlósága miatt részben megegyeznek az európai elfogatóparancs, illetőleg a bizonyítási eszköz, elkobzás alá eső dolog, vagyonelkobzás alá eső vagyon biztosítása iránti intézkedés végrehajtásával összefüggésben a törvényben felsorolt okokkal. Ha a végrehajtás azért nem lehetséges, mert a tanúsítvány hiányos vagy teljesen hiányzik, akkor hiánypótlásra kell felszólítani a tagállamot, és ha határidőben ennek ellenére nem küldi meg, vagy egészíti ki a kért adatokkal a tanúsítványt, akkor a végrehajtást meg kell tagadni. A megkeresés kiegészítésének részletes szabályait a 96. § már tartalmazza, így a törvény a vagyonelkobzást elrendelő tagállami határozatok esetében is erre a rendelkezésre utal.

A törvényben fel nem sorolt ok alapján a megkeresés megtagadására nem kerülhet sor, mivel a megtagadási okokat a kerethatározat kimerítő felsorolásként tartalmazza.

A vagyonelkobzást elrendelő tagállami határozat végrehajtása érdekében a magyar bíróság megvizsgálja, hogy a törvényben meghatározott megtagadási okok valamelyike fennáll-e. Az eljáró bíróság ezt végzésben állapítja meg, a végrehajtást megtagadja, és határozatát értesítésként a tagállami határozatot kibocsátó bíróságnak kézbesíti.

A 159. §-hoz

A törvény 159. §-a meghatározza, hogy a bűncselekményből származó vagy azzal egyenértékű, valamint a bűnszervezetben való részvétel ideje alatt szerzett vagyon végleges tulajdonvesztését jelentő tagállami szankciót a magyar bíróság vagyonelkobzásként, míg a bűncselekmény elkövetéséhez eszközül használt, vagy arra szánt dolog végleges tulajdonvesztését jelentő tagállami szankciót elkobzásként hajtja végre.

A kerethatározat 7. cikkének (2) bekezdése alapján beiktatott 159. § (2) bekezdés értelmében, ha a vagyonelkobzást elrendelő tagállami határozat meghatározott vagyontárgyat érint, akkor a bíróság csak akkor rendelheti el pénzösszegben kifejezve a vagyonelkobzást, ha ehhez a kibocsátó állam a tanúsítványon hozzájárul. Ugyanakkor, ha a tagállam nem járul hozzá a pénzösszegben történő elrendeléshez, ez nem jelenti azt, hogy a kerethatározat 16. cikke szerinti vagyonmegosztás esetén magát a vagyontárgyat kell 50%-ban a kibocsátó tagállamnak átadni. A kerethatározat 16. cikkének (2) bekezdése szerint ugyanis a végrehajtó tagállam döntheti el, az ott meghatározott igen széles lehetőségek között, hogy az így elkobzott vagyontárgyat adja-e át a kibocsátó államnak, vagy azt értékesíti, és az így befolyt összeget utalja át, esetleg a c) pont alapján más megoldást választ.

A végrehajtás tekintetében - a két állam közös tulajdonából fakadó esetleges nehézségek elkerülése érdekében - az a megoldás célszerű, hogy a magyar állam az elkobzásból, vagyonelkobzásból megszerzett vagyon megosztása esetén mindig pénzösszeget utaljon át a kibocsátó tagállamnak. Ez nem jelenti azt, hogy az elkobzott vagyontárgyat az állam minden esetben értékesítse, hanem megteheti, hogy azt független értékbecslővel felbecsülteti, és az így megállapított összeg felét utalja át a kibocsátó tagállamnak.

A bíróság a vagyonelkobzásra vonatkozó tagállami határozat végrehajtását elrendelő határozatában rendelkezik arról, hogy ha a végrehajtásból befolyt összeg a tízezer eurót nem haladja meg, akkor az a magyar államot illeti, ha meghaladja, akkor pedig 50%-a magyar államot, 50%-a pedig a vagyonelkobzást elrendelő határozatot kibocsátó tagállamot illeti. Erre azért van szükség, hogy már a végrehajtható okiratból a végrehajtó számára kiderüljön, hogy a vagyonelkobzás uniós együttműködés keretében történt, ezért az erre a helyzetre vonatkozó végrehajtási szabályok szerint járjon el.

A törvény 159. § (7) bekezdése a vagyonelkobzást elrendelő tagállami határozat végrehajtásának elrendelése esetére biztosítja a jogorvoslathoz való jog érvényesülését. A jogorvoslat tényéről a kerethatározat 9. cikkének (3) bekezdése szerint a kibocsátó tagállami bíróságot értesíteni kell, a törvény ennek megfelelően ezt az értesítési kötelezettséget az első fokon eljárt bíróság feladatává teszi.

A 160. §-hoz

A kerethatározat 10. cikke szabályozza a végrehajtás elhalasztására vonatkozó lehetőségeket. Ez valójában a végrehajtható okirat kibocsátása érdekében szükséges eljárás lefolytatásának felfüggesztését jelenti. Erre tekintettel iktatta be a törvény a 160. §-t, amely részletesen szabályozza azokat az eseteket, amikor az eljárást fel kell függeszteni, valamint minden felfüggesztési esetre vonatkozóan meghatározza, hogy a felfüggesztést követő eseményektől függően az eljárást mikor és hogyan kell folytatni.

A 161. §-hoz

A 161. § arról rendelkezik, hogy a tagállami hatóságnak a határozat hatályon kívül helyezéséről, visszavonásáról, vagy végrehajthatóságának megszűnéséről szóló értesítése alapján a végrehajtást haladéktalanul meg kell szüntetni.

A 162. §-hoz

A törvény a címben a Magyarországon elrendelt vagyonelkobzás külföldi végrehajtásának alapvető eljárási szabályait teremti meg. Az a bíróság, amelynek eljárásában az elkobzás vagy a vagyonelkobzás végrehajthatóvá válik, a bűncselekmény elkövetéséhez eszközül használt vagy arra szánt dologra vonatkozó elkobzás vagy a Btk. 77/B. §-a (1) bekezdésének a)-c) pontja alapján kiszabott vagyonelkobzás végrehajtása iránti megkeresést közvetlenül a hatáskörrel és illetékességgel rendelkező tagállami bíróságnak, vagy a kijelölt hatóságnak küldi meg. Arról, hogy a megkeresését mely hatóságnak kell megküldenie, a bíróság az Európai Igazságügyi Hálózat kapcsolattartóján keresztül tájékozódhat.

A 162. § (2) bekezdése értelmében a bíróság határozatához mindig csatolni kell a tanúsítványt, amely a 14. számú mellékletben található. A megkeresést a kerethatározat 19. cikkére tekintettel a fogadó állam hivatalos nyelvére, illetve az általa megadott más nyelvre lefordítva kell elküldeni. A fordítás költségei az eljáró bíróságot terhelik.

A törvény a kerethatározat 5. cikke alapján főszabályként azt tartalmazza, hogy a határozatot egy időben egyszerre csak egy tagállam bíróságának lehet továbbítani. A törvény a kerethatározat 4. cikkének megfelelően meghatározza azokat az elveket, amelyek mentén a magyar bíróság el tudja dönteni, hogy mely tagállam illetékes bíróságához küldje meg a vagyonelkobzás, elkobzás végrehajtását kérő határozatát.

Ha a bíróság a vagyonelkobzást pénzösszegben rendelte el, ez az a tagállam, amelynek területén a vagyonelkobzással érintett természetes vagy jogi személy megalapozottan feltehetően vagyonnal vagy jövedelemmel rendelkezik.

Ha a bíróság a vagyonelkobzást nem pénzösszegben rendelte el, illetve határozata elkobzásra vonatkozik, a határozatot és a tanúsítványt annak a tagállamnak az illetékes bíróságához továbbítja, amelynek területén megalapozottan feltehető, hogy a vagyonelkobzással érintett természetes vagy jogi személy vagyonnal rendelkezik, meghatározott vagyontárgyra vonatkozó vagyonelkobzás, illetve elkobzás esetén, amelynek területén a vagyonelkobzás alá eső vagyontárgy, illetve az elkobzás alá eső dolog található.

Ha a fentiek alapján nem állapítható meg, hogy melyik tagállam bírósága illetékes a határozat végrehajtására, akkor a határozatot és a tanúsítványt annak a tagállamnak az illetékes bíróságához kell továbbítani, amelynek területén az elkobzással, illetve vagyonelkobzással érintett természetes személy utolsó ismert tartózkodási helye, illetve jogi személy nyilvántartott székhelye található.

A kerethatározat ugyanakkor bizonyos esetekben lehetőséget ad a határozat több tagállamba történő megküldésére is, ha az szükséges a határozat teljes körű vagy hatékony végrehajtásához. A törvény ezeket a lehetőségeket a 162. § (7) bekezdésében tartalmazza.

A 163. §-hoz

A kerethatározatban előírt tájékoztatási kötelezettségnek megfelelően a törvény a 163. §-ban értesítési kötelezettséget ír elő a bíróság számára, ha az elkobzás vagy vagyonelkobzás végrehajtására vonatkozó eljárás megszüntetésére, felfüggesztésére, illetve a vagyonelkobzás alá eső pénzösszeg vagy vagyon csökkentésére okot adó körülmény merül fel.

Az Europol

A 164. §-hoz

A 164. § meghatározza a hatáskörrel rendelkező hatóság, Magyarország hatáskörrel rendelkező hatósága és a nemzeti egység fogalmát. A törvény ugyanakkor tartózkodik további fogalmak meghatározásától, hiszen az Europol működése, tevékenysége során felmerülő olyan alapvető jelentőségű kategóriák, mint amilyen például a bűnszervezet, a terrorszervezet, a terrorizmus vagy a szervezett bűnözés, a magyar jogban bevett jogfogalmak, amelyek biztonságos alkalmazása nem igényel újabb jogszabályi definíciót.

A 165. §-hoz

Az Európai Rendőrségi Hivatal (Europol) létrehozásáról szóló, 2009. április 9-i 2009/371/IB tanácsi határozat (a továbbiakban: 2009/371/IB határozat) kimondja, hogy az Europol jogképessége kiterjed mindazokra a jogokra és kötelezettségekre, amelyek jellegüknél fogva nem csupán az emberhez fűződhetnek. E rendelkezéseknek az az indoka, hogy a 2009/371/IB határozat 2. Cikke alapján az Europol minden tagállamban jogképességgel rendelkezik. A 2009/371/IB határozat megfogalmazásában a jogképességnek legalább ki kell terjednie az adott tagállam jogában a jogi személyeknek biztosított legteljesebb jog- és szerződéskötési képességre. A 171. § ennek megfelelően csak annyit mond ki, hogy az Europol jogi személy. Az Europol jogképességével összefüggő további nemzeti jogi intézkedések nem szükségesek, mert az Europol a Határozat alapján jogi személynek minősül valamennyi tagállamban, így Magyarországon is és a magyar jog szerinti, a jogi személyekre vonatkozó jogképességgel rendelkezik.

A 166. §-hoz

A 166. § meghatározza az Europol tevékenységi körét. Az Europol nem rendvédelmi szerv, nemzetközi egyezmény nem ruházza fel nyomozó hatósági jogkörrel, így nem végez titkos információgyűjtést, illetőleg nyomozást, ezért e nemzetközi szervezet esetében nem beszélhetünk hatáskörről. Erre figyelemmel a törvény nem az Europol hatáskörébe tartozó bűncselekményeket és bűnelkövetési formákat határozza meg, hanem azokat, amelyekre az Europol tevékenysége kiterjed.

Az Europol legfontosabb tevékenysége a szervezett bűnözés és a terrorizmus elleni közösségi szintű fellépés, illetve a tagállamok ilyen irányú tevékenységének az összehangolása és segítése. Tevékenységébe tartozik továbbá a tagállamok rendvédelmi szerveinek támogatása a 2009/371/IB határozat mellékletében meghatározott, több tagállamot érintő bűncselekménytípusok elleni eredményes fellépésben, amennyiben azok jelentősége vagy következményei ezt indokolják.

A 2009/371/IB határozat mellékletében található bűncselekménytípusoknak a Btk. különös részének való megfeleltetését a törvény 15. melléklete tartalmazza.

Az Europol tevékenysége a tevékenységi körébe utalt bűncselekmények büntetendő előkészületére, az azokhoz nyújtott bűnrészesi magatartásokra, valamint az azokhoz kapcsolódó bűnpártolásra és orgazdaságra is kiterjed. A 2009/371/IB határozat további eseteket is meghatároz, amelyek nem vonhatóak az imént írt bűnkapcsolati körbe.

Az Europol tevékenységi körében a tagállamok rendvédelmi szerveinek titkos információgyűjtéseit és nyomozásait segíti az alábbiak szerint:

1. nyílt és minősített adatokat gyűjt, dolgoz fel, értékel, és ezeket szükség esetén átadja,

2. titkos információgyűjtést vagy nyomozást kezdeményez, koordinál, valamint közreműködik ezek végrehajtásában,

3. segítséget nyújt a tagállamok részére nagyszabású események zavartalan, biztonságos lebonyolításában,

4. fenyegetésértékeléseket és stratégiai elemzéseket készít és ezeket a tagállamok rendelkezésére bocsátja,

5. összegyűjti és átadja a tagállamoknak a titkos információgyűjtések és nyomozások tapasztalatai alapján a legjobb módszereket, technikát és gyakorlatokat,

6. tudományos, oktatási és kutatási támogatást nyújt a tagállamok kriminalisztikai és bűnügyi szakértői tevékenységének fejlesztése céljából,

7. kezdeményezheti több tagállam rendvédelmi szerveinél közös nyomozócsoport létrehozását, az Europol személyzete e nyomozócsoportok munkájában részt vehet, kényszerítő eszközök alkalmazásának a kivételével nyomozási cselekményeket végezhet.

A 167. §-hoz

A 167. § értelmében a NEBEK látja el Magyarországon a nemzeti egység feladatait. A titkos információgyűjtésre, illetőleg nyomozásra feljogosított magyar hatóságok a NEBEK-en keresztül szolgáltatnak nyílt és minősített adatokat az Europolnak, és juthatnak onnan ugyanilyen adatokhoz. A 2009/371/IB határozat alapján az egyes tagállamok kompetenciájába tartozik annak eldöntése, hogy lehetővé teszik-e titkos információgyűjtésre, illetőleg nyomozásra feljogosított szerveik számára az Europollal való közvetlen kapcsolattartást. A törvény ezt a lehetőséget megteremti Magyarország nyomozó hatóságai, a Terror Elhárítási Központ, valamint a Szervezett Bűnözés Elleni Koordinációs Központ (vagyis a törvény értelmében a Magyarország hatáskörrel rendelkező hatóságai) számára. E közvetlen kapcsolattartás azonban kivételes és korlátozott, a törvény szerinti jogszabályi rendelkezések keretei között gyakorolható, amelyet a NEBEK felügyel. További megkötés az, hogy a közvetlen kapcsolattartásból származó nyílt vagy minősített adatokat a NEBEK-nek is át kell adni.

Szintén a 167. § hatalmazza fel a NEBEK-et arra, hogy a 2009/371/IB határozat 8. cikkének (3) bekezdésében előírtaknak megfelelően hozzáférjen a feladatai ellátásához szükséges nemzeti adatokhoz és adatbázisokhoz. E felhatalmazás kialakítása során a törvény figyelemmel volt az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvényben írtakra. Az ennek megfelelően szabályozott közvetlen adatátvételt és adathozzáférést kiegészítő szabályként került meghatározásra a hatáskörrel rendelkező magyar hatóságok megkeresése. Ugyanebben a körben, szintén kisegítő jelleggel rögzíti a 167. § azt, hogy a NEBEK mind a katonai, mind a polgári nemzetbiztonsági szolgálatok vonatkozásában gyakorolhatja a feladati ellátáshoz szükséges információk megszerzésével összefüggő hatásköreit, azonban - figyelemmel a nemzetbiztonsági szolgálatok sajátos feladataira - ezt a NEBEK és az adott nemzetbiztonsági szolgálat között megkötésre kerülő együttműködési megállapodás szabályozza.

A 168. §-hoz

A 2009/371/IB határozat megteremti annak a lehetőséget az Europol számára, hogy bármely tagállamot nyomozás elrendelése, vagy teljesítése céljából megkeressen. A Magyarországra vonatkozó, ilyen megkereséssel kapcsolatos feladatokat és eljárási rendet szabályozza a törvény a 168. §-ban. Az Europol megkeresését a tagállamok nyomozásra feljogosított, az adott megkeresés teljesítésére hatáskörrel rendelkező hatósága köteles teljesíteni. Az ilyen megkeresést a tagállamok az adott eljárásra vonatkozó jogszabályi rendelkezések alapján teljesítik vagy elutasítják.

A 169. §-hoz

A 169. § fogalmazza meg azt a kötelezettséget, miszerint a 2009/371/IB határozat értelmében minden tagállamnak legalább egy összekötő tisztviselőt kell delegálnia az Europol nemzeti összekötő irodájához. Az összekötő tisztviselő feladata a kapcsolattartás, az adattovábbítás és az együttműködés az Europol többi tagállamának összekötő tisztviselőivel.

A 170-171. §-hoz

A 170-171. §-ok rendelkeznek az Europol információ-feldolgozó rendszeréről. Az Europol az információ-feldolgozó rendszerben azokat az adatokat dolgozza fel, amelyeket a tagállamok a nemzeti egységen keresztül az Europolnak átadnak. Az Europol az információs rendszerben tárolt adatokat értékeli, elemzi, feldolgozza és azokat saját döntése alapján vagy tagállami kérésre továbbítja a tagállamnak. Az Europolnak átadott adatok minősítési szintjét az adatokat átadó tagállam határozza meg. A tagállamoktól kapott adatokat az Europol elemzési munkafájlokban tárolja.

Az Europol az információ feldolgozó rendszerében, illetőleg az elemzési munkafájljaiban személyes és különleges adatokat kezel. Az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) 5. § (1) bekezdése szerint személyes adat akkor kezelhető, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete közérdeken alapuló célból elrendeli. Az Infotv. értelmében a különleges adat - a faji eredetre, a nemzetiséghez tartozásra, a politikai véleményre vagy pártállásra, a vallásos vagy más világnézeti meggyőződésre, az érdek-képviseleti szervezeti tagságra, a szexuális életre vonatkozó személyes adat, az egészségi állapotra, a kóros szenvedélyre vonatkozó személyes adat, valamint a bűnügyi személyes adat - a 6. §-ban meghatározott esetekben, valamint akkor kezelhető, ha

a) az adatkezeléshez az érintett írásban hozzájárul,

b) a 3. § 3. pont a) alpontjában foglalt adatok esetében az törvényben kihirdetett nemzetközi szerződés végrehajtásához szükséges, vagy azt az Alaptörvényben biztosított alapvető jog érvényesítése, továbbá a nemzetbiztonság, a bűncselekmények megelőzése vagy üldözése érdekében vagy honvédelmi érdekből törvény elrendeli, vagy

c) a 3. § 3. pont b) alpontjában foglalt adatok esetében törvény közérdeken alapuló célból elrendeli.

Az Europolt a 2009/371/IB határozat hozta létre, így az része a hatályos uniós elsődleges joganyagnak. Az Europol és annak adatkezelési joga így nemzetközi egyezményen alapul, ezért az megfelel a magyarországi adatvédelmi előírásoknak.

A 172. §-hoz

A 2009/371/IB határozat értelmében az adatokért való felelősség megoszlik az Europol és a tagállamok között. Az adatok bevitelének jogszerűségéért és pontosságáért az azt szolgáltató tagállam felelős. A már továbbított, de az Europol adatfájljába még be nem vitt adatok biztonságáért szintén az adott tagállam felel. A 2009/371/IB határozat megadja a lehetőséget minden személynek arra, hogy adatokat kérjen az Europoltól annak eldöntésére, hogy az Europol kezel-e vele kapcsolatban személyes vagy különleges adatokat. A 2009/371/IB határozat alapján bárki kérheti a rá vonatkozó adatok helyesbítését vagy pontosítását az Europoltól. A törvény a 2009/371/IB határozat e szabályaiból a 172. §-ban az egyén adathozzáférési jogát rögzíti azzal, hogy annak az egyéb, az Infotv.-ben meghatározott összefüggéseit nem ismétli meg. A törvény rendszerében az egyén az adathozzáférési kérelmet a NEBEK vezetőjéhez is előterjesztheti, amely joga értelemszerűen nem érinti az őt az Infotv. alapján megillető jogosultságot.

Az Europol az adatkérelmet elutasító, az adat pontosítását vagy helyesbítését megtagadó döntése ellen fellebbezési lehetőséget biztosít a 2009/371/IB határozat. A fellebbezést a közös ellenőrző szerv bírálja el, döntése ellen további jogorvoslatnak nincs helye.

A 173. §-hoz

A 2009/371/IB határozat az Europol által végzett adatkezelés ellenőrzésére kétlépcsős mechanizmust ír elő. Egyrészt a nemzeti ellenőrző szervet, másrészt a közösségi ellenőrző szervet szabályozza. A törvény a 173. §-ban értelemszerűen csak a nemzeti ellenőrző szervre vonatkozó szabályokat ülteti át a nemzeti jogba. A törvény, összhangban az Infotv. rendelkezéseivel, valamint az összes többi tagállam nemzeti joga szerinti szabályozással és a már Magyarországon is ennek megfelelően kialakult gyakorlattal, a Nemzeti Adatvédelmi és Információszabadság Hatóságra bízza a nemzeti ellenőrző szerv feladatainak az ellátását.

Az Eurojust

A 174. §-hoz

Az ügyészségről szóló 2011. évi CLXIII. törvény 2. § (1) bekezdés j) pontja értelmében az ügyészség teljesíti Magyarországnak az Eurojustban való részvételével kapcsolatos feladatokat. Erre figyelemmel a 174. § kimondja egyrészt azt, hogy az Eurojust a magyar nemzeti tagja útján jár el, másrészt azt, hogy az Eurojust az Európai Unió tagállamait képviselő nemzeti tagok által alkotott testületként jár el.

A 175. §-hoz

A 175. § az Eurojust megerősítéséről és az Eurojust létrehozásáról a bűnözés súlyos formái elleni fokozott küzdelem céljából szóló 2002/187/IB határozat módosításról szóló 2008. december 16-i 2009/426/IB tanácsi határozatnak (a továbbiakban: 2009/426/IB határozat) megfelelően meghatározza a testületként eljáró Eurojust feladatait. Minthogy az Eurojust magyar nemzeti tagja ügyész, a 2009/426/IB határozatnak a nemzeti tagok feladatait meghatározó rendelkezésének átültetése nem indokolt, figyelemmel arra, hogy a büntetőeljárásról szóló 1998. évi XIX. törvénynek az ügyész feladatait általánosságban meghatározó 28. § (4) bekezdése alapján a magyar nemzeti tag jogosult a 2009/426/IB határozatban felsorolt, a nemzeti tag számára biztosított intézkedések megtételére. Arról azonban szükséges rendelkezni, hogy milyen intézkedéseket tehet az Európai Unió tagállamait képviselő nemzeti tagok által alkotott testületként eljáró Eurojust Magyarország vonatkozásában. Mivel az Eurojust fő feladata a tagállamok közötti igazságügyi együttműködés és koordináció megerősítése és fokozása, a rendelkezés értelmében a testületként eljáró Eurojust az ügyésztől, mint igazságügyi hatóságtól kérheti a felsorolt intézkedések megtételét.

A 176. §-hoz

A 176. § a tagállam indokolási kötelezettségét, illetve az ez alóli kivételeket állapítja meg arra az esetre, ha az Eurojust akár a magyar nemzeti tagja útján, akár testületként eljárva intézkedés megtételét kéri az ügyésztől.

A 177. §-hoz

A 177. § előírja, hogy az Eurojust és a magyar igazságügyi hatóság között az információcserét a magyar nemzeti tag útján kell lebonyolítani, arra is figyelemmel, hogy az Eurojust testületében csak a magyar nemzeti tag ismeri a magyar nyelvet, illetve a magyar jogszabályokat.

-----STARTING---POINT---VEGE---

A 178. §-hoz

E § hatályba léptető rendelkezést tartalmaz.

A 179. §-hoz

E rendelkezés felsorolja azokat az uniós jogi aktusokat, amelyek végrehajtását a törvény szolgálja.

A 180-181. §-hoz

E § a törvényhez kapcsolódó módosító rendelkezéseket tartalmazza.

A Btk. 2012. június 29-én hatályba lépett módosítása értelmében, ha a fiatalkorú elkövetővel szemben a bíróság pénzbüntetést szabott ki, annak behajthatatlansága esetén - ha a fiatalkorú az ítélet meghozatalakor a tizenhatodik életévét betöltötte - a pénzbüntetést közérdekű munkára kell átváltoztatni. A Btk. 49. § (4) bekezdése szerint a közérdekű munka tartamát órákban kell meghatározni, annak legkisebb mértéke negyvenkét, legnagyobb mértéke háromszáz óra lehet. Ehhez képest a behajthatatlan pénzbüntetés helyébe lépő közérdekű munka tartama eltérő (akár jóval magasabb is lehet), illetve a 114. § az átváltási arányt úgy határozza meg, hogy egy napi tétel helyébe egy napi közérdekű munka lép. Ha a fiatalkorú a munkakötelezettségének önként nem tesz eleget, a közérdekű munka helyébe lépő szabadságvesztés átváltására az általános szabályok irányadóak [50. § (2) bekezdés].

Tekintettel arra, hogy a Btk. 114. §-a a 49-50. §-tól eltérően (és a fiatalkorúra nézve az általános szabályhoz képest aránytalanul súlyosan) állapítja meg a pénzbüntetés közérdekű munkára való átváltásának szabályait, ezért javítani szükséges a fiatalkorúval szemben kiszabott, de behajthatatlan pénzbüntetés közérdekű munkára (illetve ezzel összefüggésben a közérdekű munka szabadságvesztésre) történő átváltoztatására vonatkozó előírásokat. A törvény 180. § (1)-(2) és (12)-(13) bekezdései, valamint a 181. § e szabályokat átvezeti mind a Btk., mind a Be. és a Bv. tvr. vonatkozó rendelkezésein.

A (3)-(4) bekezdés alapján az európai bűnügyi együttműködéshez kapcsolódó új fogvatartási formára, az ideiglenes végrehajtási letartóztatásra tekintettel módosul a Bv. tvr. 116/A. §-a, és az Rtv. 33. § (1) bekezdés d) pontja, amelynek révén e kényszerintézkedés végrehajtásakor is a Bv. tvr.-nek az előzetes letartóztatás végrehajtásáról szóló X. fejezetének rendelkezéseit kell értelemszerűen alkalmazni, illetve kiegészül a rendőrség számára meghatározott elfogási és előállítási okok.

Az (5) bekezdésben a törvény módosítja a külföldre utazásról szóló 1998. évi XII. törvényt. Az alternatív szankciók felügyeletéről szóló kerethatározatban foglalt kötelezettségek és utasítások megfeleltethetők a magyar Btk. által a feltételes szabadság, valamint a próbaidő tartamára előírt magatartási szabályoknak, a közérdekű munkának, valamint a külföldre utazási tilalomnak.

A külföldre utazási tilalom a magyar jog szerint nem önálló szankció. Az 1998. évi XII. törvény hatályos 16. §-a értelmében nem utazhat külföldre, aki előzetes letartóztatásban, kiadatási letartóztatásban, ideiglenes kiadatási letartóztatásban, átadási letartóztatásban, ideiglenes átadási letartóztatásban van, illetve ideiglenes kényszergyógykezelés alatt áll, aki lakhelyelhagyási tilalom vagy házi őrizet hatálya alatt áll, illetve akit végrehajtandó szabadságvesztésre ítéltek, büntetésének kitöltéséig vagy végrehajthatósága megszűnéséig, illetőleg akinek a bíróság a kényszergyógykezelését rendelte el, a kényszergyógykezelés tartama alatt.

Ezt a szabályt kellett kiegészíteni egy újabb ponttal, amelynek értelmében nem utazhat külföldre, akinek az Európai Unió tagállamaival folytatott bűnügyi együttműködésről szóló törvény alapján megtiltották Magyarország területének elhagyását és úti okmányának átadására kötelezték. Ezzel a módosítással az említett kerethatározatban szabályozott esetekben, vagyis másik tagállamban kiszabott felfüggesztett szabadságvesztés, feltételes szabadságra bocsátás vagy próbára bocsátás magyarországi végrehajtása során is lehetségessé válik az utazási tilalom elrendelése.

A törvény továbbá a jogintézmény céljának megfelelően kiegészíti az 1998. évi XII. törvény 16. § (1) bekezdésének a) pontját azzal az esettel, amikor a jelenlegi érintetti kört bővítve - utazási korlátozás alá kívánja vonni azokat is, akik ideiglenes végrehajtási letartóztatásban vannak, illetve akiket javítóintézetből ideiglenesen elbocsátottak. Ennek az az indoka, hogy nemcsak ahhoz fűződik érdek, hogy az előzetes letartóztatásban, kiadatási letartóztatásban, ideiglenes kiadatási letartóztatásban, átadási letartóztatásban, ideiglenes átadási letartóztatásban lévők, illetve a kényszergyógykezelés alatt állók bármikor az igazságszolgáltatás rendelkezésére álljanak eljárási cselekmény folytatása céljából, hanem ahhoz is, hogy a javítóintézetből ideiglenesen elbocsátottak, valamint az új fogvatartási formával, az ideiglenes végrehajtási letartóztatással érintettek is ebbe a körbe tartozzanak.

A (6)-(7) és az (9)-(11) bekezdések a büntetőeljárások során felmerülő, a tagállamok joghatóságának gyakorlásával kapcsolatos összeütközések megelőzése, rendezése eljáráshoz kapcsolódó Be. módosításokat tartalmazzák. A törvény a kerethatározat értelmében ugyanis előírja, hogy a konzultáció megkezdésekor az ügyész a nyomozást, illetve a bíróság az eljárást határozattal felfüggeszti, illetve amennyiben a tagállamban célszerűbb a büntetőeljárás lefolytatása, Magyarországon az eljáró ügyész a nyomozást, a bíróság az eljárást megszünteti. E szabályokra tekintettel a Be. megfelelő rendelkezései is módosításra kerültek.

A törvény 25. § (1) bekezdése szerint a vádirat benyújtása előtt az európai elfogatóparancsot a nyomozási bíró bocsátja ki. A (8) bekezdésben a Be. 207. § új (2b) rendelkezése az ehhez szükséges Be. hátteret teremti meg azzal, hogy a nyomozási bíró feladatai között megjeleníti e feladatot is.

A (13)-(15) bekezdés a köztársasági elnök észrevételeinek való megfelelést szolgálja. Az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvénynek az elfogadott, de ki nem hirdetett törvénybe beillesztett módosítása, amely világosan meghatározza, hogy a Nemzetközt Bűnügyi Együttműködési Központ az Europol Információs Rendszerbe mely személyes adatokat továbbíthat, és milyen speciális esetben kell a törlést kezdeményezni.

A Nemzetközi Bűnügyi Együttműködési Központ az Europol Információs Rendszerbe bevitt adatok tekintetében az adattovábbítást követően az Europol értesítését követően a továbbított adat további tárolása szükségességének a felülvizsgálatát kezdeményezi annál a szervnél, amelynél az adat keletkezett, illetve amely az adat továbbítását kezdeményezte. Pontosítja továbbá a jogharmonizációs záradékot is.

A (16) bekezdés szerint a kiadatás végrehajtását megelőzően menedéket kérő külföldi állampolgár esetében a menekültügyi hatóságnak meg kell vizsgálnia, hogy az európai elfogató parancsot kiadó, kiadatási kérelmet előterjesztő állam megfelel-e az elismerését kérő esetében a biztonságos származási, illetve biztonságos harmadik ország kritériumainak. Annak érdekében, hogy a menekültügyi eljárás ne legyen akadálya a kiadatás végrehajtásának, a menekültügyi hatóságnak a kérelmet a kiadatás végrehajtásának kitűzött időpontja előtt érdemben el kell bírálnia. Tekintettel arra, hogy a kérelmező kiadására európai elfogató parancsot kibocsátó ország számára történik, nem indokolt a felfüggesztő hatályú jogorvoslat.

A 182. §-hoz

A hatályon kívül helyező rendelkezést tartalmazza.

A 183. §-hoz

Sarkalatossági záradékot tartalmaz.