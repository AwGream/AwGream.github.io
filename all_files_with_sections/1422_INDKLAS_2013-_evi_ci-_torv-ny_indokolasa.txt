2013. évi CI. törvény indokolása

az atomenergiával, valamint az energetikával kapcsolatos egyes törvények, továbbá a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény módosításáról

-----STARTING---POINT---ALTALANOS--- 

A törvény elsődleges célja európai uniós jogharmonizációs kötelezettségeknek való megfelelés.

I. A törvény az atomenergia tárgykörében (1. és 2. alcím) az alábbi módosításokat tűzi ki célul:

1. a kiégett fűtőelemek és a radioaktív hulladékok felelősségteljes és biztonságos kezelését szolgáló közösségi keret létrehozásáról szóló, 2011. július 19-i 2011/70/Euratom irányelv átültetéséhez szükséges törvényi szintű módosítások elvégzése,

2. a Központi Nukleáris Pénzügyi Alap (a továbbiakban: KNPA) kezelője személyének megváltoztatása és a KNPA-ra vonatkozó egyéb szabályok pontosítása,

3. a radioaktívhulladék-tárolók engedélyezésével, ellenőrzésével kapcsolatos hatáskörök megváltoztatása,

4. a nukleáris létesítmény létesítéséhez szükséges telephelyvizsgálattal kapcsolatos szabályozás rendezése,

5. a tervezési alapfenyegetettség megállapítására, valamint a fizikai védelem megvalósítására vonatkozó követelmények előírása, illetve módosítása,

6. az atomenergiáról szóló 1996. évi CXVI. törvény (a továbbiakban: Atv.) és a Magyarország gazdasági stabilitásáról szóló 2011. évi CXCIV. törvény közötti összhang megteremtése,

7. egyéb jogtechnikai, egységes szövegezést biztosító módosítások elvégzése.

2011. augusztus 2-án az Európai Unió hivatalos lapjában megjelent „a 2011. július 19-i 2011/70/Euratom tanácsi irányelve (a továbbiakban: Irányelv) a kiégett fűtőelemek és a radioaktív hulladékok felelősségteljes és biztonságos kezelését szolgáló közösségi keret létrehozásáról”.

Az Irányelv átfogóan szabályozza a kiégett üzemanyag és a radioaktív hulladékok kezelését, előírja az erre vonatkozó nemzeti politika, nemzeti program és nemzeti rendszer létrehozását, valamint az ezekkel kapcsolatos követelményrendszert, és bevezeti a szabályozáshoz szükséges definíciókat. Az Irányelv legfontosabb alapelvei közé tartozik például:

- annak kimondása, hogy főszabály szerint a területükön keletkező radioaktív hulladékokért és a kiégett fűtőelemekért való végső felelősség a tagállamokat terheli,

- a nemzeti programok elvégzéséhez szükséges pénzügyi források garantálásának kötelezettsége,

- a hatáskörrel rendelkező hatóság funkcionális függetlenségének biztosítása a radioaktív hulladék és a kiégett üzemanyag előmozdítása, valamint felhasználása terén érdekelt bármely szervtől.

Magyarországon a hatályos szabályozás és meglévő szervezetrendszer tekintetében alapvetően jelenleg is érvényesülnek az Irányelv szerinti követelmények (hatósági engedélyezési és ellenőrzési rendszer, lakosság tájékoztatása, bevonása, az engedélyes elsődleges felelőssége a nukleáris biztonságért stb.). Ebből következően az Irányelv átültetése érdekében a hazai szabályozásban csupán kisebb kiegészítések elvégzése szükséges.

II. A törvény megújuló energiák tárgykörében (3. és 4. alcím) az alábbi módosításokat tűzi ki célul:

A törvény célja egyes intézkedésekkel (megújuló energiaforrások alkalmazására irányuló tájékoztatás feltételeinek meghatározásával, a támogatások igénybevételére vonatkozó műszaki feltételek jogszabályban történő rögzítésével, valamint a származási garanciák szabályozásának bevezetésével) elősegíteni a megújuló energiaforrások alkalmazását.

A megújuló energiaforrások alkalmazását elősegíti, ha az érintettek részére (felhasználók, tervezők, önkormányzati és vállalati döntéshozók stb.) a megújuló energiaforrások alkalmazására vonatkozó információk hiteles és független forrásból származnak és azok szabályozott formában is rendelkezésre állnak. A tájékoztatásnak az energiapolitikáért felelős miniszter útján történő teljesítése eredményeképpen komplex, valamint reális információk állhatnak rendelkezésre a felhasználók és szakemberek számára a megújuló energiaforrásokról, azok előnyeiről, a hasznosítás módjairól, az épületgépészeti megoldásokról, a megújuló energiaforrásból történő energiatermelő berendezésekről.

A törvénymódosítás felhatalmazó rendelkezéseket biztosít egy új - a vonatkozó támogatások igénybevételének műszaki-technikai feltételeit meghatározó - miniszteri rendelet, valamint egy új, a származási garanciák tartalmi elemeinek, kiállításának, nyilvántartásának részletes szabályait meghatározó kormányrendelet kiadásához, továbbá a törvény a származási garanciák alapvető szabályait is rögzíti.

A törvényi felhatalmazások elfogadását követően megalkotandó új műszaki tartalmú miniszteri rendelet egységes keretbe foglalja a támogatásokból megvalósuló megújuló energetikai beruházások minimális műszaki előírásait, ezzel biztosítva a támogatási források leghatékonyabb felhasználását, a technológiai fejlődés eredményeinek gyakorlati alkalmazását.

A származási garancia-rendszer kialakításának célja, hogy a felhasználók megfelelő és széles körű tájékoztatást kapjanak a felhasznált megújuló forrásból származó energiával termelt energiamennyiségről. A származási garancia - a nemzetközi gyakorlatnak megfelelően - tájékoztatást ad a felhasználók számára a felhasznált megújuló energia származási helyéről, az energiatermelő legfontosabb adatairól, növelve ezzel a megújuló energia társadalmi elfogadottságát és a felhasználók környezettudatosságát.

A törvény továbbá a megújuló energiaforrásból előállított energia támogatásáról, valamint a 2001/77/EK és a 2003/30/EK irányelv módosításáról és azt követő hatályon kívül helyezéséről szóló, 2009. április 23-i 2009/28/EK európai parlamenti és tanácsi irányelv (a továbbiakban: RED-irányelv) egyes rendelkezéseinek az átültetését is szolgálja.

A törvény további célja megfelelő felkészülési idő biztosítása a bioüzemanyagok folyamatban lévő európai uniós szabályozásával összefüggő esetleges változásokra.

-----STARTING---POINT---RESZLETES---

Az 1. §-hoz

Az Irányelv 3. cikke meghatározza a szabályozáshoz szükséges definíciókat, amelyeket az Irányelv szerinti tartalommal át kell ültetni. Az 1. § a hatályos Atv.-ben nem vagy nem teljesen az Irányelvnek megfelelően szereplő definíciók átültetését végzi el.

A 2. §-hoz

Az Irányelv 6. cikke a nukleáris létesítmények nukleáris biztonsági közösségi keretrendszerének létrehozásáról szóló, 2009. június 25-i 2009/71/Euratom tanácsi irányelv 5. cikkéhez képest - figyelemmel az Irányelv szabályozási tartalmára - még konkrétabban határozza meg a hatáskörrel rendelkező szabályozó hatóság függetlenségére vonatkozó követelményt, ezért az átültetéshez a szakasz pontosítása, kiegészítése szükséges.

A 3. §-hoz

Az Irányelv 4. cikke radioaktív hulladékok végleges elhelyezésére vonatkozó szabályainak átültetését biztosítja.

A 4. §-hoz

Az Irányelv 4. cikke kimondja, hogy a tagállamok a kiégett üzemanyag és a radioaktív hulladékok kezelésére vonatkozóan nemzeti politikát dolgoznak ki, és tartanak fenn, amelyben a cikkben meghatározott alapleveket érvényesítik. Az Irányelv 11. cikke úgy rendelkezik, hogy a nemzeti politika végrehajtására nemzeti programot kell kidolgozni, a 12. cikk pedig meghatározza a programmal kapcsolatos követelményeket. E cikkek átültetését végzi el az Atv. most megállapításra kerülő 5/B. és 5/C. §-a. A törvény továbbá a nemzeti politika elfogadását az Országgyűlés, a nemzeti politika céljainak végrehajtását bemutató nemzeti program elfogadását a Kormány hatáskörébe utalja.

Az 5. §-hoz

A 5. § kimondja, hogy ki teljesíti az 5/C. § (4) bekezdésében megfogalmazott kötelezettséget az Európai Bizottság felé.

A 6. §-hoz

A radioaktívhulladék-tárlók engedélyezésével, ellenőrzésével kapcsolatos hatáskörváltozással összefüggő szabályokat állapítja meg. E rendelkezés alapján az engedélyezési, ellenőrzési hatáskör a sugáregészségügyi decentrumoktól az Országos Atomenergia Hivatalhoz (a továbbiakban: OAH) kerül át.

A 7. §-hoz

A nukleáris biztonság magas szinten tartása érdekében az atomenergia alkalmazása körében foglalkoztatott munkavállalók, vagy más jogviszonyban az atomerőmű telephelyén munkát végző személyek vonatkozásában a drog- és alkoholtesztek elvégzésének lehetőségét, illetve az azzal kapcsolatos garanciális szabályokat meg kell teremteni, amelyet az Atv. 10. § (4) bekezdésének megállapítása, és a kapcsolódó kormányrendeleti szabályozás valósít meg.

A 8-9. §-hoz

Az Atv. 11. §-a szerinti új eljárásokra tekintettel az eljárási határidőkre (ideértve a hosszabbítás lehetséges idejét és a hiánypótlásra nyitva álló időt) vonatkozó szabályok kiegészítése szükséges.

A 10. §-hoz

A közhiteles nyilvántartásra vonatkozó szabályok változásával összefüggésben mondja ki törvényi szinten, hogy az OAH által vezetett radioaktív anyagok, valamint nukleáris anyagok nyilvántartása közhiteles nyilvántartás, és törvényi szinten szabályozza a nyilvántartásba kerülő, közhiteles adatok körét.

A 11. §-hoz

A telephely engedélyezés szabályainak változását tartalmazza. Az Atv. 17. § (2) bekezdés 1. pontjának módosítása révén a nukleáris létesítmények telepítésével kapcsolatos engedélyezés szabályainak változtatásával bevezetésre kerül egyrészt a telephely vizsgálatához és értékeléséhez, másrészt a telephely jellemzőinek és alkalmasságának megállapításához szükséges engedélyezés.

A 11. § emellett a nukleáris létesítmények és a radioaktívhulladék-tárolók fizikai védelmére vonatkozó szabályozáshoz kapcsolódóan törvényi szinten is kimondja, hogy a tervezési alapfenyegetettség megállapítása és annak felülvizsgálata az atomenergia-felügyeleti szerv hatáskörébe tarozik.

A 12. §-hoz

A 12. § meghatározza az atomenergia-felügyeleti szerv azon eljárásait, amelyekért igazgatási szolgáltatási díjfizetési kötelezettség áll fenn.

A 13. §-hoz

Az atomenergia alkalmazása körében működő műszaki szakértői tevékenység engedélyezésével összefüggésben rendezi az igazgatási szolgáltatási díj fizetésére vonatkozó rendelkezéseket.

A 14. §-hoz

A közhiteles nyilvántartásokra vonatkozó szabályozás jövőbeni változásával összefüggő rendelkezést tartalmaz.

A 15. §-hoz

A Kormány által kijelölt szerv Atv. 40. §-a szerinti feladatait pontosítja.

A 16. §-hoz

Az Atv. 62. §-a újraszabályozását az Áht.-nak az elkülönített állami pénzalapokra vonatkozóan a korábbiaktól eltérő szabályozása indokolja.

A 17. §-hoz

A 17. § célja a KNPA-ba befizetők fizetési kötelezettségének pontos meghatározása.

A 18. §-hoz

A radioaktívhulladék-tárolókba való beszállítás díjtételeivel, illetve a KNPA-ba való befizetésével kapcsolatos szabályokat rendezi.

A 19. §-hoz

Rögzíti, hogy a KNPA bevétele és év végi maradványa nem vonható el.

A 20. §-hoz

Meghatározza az első nemzeti politika és nemzeti program elkészítésének, és az Európai Bizottság az utóbbi tartalmáról szóló értesítésének határidejét.

A 21. §-hoz

Átmeneti szabályokat iktat be az Atv. szövegébe.

A 22-23. §-hoz

A 22-23. §-ok az alacsonyabb jogforrási szinten rendezendő szabályok megalkotásához szükséges felhatalmazásokat tartalmazzák.

A 24. §-hoz

A jogharmonizációs záradékot illeszti be az Atv.-be.

A 25. §-hoz

A radioaktív hulladékok és a zárt sugárforrások radioaktívhulladék-tárolóba való beszállítása esetén fizetendő összegeket a törvény szerint az Atv. 1. melléklete tartalmazza, összhangban a KNPA-ra vonatkozó szabályok törvényi szintre emelésével.

A 26. §-hoz

Az Atv. egyes rendelkezéseinek szövegcserés módosítását végzi el.

A 27. §-hoz

A hatályon kívül helyező rendelkezéseket tartalmazza.

A 28. §-hoz

A fegyveres biztonsági őrségről szóló törvény nukleáris létesítményekre vonatkozó rendelkezéseinek pontosítását végzi el.

A 29-30. §-hoz

Az idei évtől kezdődő ún. harmadik kereskedési időszakban a villamosenergia-termelők nem részesülhetnek ingyenes kiosztásban, hanem maguk kötelesek kibocsátási egységeket vásárolni. Ez alól egyetlen kivétel van, az üvegházhatást okozó gázok kibocsátási egységei Közösségen belüli kereskedelmi rendszerének létrehozásáról és a 96/61/EK tanácsi irányelv módosításáról szóló 2003/87/EK irányelv (a továbbiakban: Irányelv) 10c. cikke szerinti derogáció. Magyarország benyújtott derogációs kérelmet, amiben kötelezettséget vállalt a kérelemben foglaltak egyes elemeinek törvényi szintű szabályozására. Mivel a derogációs kérelmet az Európai Bizottság jóváhagyta, a törvény elsősorban e kötelezettség teljesítésére irányul.

A derogációs kérelemnek megfelelően a villamosenergia-termelők egy meghatározott - és az Európai Bizottság által már jóváhagyott - köre 2013-ban egy egyszeri kibocsátási egység allokációban részesül. Az allokációban való részvétel az Európai Bizottság által jóváhagyott villamosenergia-termelők részére kötelező. Az így kiosztott kibocsátási egységekkel szabadon rendelkeznek, ugyanakkor azok meghatározott képlet alapján kiszámított piaci értékét meg kell fizetniük az államnak. A villamosenergia-termelők által befizetett összeg az Európai Bizottság által jóváhagyott két rendszerszintű fejlesztést megvalósító projekt támogatására fordítandó, az állam által meghatározott finanszírozási prioritási rendben.

A törvényi szintű szabályozás tartalmazza többek között:

- a villamosenergia-termelők fizetési kötelezettségének megállapítására, valamint a fizetési kötelezettség teljesítésére vonatkozó fő szabályokat, határidőket,

- az Országos Környezetvédelmi, Természetvédelmi és Vízügyi Főfelügyelőség (a továbbiakban: OKTVF), mint eljáró hatóság egyes feladatait,

- a központi és a beruházási számlákra, a támogatások felhasználására, az OKTVF feladathoz kötötten felmerül működési költségeinek levonására vonatkozó alapvető rendelkezéseket,

- a hatóság, a villamosenergia-termelők, a beruházók jelentéstételi kötelezettségeit,

- a hatóság által hozott határozatokra vonatkozó rendelkezéseket.

A fentiekkel összhangban szükséges a törvény felhatalmazó rendelkezéseinek módosítása is.

A 31. §-hoz

A villamos energiáról szóló 2007. évi LXXXVI. törvény (a továbbiakban: Vet.) 3. § 13a. pontjának módosítása pontosító jellegű. A RED-irányelv 2. cikk j) pontjában a „származási garancia” megjelölés szerepel, míg a hatályos Vet. az „eredetigazolás” kifejezést használja. A RED-irányelv magyar fordításával való teljes megegyezés érdekében szükséges a fogalmak egységes használata. A fogalomba továbbá beépítésre került, hogy a származási garanciának elektronikus okiratnak kell lennie.

A Vet.-ben egy új 45b. pontban bevezetésre kerül a „Megújuló energia támogatási rendszer” fogalma. E pont a RED-irányelv 2. cikk k) pontja szerinti támogatási rendszer fogalmát ülteti át nemzeti jogba. A fogalmat mindenképpen szükséges definiálni azért, mert a törvény 31. §-a használja ezt a fogalmat.

A 32. §-hoz

A Vet. 6/A. §-ának módosítása a Magyar Energetikai és Közmű-szabályozási Hivatalt (a továbbiakban: Hivatal) jelöli ki a származási garanciával kapcsolatos feladatok ellátására. A származási garanciával, a Hivatal feladataival kapcsolatos részletszabályok kormányrendeletben lesznek meghatározva. A származási garancia fogalmából következően a garancia kizárólagos rendeltetése, hogy a végső fogyasztók (felhasználók) felé bizonyítsa, hogy az energia meghatározott részét vagy mennyiségét megújuló energiaforrásból vagy nagy hatékonyságú kapcsolt energiatermelés során állították elő. A Vet. hatályos 6/A. § (2) bekezdésével ellentétben - a módosítás eredményeként - a származási garanciát nem lehet majd kiállítani a kötelező átvételi rendszerben való jogosultság ellenőrzése céljából.

A 33. §-hoz

A Vet.-be beillesztésre kerül egy új 7/A. § Jelenleg nincs a megújuló energiaforrásból származó energiát hasznosító berendezések létesítésére irányuló támogatás igénybevételéhez szükséges műszaki követelményeket általános jelleggel meghatározó jogszabály. Indokolt, hogy a legfontosabb műszaki előírások a pályázati felhívások mellett jogszabályban is rögzítésre kerüljenek a RED-irányelv 13. cikk (2) bekezdésében meghatározottakkal összhangban. Ezért a 7/A. § (1) és (3) bekezdésének bevezetésével [és a Vet. 170. § (2) bekezdés 10. ponttal együtt] lehetővé válik egy új műszaki előírásokat tartalmazó miniszteri rendelet megalkotása. Tekintettel arra, hogy a fenti miniszteri rendeletben meghatározott műszaki követelmények teljesítése a megújuló energiaforrást hasznosító berendezések támogatásának feltételét képezi, ezért indokolt előírni már törvényi szinten e kötelezettséget, azzal, hogy a műszaki követelmények részletszabályait a miniszteri rendelet fogja tartalmazni.

Az új 7/A. § (2) bekezdése a tájékoztatásra vonatkozó szabályok előírásának lehetőségét teremti meg. A megújuló energiaforrások alkalmazásához hozzájárulhat az érintettek tájékoztatása, az információk eljuttatása. A témakör kiemelt jelentősége miatt indokolt, hogy a tájékoztatási feladat ellátására vonatkozó garanciális szabályok törvényi szinten is megjelenjenek. A tájékoztatásra vonatkozó részletes szabályokat miniszteri rendeletben indokolt meghatározni. Az ehhez szükséges felhatalmazást a törvény 33. § (3) bekezdése tartalmazza.

A rendelkezés továbbá a RED-irányelv 14. cikk (1), (2) és (5), (6) bekezdésének átültetését is szolgálja.

A 34. §-hoz

Nemcsak a RED-irányelvben foglalt kötelezettségek teljesítése, hanem nemzetközi tapasztalatok alapján is indokolt, hogy amennyiben az energiát értékesítő a felhasználónak megújuló energiaforrásból vagy nagy hatékonyságú kapcsolt energiatermelésből származó energiát értékesít, az értékesített energia eredetét a felhasználó tájékoztatása céljából származási garanciával igazolja. Ez a gyakorlat az Európai Unió több tagállamában is működik. Az osztrák származási garanciákkal kapcsolatos szabályozás értelmében a zöld áram csak abban az esetben értékesíthető, ha a származási garancia a vevő számára átadásra kerül. A származási garancia ismeretében a felhasználó pontosan ismeri a vételezett áram összetételét, így a felhasználó nem csak gazdasági, hanem ökológiai megfontolások alapján is választhat szolgáltatót. A RED-irányelvet implementáló német törvény az Erneuerbare Energien Gesetz (a továbbiakban: EEG) alapján a származási garancia célja a fogyasztók tájékoztatásán túl annak elősegítése, hogy a termelt mennyiség csak egyszer kerüljön felhasználásra. Az EEG alapján - a támogatásban nem részesülő - megújuló energiaforrásból származó energia esetén a szolgáltató a felhasználó felé származási garanciával igazolja, hogy az általa szolgáltatott energia megújuló energiaforrásból származik.

A 35. §-hoz

A Vet. 170. § (1) bekezdés új, módosított 24. pontja a Kormánynak ad felhatalmazást a származási garanciák részletszabályait megállapító rendelet megalkotására. A hatályos, még az eredetigazolásra vonatkozó rendelkezésből egyrészt törlésre került „a hulladékból nyert energiából” kifejezés. A RED-irányelv értelmében csak a megújuló energiaforrásból előállított villamos energiára vonatkozóan szükséges bevezetni a származási garancia rendszerét. A RED-irányelv szerinti „megújuló energiaforrásból előállított energia” és „biomassza” fogalom alapján biomasszának minősül a hulladékok biológiailag lebontható része, így arra megújuló energiaforrásból származó energiaként kiadható származási garancia. A zöld bizonyítványok szabályainak megállapítására vonatkozó felhatalmazó rendelkezést pedig egy különálló pont, a 47. pont tartalmazza.

A Vet. 170. § (2) bekezdés 9. pontjának módosítása pontosító jellegű az elnevezés megváltoztatása miatt. A Vet. 170. § (2) bekezdés 10. pontjának módosításának indokolását a törvény 33. §-ához fűzött indoklás tartalmazza.

A 36. §-hoz

A módosítás célja a jogharmonizációs záradék pontosítása.

A 37. §-hoz

A módosítás technikai jellegű.

A 38. §-hoz

A felhasználókat és egyéb érintetteket a törvény alapján nem csak a megújuló energiaforrásból származó energiát hasznosító berendezések létesítésére irányuló támogatásról, valamint a berendezések előnyeiről (törvény 33. §-ához fűzött indokolás), hanem a megújuló energiaforrásból előállított energiával működő járművek használatáról és annak előnyeiről is tájékoztatni kell. A rendelkezés emellett a RED-irányelv 14. cikk (1) bekezdésének átültetését is szolgálja.

A 39-41. §-hoz

Jelenleg a hatályos jogszabályok a kötelezően forgalomba hozandó bioüzemanyag mennyiségét havi szinten rögzítik. Ez uniós szinten nem tekinthető gyakorlatnak, a tagállamok jelentős részében a forgalmazók kötelezettségét is éves szinten állapítják meg. Az éves kötelezettség amellett, hogy az unió felé vállalt célszámok teljesítését nem nehezíti, rugalmasságot biztosít a bioüzemanyag-értéklánc szereplőinek a piaci- és árviszonyokhoz való alkalmazkodásban, ami közvetve az üzemanyagárakra is kedvező hatással van. Emellett az adminisztráció csökkenését is elősegíti mind forgalmazói, mind hatósági oldalon.

Mindezekre tekintettel a törvény a bioüzemanyag-forgalmazási kötelezettség éves szinten történő rögzítését irányozza elő.

Az üzemanyag- és a bioüzemanyag-piac fejleményeihez való rugalmasabb alkalmazkodás lehetőségének megteremtése érdekében a Kormány rendeletében meghatározott keretek között lehetővé válik a kötelező részarányon felül forgalomba hozott bioüzemanyag-mennyiségének beszámítása a következő év kötelezettségének teljesítésébe. A Nemzeti Cselekvési Tervben a megújuló energiaforrások közlekedési részarányával kapcsolatos vállalás elérését nem nehezíti, hiszen továbbra is csak előzetes, megvalósult túlteljesítés beszámítására lenne lehetőség. Emellett a beszámítás tekintetében korlátot jelent, hogy a többletmennyiség csak a következő évre „vihető át”.

Végül hasonló megfontolásból lehetővé válik a forgalmazók kötelezettségének közös teljesítése, ami különböző technikák révén több tagállamban is működik (pl. Ausztria, Olaszország), és a vonatkozó uniós direktíva előírásainak is megfelel.

A 42. §-hoz

A módosítás pontosító jellegű, a cél a megújuló energia közlekedési célú felhasználásának előmozdításáról, valamint a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény (a továbbiakban: Büat.) hatályos 9. §-ával történő koherencia megteremtése, valamint a Büat. üvegházhatású gázokkal kapcsolatos nyilvántartásokról, jelentéstételről szóló rendelet meghozatalára vonatkozó felhatalmazó rendelkezéseinek egyszerűsítése. A jogbizonytalanság elkerülése és a jogalkalmazás egyszerűsítése érdekében indokolt a 13. § (2) bekezdés a) és c) pontjaiban foglalt rendelkezéseket egy pontba - az a) pontba - szerkeszteni, mivel a hatályos Büat.-ban a két pont tartalmilag majdnem azonos.

A 38. §-ban meghatározott rendelkezés alapján szükséges a felhatalmazó rendelkezés beiktatása.

A 43. §-hoz

A Büat. e bekezdés szerinti módosítása a jelenleg folyamatban lévő európai uniós jogalkotási folyamat miatt szükséges. Az Európai Parlament és a Tanács javaslata a benzin és a dízelüzemanyagok minőségéről szóló 98/70/EK irányelv és a megújuló energiaforrásból előállított energia támogatásáról szóló 2009/28/EK irányelv módosításáról (a továbbiakban: ILUC javaslat) szóló tervezet elfogadásával módosulhatnak a bioüzemanyagok alkalmazására vonatkozó európai uniós előírások. Az ILUC javaslat várhatóan legkorábban 2013 utolsó negyedévében kerülhet elfogadásra. Tekintettel arra, hogy az ILUC javaslat esetleges elfogadása jelentősen megváltoztathatja a bioüzemanyagok felhasználásának és bekeverésének részarányát, a 2016. évi bekeverési célszámok meghatározása során indokolt az ILUC javaslatról szóló döntés eredményét megvárni.

Továbbá a hatályos 14/A. §-ban foglalt - átmeneti - rendelkezést indokolt hatályon kívül helyezni, tekintettel arra, hogy a 13. § (1) bekezdésben felsorolt rendelkezéseket a Büat. felhatalmazása alapján kiadott kormányrendelet, a fenntartható bioüzemanyag-termelés követelményeiről és igazolásáról szóló 343/2010. (XII. 28.) Korm. rendelet tartalmazza.

Ezen átmeneti rendelkezés bevezetésének indoka, hogy a Büat. 13. § (2) bekezdés c) pontja (a módosítás elfogadása esetén: a) pont) szerinti miniszteri rendelet egy felhatalmazáson alapuló európai uniós jogi aktus, az üzemanyagok minőségéről szóló 2009/30/EK irányelv (FQD) 1. cikk 5. pontjában szabályozott 7a. cikk alapján elfogadott - a számítási módszerre és jelentéstételre vonatkozó iránymutatásokat meghatározó - bizottsági irányelv alapján került volna megalkotásra. A Bizottság az irányelv kidolgozását megkezdte, azonban annak elfogadására még nem került sor, sőt a Bizottság az irányelv véglegesítését határozatlan időre elhalasztotta. Ezért a nyilvántartásra, a jelentéstételre vonatkozó részletes szabályokat tartalmazó miniszteri rendelet elfogadásának időpontja is bizonytalanná vált.

A 44. §-hoz

A módosítás célja a jogharmonizációs záradék pontosítása.

A 45. §-hoz

A hatályos Büat. az üzemanyagból származó energiaegységre számított üvegházhatású gázkibocsátással kapcsolatos nyilvántartásokra, bizonylatolásra és jelentésre vonatkozó részletes szabályok meghatározására a Kormánynak és az energiapolitikáért felelős miniszternek is ad felhatalmazást. A nyilvántartás és jelentés szabályait azonban jogtechnikai okokból praktikusabb miniszteri rendeletben meghatározni, a bírság kiszabását és annak részletszabályait pedig már rendezi a Büat. 9. § (4) és (5) bekezdése, így szükségtelen külön kormányrendeletet elfogadni emiatt.

A 46-58. §-hoz

A törvény rendezi a kibocsátási egység, mint speciális vagyonelem vagyonkezelésének jogi hátterét is, tekintettel arra, hogy az Európai Unió emisszió-kereskedelmi rendszerének (a továbbiakban: EU ETS) 2013-ban kezdődő kereskedési időszakában az egységek kiosztása és azok értékesítése nem a nemzeti folyószámláról, hanem az Európai Bizottság központi számláiról történnek. Ennek megfelelően - tekintettel arra is, hogy a kibocsátási egységek vagyoni értékű jogok, amelyek nyilvántartása nem értékben történik - a kibocsátási egységek vagyonkezelése, nyilvántartása nem értelmezhető a hagyományos módon, amelyet az állami vagyonról és a nemzeti vagyonról szóló jogszabályok megkövetelnek. Erre tekintettel a módosítás - összhangban a nemzeti vagyonról szóló 2011. évi CXCVI. törvény szabályaival - megszünteti a vagyonkezelést, s a kibocsátási jogosultságok tekintetében a tulajdonosi jogok gyakorlója az energiapolitikáért felelős miniszter lesz.

A vagyonkezelés jogi hátterének rendezése teszi szükségessé az az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítását is.

Az Irányelv szerint minden év február 28-ig végre kell hajtani az ingyenes kibocsátási egységek kiosztását.

Magyarország az Irányelv hazai jogba történő átültetése során ezt a szabályt érvényesítette, ennek értelmében az energiapolitikáért felelős miniszter minden év február 28-ig köteles gondoskodni az ÜHG-egységeknek az üzemeltetők és a légi jármű üzembentartók számláin történő jóváírásáról. A 2013. évre vonatkozóan ez nem valósult meg, mivel a kiosztás alapját képező Nemzeti Végrehajtási Intézkedéseket az Európai Bizottság - számos más EU-tagállaméhoz hasonlóan - nem véglegesítette. Ebből kifolyólag szükséges a törvény vonatkozó rendelkezéseinek módosítása, és a gyakorlati tapasztalatok fényében az ingyenes kiosztás egyes szabályainak módosítása.

A légi jármű üzembentartók vonatkozásában az idei egységkiosztás bekövetkezése általánosan is kérdéses a légiközlekedési egységek piacának időszakos átalakítása (EUAA egységek időszakos derogációja) miatt. 2012. november 16-án az Európai Bizottság arról döntött, hogy az Európai Gazdasági Térséget elhagyó és az Európai Gazdasági Térségbe kívülről érkező repülőjáratokat ideiglenes kivonják az Irányelv szabályozása alól. Ennek következtében a légiközlekedési egységek árverezését európai uniós szinten szintén felfüggesztették. Az Európai Bizottság légiközlekedési ágazatra vonatkozó derogációs tervezetét az Európai Parlament 2013. április 16-án elfogadta, amelynek értelmében a Nemzetközi Polgári Repülési Szervezet (ICAO) 2013 szeptemberében megrendezésre kerülő üléséig a fent említett járatok kikerülnek az Irányelv hatálya alól. Ennek következtében a 2013. évre ingyenesen kiosztható EUAA mennyiséget 2013 szeptemberéig biztosan nem kapják meg a légi jármű üzembentartók.

-----STARTING---POINT---VEGE---

Az 59. §-hoz

A módosító törvényi rendelkezések mielőbbi hatálybalépése szükséges. Egyes rendelkezések ettől eltérő hatályba léptetését e § tételesen meghatározza.

A 60. §-hoz

A jogharmonizációs záradékot tartalmazza.