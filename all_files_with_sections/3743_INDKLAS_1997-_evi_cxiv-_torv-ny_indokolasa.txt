1997. évi CXIV. törvény indokolása

az agrárgazdaság fejlesztéséről

-----STARTING---POINT---ALTALANOS--- 

Adottságaink és nemzetgazdasági érdekeink egyaránt azt indokolják, hogy hosszútávú garanciákkal teremtsünk stabilitást, megbízhatóságot az agrárgazdaságban. Alapvető fontosságú, hogy jó minőségű termelési alapjaink és hagyományos mezőgazdasági kultúránk szülte adottságaink minél jobb hatásfokkal hasznosuljanak.

Az agrártermelés szükségességét, fontosságát, a vidék lakosságeltartó képességének növelését, a táj arculatának megőrzését, környezetünk megóvását illetően és az agrárgazdaság fejlesztésében való nemzeti érdekünket tekintve nincs érdekellentét az ágazat helyét, szerepét, értékelni hivatott szereplők között.

Megbízhatóság, kiszámíthatóság, stabilitás csak törvényi alapokra helyezett garanciákkal érhető el. Ez garanciát jelent adottságaink következetes és növekvő szinten történő kihasználására. A törvény széleskörű közmegegyezés bázisán fogalmazza meg az agrárágazat fejlesztési kereteit, igényét a konjunkturális lehetőségek kihasználására és a fejlesztéshez szükséges eszközök, források biztosítására. A törvény ebből következően az alábbi elemekre épít:

- a mezőgazdasági jövedelemszerzés esélyeinek javítása,

- hosszútávra szóló garanciarendszer nyújtása, tartós keretek kijelölése (a fejlesztés elveinek és eszközeinek megnevezése),

- az ágazat foglalkoztatásban játszott szerepének, a vidék lakosságeltartó képességének erősítésében vállalt szerep,

- a mezőgazdasági termelők életkörülményeinek alakításában való szerepvállalás,

- a nemzetgazdaság egyensúlyi helyzetének javításában játszott szerep.

A törvény rögzíti, hogy az agrárgazdaság a nemzetgazdaság kiemelten fejlesztendő területe, mely ahhoz, hogy a szükséges mértékben fejlődjön és versenyképességét kül- illetve belpiacon egyaránt javítsa, megkülönböztetett támogatásokra tart igényt. Rögzíti továbbá a kialakult változatos üzemi viszonyok fennmaradásának szükségességét (az új agrárvállalkozások), a fiatal gazdák megkülönböztetett támogatásának fontosságát, a termőföld jobb hasznosítását elősegítő birtokviszonyok - szabályozási eszközökkel történő - kialakításának szükségességét és a fejlesztési célok megvalósításához nélkülözhetetlen központi forrás arányosított mértékét.

A törvény kitér az Európai Unióhoz való csatlakozás kérdésére, a mezőgazdasági információs rendszer fejlesztésére, a felkészülés során prioritásként kezelendő irányítási területekre, támogatási elvekre és annak igényét is felveti, hogy az agrárgazdasággal és vidékfejlesztéssel foglalkozó kormányzati szervek tevékenységét össze kell hangolni.

-----STARTING---POINT---RESZLETES---

Az 1. §-hoz

Meghatározza az agrárgazdaság, benne a mezőgazdaság közvetlen céljaira, a vidék lakosságmegtartó-képességének erősítésére és megőrzésére, valamint a vidékfejlesztés agrárcélokat szolgáló programjaira a központi költségvetésből évente fordítható támogatás nagyságát. A magyar agrárgazdaság fejlődésének elősegítése, az agrárökológiai potenciál versenyképes kihasználásának megalapozása, az EU-hoz történő csatlakozás előkészítése kiemelt figyelmet indokol, amelyet a központi költségvetés eszközeivel célszerű támogatni. Ezt alátámasztja, hogy a magyar vidék jövedelemszerzési esélyeinek helyreállítását, a differenciálódás elmélyülésének mérséklését a kormányzati politika, ezen belül az agrárpolitika eszközrendszerének is szolgálnia kell.

A 2. §-hoz

Az Országgyűlés által elfogadásra kerülő agrárpolitika megvalósulásának a nyomonkövetéséről szól. Ennek legfontosabb eszköze az agrárgazdaság helyzetéről az Országgyűlés számára évente elkészítendő mezőgazdasági jelentés. A jelentésben be kell mutatni az agrárgazdaságban lejátszódott legfontosabb folyamatokat, piaci és pénzügyi helyzetet, valamint be kell számolni a legfontosabb kormányzati intézkedésekről, beleértve a költségvetési támogatások felhasználását is. Mindezt a következő évi költségvetési törvény jóváhagyása előtt indokolt megtenni, arra figyelemmel, hogy így biztosítható szükség esetén a korrekció lehetősége. Arról van szó, hogy piacgazdasági viszonyok között autonóm termelők esetében a Kormány a piaci és pénzügyi szabályozás eszközeivel erősítse a vállalkozások fejlődési esélyeit, piacrajutási lehetőségeit és versenyképességüket.

A 3. §-hoz

Az agrárprogram legfontosabb célkitűzéseit rögzíti, amely az agrárprogram részletes társadalmi vitája során a résztvevők egyetértésén alapul. Az agrárcélok közmegegyezésen alapuló kijelölése nélkülözhetetlen a következő időszak agrárpolitikai feladatainak kimunkálásában, a különböző gazdasági és társadalmi programok összehangolásában. A célok törvényi rögzítésére azért is szükség van, mert iránymutatásul szolgálnak a jövő évben várhatóan elkezdődő EU tárgyalásokra kidolgozásra kerülő nemzeti tárgyalási pozíciók megalapozásához.

A 4. §-hoz

Az agrárvállalkozások üzemi, tulajdoni, földhasználati és jövedelmezőségi viszonyainak legfontosabb elveit rögzíti. Törvény útján nyújt garanciát a különböző üzemtípusok működésének és fejlődésének. A sokszínű mezőgazdaság létjogosultságának, a versenysemleges agrárpolitika elvének törvényi formában történő megjelenését szolgálja. Megkülönbözteti az árutermelő, „versenyző” mezőgazdaságot, a kisegítő foglalkoztatást és jövedelemszerzést, valamint az önellátást szolgáló mezőgazdasági tevékenységet. Ez utóbbi létezését szociális megfontolásból speciális szabályok is szolgálják.

Az 5. §-hoz

Rögzíti az agrártámogatási rendszer legfontosabb elemeit, abból a célból, hogy elősegítse a stabilabb, több évre kiszámítható, a vállalkozások fejlődését jobban megalapozó kormányzati politika megvalósítását. Ezek a támogatási eszközök összhangban vannak az EU-hoz való csatlakozási szándékunkkal és beilleszthetők a WTO ill. az OECD nemzetközi szervezeteknél vállalt kötelezettségeink rendszerébe.

A 6. §-hoz

Törvény útján is nyomatékot ad az agrár szakigazgatási rendszer fejlesztése fontosságának, hogy az képes legyen az EU csatlakozással összefüggő alapvető, többletfeladatok ellátására. Mind az előkészítés, mind az EU csatlakozás, ezen intézmények határozott fejlődését követeli meg, amellyel a csatlakozási stratégia elkészítésénél szembe kell nézni.

A 7-8. §-hoz

Az alapvető informatikai jogelvekkel összhangban törvényi felhatalmazást nyújt olyan agrár adatbázis létesítésére, amellyel ma Magyarországon nem rendelkezünk, de Uniós csatlakozásunkhoz elengedhetetlen. Az elfogadásra kerülő jogi felhatalmazás alapján az adatbázis kiépítéséhez legkevesebb három esztendőre és megfelelő költségvetési források biztosítására van szükség. Ezen információs rendszer megléte az Unió részéről alapfeltétel, enélkül nincs lehetőségünk a termelésszabályozásra, az agrárgazdaság jövedelemviszonyainak egzakt mérésére és figyelemmel kísérésére, valamint az Unióban folytatott szabályozás átvételére.

A közpénzek igénybevételének adatszolgáltatáshoz való kötése olyan jogelv hazai meghonosítását jelenti, amely az EU, mind az észak-amerikai államok gyakorlatában mindennapi és magától értetődő. Az adófizetők érdekeit képviselő kormányzat a rendelkezésre bocsátott támogatás jogos felhasználását csak így tudja ellenőrizni. A vállalkozói szabadság közpénzek igénybevétele nélkül teljesedik ki. Aki állami eszközöket vesz igénybe, az korlátozza az egyébként alkotmányosan garantált vállalkozói szabadságát, azaz a támogatások igénybevétele céljából adatszolgáltatásra vállalkozik.

A 9. §-hoz

A törvény létrehozza javaslattevő, véleményező testületként az Agrárgazdasági Tanácsot, s megállapítja tevékenységének kereteit.

-----STARTING---POINT---VEGE---

A 10. §-hoz

A törvény 1998. január 1-jei hatálybalépése mellett felhatalmazást kap a Kormány és a földművelésügyi miniszter a végrehajtási rendeletek megalkotására.