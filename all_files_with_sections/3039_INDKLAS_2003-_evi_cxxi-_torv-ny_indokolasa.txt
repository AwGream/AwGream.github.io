2003. évi CXXI. törvény indokolása

a Magyar Köztársaság Kormánya és a Benelux Államok (a Belga Királyság, a Luxemburgi Nagyhercegség, a Holland Királyság) Kormányai között a jogellenesen tartózkodó személyek visszafogadásáról szóló Luxemburgban, 2002. január 23. napján aláírt Egyezmény kihirdetéséről

Indokolás

A Magyar Köztársaság Kormánya és a Benelux Államoknak (a Belga Királyság, a Luxemburgi Nagyhercegség, a Holland Királyság) az 1960. április 11-i Benelux Egyezmény rendelkezéseinek alapján eljáró Kormányai között a jogellenesen tartózkodó személyek visszafogadásáról szóló Egyezményt (a továbbiakban: Egyezmény) és annak végrehajtására készült Jegyzőkönyvet (a továbbiakban: a Jegyzőkönyv) 2002. január 23. napján, Luxemburgban írták alá. Az Országgyűlés az Egyezményt 2003. szeptember hó 19. napján 91/2003. (IX. 19.) OGY. határozatával megerősítette. A nemzetközi szerződés 2003. év december hó 1. napján hatályba lépett.

Az Egyezmény alapján a megkeresett Szerződő Fél különösebb formalitás nélkül visszafogadja saját állampolgárait, akik a megkereső Szerződő Fél államának területén tartózkodnak és ezen állam jogszabályaira figyelemmel nem felelnek meg a külföldiek belépésére vagy a tartózkodására vonatkozó feltételeknek (2. Cikk).

A Szerződő Felek, a nemzetközi szerződésben foglalt feltételek esetén kötelesek államuk területére visszafogadni harmadik ország azon állampolgárait vagy hontalan személyeket is, akik a megkereső Szerződő Fél államának területén érvényes belépési vagy tartózkodási feltételeknek nem, vagy már nem felelnek meg, feltéve, hogy az érintett személyek korábban a megkeresett Szerződő Fél államának területén jogszerűen tartózkodtak, és közvetlenül ezen állam területéről léptek be a megkereső Szerződő Fél területére (3. Cikk).

Az Egyezmény rendelkezései kiterjednek a harmadik ország állampolgárainak hazájukba történő átutazására vagy átszállítására, ennek feltételeire, valamint az átszállítás megtagadásának lehetséges eseteire (5. Cikk).

Az Egyezmény rendelkezései szerint [5. Cikk (4) bekezdése] a Szerződő Felek azon személyek átutazását, átszállítását nem kérelmezik, illetve az elutasítható, ha vélelmezhető, hogy

- az érintett személy átutazása, illetve átszállítása veszélyezteti a megkeresett Szerződő Fél közrendjét, közbiztonságát, közegészségügyét, vagy nemzetközi kapcsolatait; vagy

- akiket a célállamban vagy az esetleges tranzitállamokban kínzás, embertelen, megalázó bánásmód, halálbüntetés fenyegeti, vagy faji, vallási, nemzeti hovatartozása, társadalmi csoporthoz tartozása vagy politikai nézetei miatt üldöztetésnek lenne kitéve; illetve

- akivel szemben akár a megkeresett Szerződő Fél államában, akár a célállamban, vagy az esetleges tranzitállamban fennáll a büntetőeljárás indítása vagy büntetés végrehajtás lehetősége, kivéve a tiltott határátlépés esetét.

Az Egyezmény megteremti az ismételt visszafogadás lehetőségét, azaz a megkereső Szerződő Fél különösebb formalitás nélkül visszafogadja az átadott, átszállított személyt, amennyiben utólag megállapítást nyer, hogy az érintett személy átadásának, átszállításának feltételei korábban nem álltak fenn [2. Cikk (3) bekezdése, 5. Cikk (3) bekezdése].

Az Egyezmény végrehajtása során személyes adatokat is átadnak, az adatok védelmét szolgáló szabályokat az Egyezmény 8. Cikke tartalmazza. E szabályok megfelelnek az egyének védelméről a személyes adatok gépi feldolgozása során, Strasbourgban, 1981. január 28. napján kelt Egyezmény (kihirdette az 1998. évi VI. törvény), valamint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek. A benelux Szerződő Felek által biztosított védelemnek meg kell felelnie továbbá a személyes adatok kezelése és a személyes adatok szabad áramlása során az egyének védelméről szóló, az Európai Parlament és az Európai Unió Tanácsa 1995. október 24-i, 95/46/EK Irányelve rendelkezéseinek is.

Az Egyezmény tartalmazza az állampolgárság bizonyítására, illetve vélelmezésére szolgáló okiratok illetve tények felsorolását (4. Cikk), továbbá a visszafogadás iránti kérelem benyújtására vonatkozó legfontosabb eljárási szabályokat, az alkalmazandó határidőket (6-7. Cikk), illetve a költségek viselésének módját (9. Cikk). Az Egyezmény végrehajtásának folyamatos figyelemmel kísérésére, az illegális migráció elleni fellépéshez szükséges intézkedések kidolgozására a Szerződő Felek illetékes minisztériumai Szakértői Bizottságot hoznak létre (10. Cikk).

Az Egyezmény végrehajtásához szükséges szabályokat a végrehajtási Jegyzőkönyv tartalmazza, amelyre vonatkozó felhatalmazást az Egyezmény 12. Cikke tartalmazza, s amelyet az Egyezménnyel egyidejűleg írtak alá. A Jegyzőkönyv rögzíti az illetékes hatóságokat, a kölcsönös tájékoztatás módját, a végrehajtás során követendő eljárás szabályait, az átvételhez szükséges adatokat és iratokat, a személyek átvételére és átszállítására kijelölt határátkelőhelyeket, a felmerülő költségek megtérítésének módját.

Az Egyezmény letéteményese a Belga Királyság Kormánya. Az Egyezmény határozatlan időre szól, és a hatályba lépéshez szükséges belső jogi előírások teljesítéséről szóló legkésőbbi diplomáciai jegyzéknek a Belga Szerződő Fél általi kézhezvételét követő második hónap első napján lép hatályba, melynek megtörténtéről a letéteményes Szerződő Fél mindegyik Szerződő Felet tájékoztatja.

Az Egyezmény hatálya valamennyi Szerződő Fél tekintetében teljes, a Holland Szerződő Fél záradéka pedig kimondja, hogy a Holland Királyság tekintetében az Egyezmény alkalmazása a holland Antillákra és Arubára is kiterjeszthető, melynek megtörténtéről a letéteményest köteles értesíteni, amely erről a többi Szerződő Felet is tájékoztatja.

Az aláírt Egyezményt az Országgyűlés megerősítette. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni.