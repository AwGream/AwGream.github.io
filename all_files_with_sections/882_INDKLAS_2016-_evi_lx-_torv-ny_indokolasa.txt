2016. évi LX. törvény indokolása

a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény és a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosításáról

-----STARTING---POINT---ALTALANOS--- 

A területalapú jellegű támogatások igénybe vétele során a kérelmet benyújtó ügyfélnek valamilyen - törvényben meghatározott módon - igazolnia kell a földhasználatának jogszerűségét és tényszerű fennállását. Az uniós rendelkezések (1307/2013/EU rendelet, 640/2014/EU rendelet) alapján a támogatás annak folyósítható, aki az adott területtel ténylegesen rendelkezik. Ugyanakkor túligénylés vagy többes igénylés esetében a jogosultságok megállapításához nélkülözhetetlen eszköz a Mezőgazdasági és Vidékfejlesztési Hivatal (a továbbiakban: MVH) számára, hogy meg tudja állapítani az ügyfeleknek az adott terület vonatkozásában fennálló földhasználatának a jogszerűségét is.

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény (a továbbiakban: MVH eljárási törvény) 44. §-a szerint az ügyfelet a kérelmében megjelölt földterületekre nézve jogszerű földhasználónak kell tekinteni, amíg annak vonatkozásában kétség nem merül fel, vagy az MVH által lefolytatott ellenőrzési eljárás alapján rendelkezésre álló okirat ezt alátámasztja. Ha az ügyfél földhasználatának jogszerűsége vonatkozásában kétség merül fel, így különösen, ha ugyanarra a földterületre egyidejűleg több ügyfél jelentett be terület alapú támogatási kérelmet, az érintett ügyfeleket az MVH határidő tűzésével adategyeztetésre hívja fel. Az adategyeztetési eljárás sikertelensége esetében vagy az ellenőrzés keretében az MVH felhívására az ügyfél köteles földhasználata jogszerűségét igazolni.

A gyakorlati jogalkalmazás során nyert tapasztalatok azt mutatják, hogy az MVH eljárási törvény szerinti bizonyítási eszközök köre nem teljes körű, abból hiányzik a bíróság által elrendelt ideiglenes intézkedés (jogvita esetében a jogerős döntésig), a részaránykiadási eljárás befejezéséig fennálló szövetkezeti földhasználati jog, valamint a honvédelmi rendeltetésű területeket használó állami erdőgazdaságok szerződése.

A származási bizonyítvány kiállítására vonatkozó feladatot a Magyar Agrár-, Élelmiszergazdasági és Vidékfejlesztési Kamara (a továbbiakban: Agrárkamara) 2004. május 1. napja óta látja el. A Magyar Közlöny 49. számában kihirdetett, az uniós vámjog végrehajtásáról szóló 2016. évi XIII. törvény (a továbbiakban: új Vámtv.) 138. §-a 2016. május 1. napjával hatályon kívül helyezte a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény (a továbbiakban: Aktv.) 16/A. §-át. Indokolt az Agrárkamara számára biztosítani ennek a jogkörnek gyakorlását, mert harmadik országokba történő export esetében a származási bizonyítvány megléte a termék beszállításának a feltétele.

-----STARTING---POINT---RESZLETES---

Az 1. §-hoz

A jogszerű földhasználók köre kibővítésre kerül a földet bírósági ideiglenes intézkedés vagy szövetkezeti földhasználati jog alapján használóval, továbbá a honvédelmi rendeltetésű területet szerződés alapján használóval.

A 2. §-hoz

A támogatás igénybe vételének jogosulatlanságát a hatályos szabályozás szerint bármilyen hibás vagy valótlan adat közlése megvalósítja, függetlenül attól, hogy az a támogatás céljával összefüggő volt-e. Ennek pontosítása szükséges, hogy csak a támogatási feltétel vonatkozásában valótlan tény közlése okozza a jogosulatlan támogatás szankcióját.

A 3. §-hoz

Átmeneti rendelkezés annak érdekében, hogy a jogszerű földhasználókra módosítást a 2016. évben beadott egységes kérelmekre induló eljárásokban is alkalmazni lehessen, továbbá a valótlan tényközléssel kapcsolatos pontosítás a folyamatban levő eljárásokban is alkalmazható legyen.

A 4. §-hoz

Az új Vámtv. 138. §-a 2016. május 1. napjával hatályon kívül helyezte az Aktv. 16/A. §-át. A hivatkozott rendelkezés szerint az Agrárkamara állítja ki a mezőgazdasági termékek és élelmiszerek vonatkozásában a Közösségi Vámkódex létrehozásáról szóló 2913/92/EGK tanácsi rendelet végrehajtására vonatkozó rendelkezések megállapításáról szóló, 1993. július 2-i 2454/93/EGK bizottsági rendelet 48. cikke szerinti származási bizonyítványt.

A származási bizonyítvány kiállítására vonatkozó feladatot az Agrárkamara 2004. május 1. napja óta látja el. A feladat Agrárkamarára történő delegálása továbbra is célszerű, ugyanis az Agrárkamara szoros kapcsolatot ápol az agrárpiaci szereplőkkel, és rendelkezik azzal a szakmai tudással illetve szektorismerettel, amely a tárgyalt feladat ellátásához szükséges.

Tekintettel egyfelől az Aktv. 16/A. §-ának hatályon kívül helyezésére és mindeközben nem jelöli ki az Agrárkamarát a mezőgazdasági termékek és élelmiszerek vonatkozásában a Közösségi Vámkódex szerinti származási bizonyítványt kiállító szervként, másfelől arra, hogy a gazdasági kamaráról szóló 1999. évi CXXI. törvény 10. § (1) bekezdésének a) pontja sem differenciálja tárgyi alapon a származást igazoló gazdasági kamarákat, indokolt, hogy az Aktv. továbbra is egyértelműen az Agrárkamarát jelölje meg származást igazoló szervnek a mezőgazdasági termékek és élelmiszerek tekintetében.

-----STARTING---POINT---VEGE---

Az 5. §-hoz

Hatályba léptető rendelkezés.