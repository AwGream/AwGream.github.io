2020. évi CLXXVI. törvény végső előterjesztői indokolása

a villamos energiáról szóló 2007. évi LXXXVI. törvény módosításáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontjában foglaltak alapján a Magyar Közlöny mellékleteként megjelenő Indokolások Tárában közzétételre kerül.

A villamos energiáról szóló 2007. évi LXXXVI. törvény módosításának célja jogharmonizációs kötelezettség teljesítése, melynek keretében az Európai Unió Tiszta Energia Csomagjának részét képező, a villamos energia belső piacára vonatkozó közös szabályokról és a 2012/27/EU irányelv módosításáról szóló, 2019. június 5-i (EU) 2019/944 európai parlamenti és tanácsi irányelv rendelkezései kerülnek átültetésre.

-----STARTING---POINT---RESZLETES---

Az 1. §-hoz

Az irányelv átültetéséhez szükséges és céljainak végrehajtását segítő értelmező rendelkezéseket határozza meg.

A 2. §-hoz

A rugalmassági piac kialakulását elősegítő rendelkezés, amely biztosítja, hogy a termelő tevékenységét az elosztói rugalmassági szolgáltatások nyújtása céljából is értékesítheti.

A 3. §-hoz

A módosított rendelkezés azt a célt szolgálja, hogy a hálózati engedélyesek által beszerezni kívánt szolgáltatások érdekében alkalmazott piaci alapú eljárások eredménytelensége esetén a hálózatok biztonságos üzemeltetése érdekében a hálózati engedélyesek a szolgáltatásokat nem piaci alapú eljárások keretében is be tudják szerezni.

A 4. §-hoz

A rendelkezés ösztönzést tartalmaz az aktív felhasználók és az energiaközösségek megújuló energia felhasználásával történő villamosenergia-termelésére és megosztására.

Az 5. §-hoz

Új feladatot határoz meg az átviteli rendszerirányító számára a hálózati kapacitások kiosztásával kapcsolatban.

A 6. §-hoz

A rendelkezés rögzíti, hogy az átviteli rendszerirányítói feladatok ellátása összeférhetetlen az aggregálási tevékenységgel, ezzel is garantálva az átviteli rendszerirányítói függetlenséget. A rendelkezés rögzíti továbbá, hogy az átviteli rendszerirányító villamosenergia-tárolót nem üzemeltethet.

A 7. §-hoz

A rendelkezés a hálózati engedélyesek adatgazdálkodásra vonatkozó kötelezettségeit rögzíti, valamint biztosítja a felhasználó és a felhasználó felhatalmazásával rendelkező harmadik fél hozzáférését a felhasználói adatokhoz.

A 8. §-hoz

A rendelkezés rögzíti a hálózati engedélyesek adatgazdálkodásra és információcserére vonatkozó kötelezettségeit annak érdekében, hogy a hálózati engedélyesek igényei ne ütközzenek az elosztói rugalmassági szolgáltatás vagy rendszerszintű szolgáltatás céljára történő kapacitáslekötés, igénybevétel esetén. Arra az esetre, ha ugyanazon időszakra vonatkozóan ugyanazon kapacitást tervezik igénybe venni, úgy a rendelkezés rögzíti, hogy a hálózati engedélyesek az elosztó hálózaton felmerülő igények elsőbbségi, a rendszerszintű szolgáltatások ellehetetlenülésével nem járó kielégítésére törekszenek.

A 9. §-hoz

A rendelkezés rögzíti azokat az új szempontokat, amelyekre az elosztói engedélyeseknek a hálózatfejlesztési tervek kidolgozásakor figyelemmel kell lenniük.

A 10. §-hoz

A rendelkezés a villamosenergia-kereskedők közötti versenyt elősegítve biztosítja, hogy a fogyasztó felhatalmazásával bíró villamosenergia-kereskedő kérésre hozzáfér az elosztói engedélyes által tárolt fogyasztói adatokhoz. Az adatok a felhasználó felhatalmazásával bíró aggregátor számára is hozzáférhetőek.

A 11. §-hoz

A rendelkezés az irányelvi elvárásoknak megfelelően az elosztói engedélyes kötelezettségét rögzíti, hogy az elosztói szabályzat rendelkezései szerint tervezze, szerezze be és számolja el az elosztói rugalmassági szolgáltatásokra vonatkozó igényeit.

A 12. §-hoz

A rendelkezések az irányelv előírásai alapján rögzítik, hogy az elosztói engedélyesek az elosztóhálózatok biztonságos üzemeltetése érdekében elosztói rugalmassági szolgáltatásokat vesznek igénybe. A rendelkezés meghatározza a beszerzési eljárás követelményeit és egyes lépéseit, más rendelkezéseket pedig az elosztói szabályzatok szintjére utal.

A 13. §-hoz

A rendelkezés biztosítja, hogy az elosztói engedélyesek a jövőben is létesíthessenek és üzemeltethessenek villamosenergia-tárolót meghatározott feltételek mellett.

A 14. §-hoz

A rendelkezés rögzíti, hogy az elosztói tevékenység összeférhetetlen az aggregálási tevékenységgel.

A 15. §-hoz

A rendelkezés egyrészről rögzíti, hogy a hálózati engedélyesek a hálózatokhoz való hozzáférés biztosítása során előnyben részesítik azokat a termelőket, amelyek állami támogatás igénybevétele nélkül valósítanak meg beruházást. Másrészről pedig a megújuló erőforrások felhasználásával villamos energiát termelő beruházások tervezhetőségének biztosítása érdekében új feladatként határozza meg a hálózati engedélyesek számára, hogy a rendelkezésre álló kiosztható csatlakozási ponti kapacitásokat transzparens módon meghatározott rendszerességgel közzétegye.

A 16. §-hoz

A rendelkezés révén valamennyi fogyasztó számára biztosított a mérőberendezések leolvasása az irányelvben meghatározott rendszerességgel.

A 17. §-hoz

A rendelkezések biztosítják, hogy a fogyasztó által kezdeményezett kereskedőváltás valóban díjmentesen történjen, továbbá rögzíti azokat a feltételeket - eseteket és alanyi kört - amikor a villamosenergia-kereskedő szerződésmegszüntetési díjat alkalmazhat. A rendelkezés továbbá rögzíti, hogy a kereskedőváltás folyamata nem lehet hosszabb 21 napnál, mely megfelel az irányelv elvárásainak. 2026. január 1. napjától pedig a kereskedőváltás technikai folyamata az igénybejelentéstől számított legfeljebb 24 órán belül meg kell történjen és bármely munkanapon végrehajtható kell legyen.

A 18. §-hoz

A rendelkezés rögzíti a szervezett villamosenergia-piaci engedélyesi tevékenység és az aggregálási tevékenység összeférhetetlenségét.

A 19. §-hoz

A rendelkezés biztosítja, hogy az aggregátor jogosult legyen villamos energiát értékesíteni, amennyiben termelőket aggregál, vagy saját termelésű villamos energiával rendelkezik.

A 20. §-hoz

A rendelkezés az irányelvi elvárásokkal összhangban biztosítja a fogyasztók adatokhoz történő hozzáférését.

A 21. §-hoz

A rendelkezés egyértelművé teszi a fogyasztóvédelmi hatáskörmegosztást a fogyasztóvédelmi hatóságok és a Magyar Energetikai és Közmű-szabályozási Hivatal (a továbbiakban: Hivatal) között, amely alapján a Vet. és a végrehajtására kiadott jogszabályokban foglaltakkal kapcsolatos lakossági panaszokat a fogyasztóvédelmi hatóság vizsgálja meg, míg a lakossági fogyasztónak nem minősülő fogyasztó esetén a Hivatal jár el.

A 22. §-hoz

A rendelkezés nem jogharmonizációs célú. A rendelkezés azt célt szolgálja, hogy a kiserőművi beruházások megvalósulása kiszámíthatóbbá váljon. A rendelkezés arra ösztönzi a hálózati csatlakozási szerződéssel rendelkező beruházókat, hogy a beruházást mielőbb megvalósítsák és a kiserőmű csatlakozását és kereskedelmi üzemét jelentősebb halasztás nélkül megkezdjék.

A 23. §-hoz

A rendelkezés nem jogharmonizációs célú. A rendelkezés a hálózati kapacitások jobb tervezhetőségét hivatott szolgálni, azáltal, hogy időbeli keretet határoz meg a hálózatra történő csatlakozás megtörténtére vonatkozóan. Ez alapján a hálózati csatlakozási szerződésben megszerzett rendelkezési jog a szerződött kapacitás mértékére vonatkozóan az elosztóra száll vissza, ha a termelő a hálózati csatlakozási szerződés megkötését követően a kiserőmű esetén három évig, az 50 MW és ezt meghaladó teljesítő képességű erőmű esetén öt évig nem csatlakozik a hálózatra.

A 24. §-hoz

A rendelkezés az irányelvvel összhangban biztosítja a fogyasztó teljes körű tájékoztatásához való jogát a villamosenergia-vásárlási szerződés megkötését megelőzően.

A 25. §-hoz

A rendelkezések révén egységesedik a villamosenergia-vásárlási szerződések tartalma valamennyi fogyasztó esetében és ezzel egyidejűleg erősíti a fogyasztói jogokat. További rendelkezések rögzítik a villamosenergia- kereskedő által egyoldalúan módosítható szerződési feltételek módosítása esetén követendő eljárást.

A 26. §-hoz

A rendelkezések rögzítik az energiaközösségekre, mint új jogalanyokra vonatkozó szabályozást az irányelvvel összhangban.

A rendelkezések rögzítik az aggregátorokra, mint új jogalanyokra, az aggregálási szerződésre és az aggregátorváltásra vonatkozó szabályozást az irányelvvel összhangban.

A 27. §-hoz

A rendelkezés az irányelv elvárásai szerint rögzíti, hogy az elosztói rugalmassági szolgáltatások körére és beszerzésükre vonatkozó elosztói szabályzatot az engedélyes transzparens és minden érintett bevonásával történő eljárásban dolgozza ki.

A 28. §-hoz

A rendelkezés rögzíti, hogy az új termelői kapacitások engedélyeztetése során figyelembe kell venni az új termelői kapacitások létesítése helyetti alternatívákat, így különösen a keresletoldali szabályozással kapcsolatos megoldásokat és a villamosenergia-tárolást.

A 29. §-hoz

A rendelkezés rögzíti, hogy a rendszerhasználati díjak megállapításakor a 2019/943/EU parlamenti és tanácsi rendelet 13. cikk (3) bekezdése szerinti teher-újraelosztás alkalmazása esetén mely költségeket kell figyelembe lenni.

A 30. §-hoz

A rendelkezés biztosítja, hogy az engedélyesek üzleti titkainak sérelme nélkül a rendszerhasználati díjak kiszámításához figyelembe vett adatokat a Hivatal nyilvánosságra hozza.

A 31. §-hoz

Az egyes szereplők adatkezelésére vonatkozó felhatalmazását tartalmazza a rendelkezés.

A 32. §-hoz

Az irányelvvel összhangban a Hivatal, mint szabályozó hatóság feladatköre bővül, egyrészről figyelemmel kíséri az aktív felhasználók, az energiaközösségek és az aggregátorok elterjedésének tendenciáit és amennyiben ezeket akadályozó tényezőket tapasztal, az akadályok felszámolására irányuló javaslatokat fogalmaz meg. Másrészről a Hivatal mint szabályozó hatóság feladatköre bővül, a villamosenergia-kereskedők közötti versenyt elősegítendő és a fogyasztók tájékozódását és aktív magatartását biztosítandó a teljes villamosenergia-piacra kiterjedő összehasonlító eszközt működtet.

Az irányelvvel összhangban a Hivatal az egyablakos ügyintézés keretében tájékoztatást nyújt a felhasználók részére a jogaikra, az alkalmazandó jogszabályokra és a jogvita esetén rendelkezésükre álló vitarendezési mechanizmusokra vonatkozóan.

A 33. §-hoz

Felhatalmazó rendelkezés a kormány számára a Hivatal aggregátok és energiaközösségekre vonatkozó nyilvántartásba vételi feladatával kapcsolatban.

A 34. §-hoz

Jogharmonizációs záradék.

A 35. §-hoz

Jogharmonizációs célú szövegcserés módosítások.

A 36. §-hoz

A rendelkezés hatályon kívül helyezése szükséges, mivel az sérti a jogalkotásról szóló 2010. évi CXXX. törvény 3. §-át, valamint a Magyarország gazdasági stabilitásáról szóló 2011. évi CXCIV. törvény 35. §-át, tekintettel arra, hogy az azonos, vagy hasonló életviszonyokat azonos, vagy hasonló módon, szabályozási szintenként lehetőleg ugyanabban a jogszabályban szükséges szabályozni.

-----STARTING---POINT---VEGE---

A 37. §-hoz

A módosító törvény hatálybalépésére vonatkozó rendelkezést tartalmaz.

A 38. §-hoz

A módosító törvény jogharmonizációs záradéka.