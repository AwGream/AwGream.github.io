1995. évi XL. törvény indokolása

a közbeszerzésekről

-----STARTING---POINT---ALTALANOS--- 

1. A közbeszerzésekről szóló törvényjavaslat (a továbbiakban: javaslat) megalkotását mindenekelőtt az indokolja, hogy biztosítani kell az államháztartás alrendszerei vagyongazdálkodásának hatékonyságát és átláthatóságát, különös tekintettel arra, hogy jelenleg is több tízmilliárd forintra becsülhető a közbeszerzéseknek az államháztartás kiadásain belüli éves részaránya. A hatályos szabályozás e céloknak nem tesz eleget, a hiányos és elnagyolt jogszabályok módosítása helyett új törvény megalkotására van szükség. Az új törvény szabályozásának elveit, koncepcióját az 1100/1994. (XI.2.) Korm. határozat állapította meg.

2. A szabályozás fő célja, hogy rögzítse a közbeszerzések racionális költségkihatását elősegítő eljárás szabályait és a közpénzből beszerzett javak optimális minőségét, biztosítsa az államháztartási forrásokból lebonyolított beszerzések átláthatóságát, a verseny megvalósulását és - a nemzetközi szerződésekben vállalt kötelezettségeink teljesítése mellett, illetve a fennálló viszonosság keretei között - a magyar gazdaság érdekeinek érvényesítését.

3. A közbeszerzések piaca megnyitásának, illetve védelmének kérdése, valamint a közbeszerzésekre vonatkozó szabályok fontos területei a kereskedelmi, gazdasági kapcsolatokat rendező nemzetközi szerződéseknek. Magyarország integrációs törekvései megvalósítását elősegítő legátfogóbb nemzetközi szerződése, a Magyar Köztársaság és az Európai Közösségek és azok tagállamai között társulás létesítéséről szóló, Brüsszelben, 1991. december 16-án aláírt Európai Megállapodás (a továbbiakban: Európai Megállapodás) is tartalmaz 66. Cikkében szabályokat a közbeszerzésekről, "A verseny és más gazdasági rendelkezések" fejezet-cím alatt.

A 66. cikk alapján Magyarország közbeszerzési piacának védelmére mód van, ami a közösségi vállalatok magyarországi szerződés-odaítélési eljárásokban való részvételének nemcsak korlátozását, hanem teljes kizárását is jelentheti. A közbeszerzési piac védelme magában foglalja azt a lehetőséget is, hogy a belföldi áru-előállítás és munkaerő-foglalkoztatás elősegítésének szempontjai nemzetközi szerződéseinkkel összhangban érvényesüljenek. A beszerzéssel összefüggésben az áru hazai származása, illetve a belföldön foglalkoztatottak által előállított érték alapján történő előnyben részesítés nem ütközik az Európai Megállapodásban foglaltakkal a 10 éves átmeneti időszak alatt. Az áruk szabad mozgásának szabályait nem sérti ez a preferencia, továbbá az Európai Megállapodás 26. cikkében kimondottan a belső pénzügyi természetű intézkedés vagy gyakorlat tekintetében rendelkezik az egyik fél termékei és a másik fél területéről származó hasonló termékek között a közvetlen vagy közvetett módon történő megkülönböztetés tilalmáról.

Magyarország az átmeneti időszak végére a közösségi vállalatok irányában a nemzeti elbánás biztosítására vállalt kötelezettséget, s nem - expressis verbis - arra, hogy a közbeszerzésekre vonatkozó jogszabályait a közösségi normákhoz harmonizálja. Sőt a közösségi beszerzési szabályok helyett a közbeszerzés "GATT összefüggéseit" emeli ki a Megállapodás.

Mindazonáltal a javaslat nagymértékben a vonatkozó európai közösségi irányelvek szabályaira épül, mivel az Európai Megállapodás 67. Cikke alapján fennálló általános jogharmonizációs kötelezettségünk e területre is értelmezendő. Másrészt célszerű is átvenni a közösségi normákat, hiszen piacgazdasági körülmények között már a 70-es évek elejétől csiszolódó, s mára jólbevált szabályozási rendszerről van szó, melynek kellően részletező versenyeztetési szabályai biztosítják a verseny tisztaságát és a közpénzek felhasználásának átláthatóságát, ellenőrizhetőségét.

Az EFTA-államokkal és a közép-európai országokkal kötött szabadkereskedelmi megállapodásaink is rendelkeznek a közbeszerzésről. A megállapodások közbeszerzésről szóló cikkei alapján az összegezhető, hogy egyrészt a piacnyitás köre és mértéke tekintetében biztosított előnyeink fenntartására lehetőségünk van, illetve a közép-európai államokkal szemben érdemes a viszonosság elvén állni. Másrészt a deklarált törekvéseinkre tekintettel a GATT Kormányzati beszerzésekről szóló Kódexéhez való csatlakozás kérdését a későbbiekben meg kell vizsgálni.

A GATT Kormányzati beszerzésekről szóló Kódexéhez való csatlakozás tekintetében Magyarország távlatilag kötelezte el magát, mikor az említett szabadkereskedelmi megállapodásokban rögzítette csatlakozásra való törekvését. Közeljövőbeni csatlakozásunk annyiban nem javasolható, hogy a Kódexben részes országok irányába meg kellene nyitnunk kormányzati árubeszerzési piacunkat - az új GATT-Kódex 1996-ban történő hatályba lépése esetén pedig az annak hatálya alá tartozó, szélesebb körű beszerzési piacunkat -, s így az Európai és az EFTA-Megállapodáson alapuló aszimmetria biztosította előnyöktől is eleshetünk.

A jövőbeni csatlakozás kérdésétől függetlenül célszerű a Kódex legfontosabb normáit is beépíteni a javaslatba.

4. A javaslat alapvetően a közbeszerzésekről szóló hat európai közösségi irányelv szabályaira épül, mindazonáltal a GATT Kormányzati Beszerzésekről szóló Kódexe és a közbeszerzések tárgyában született UNIDROIT-mintatörvény, valamint - a magyar jogi hagyományoknak megfelelően - az 1934-es Közszállítási Szabályzat egyes normái is beépültek a javaslatba.

5. Nemzetközi szerződéseinkből következik, hogy a szabályozást átmeneti időszakra kell kidolgozni két szempontrendszer összeegyeztetésével:

- egyrészt a közbeszerzések általános, normatív szabályozásánál - a jogharmonizáció követelményét érvényesítve - figyelembe kell venni az EK irányelveit;

- másrészt a külföldi székhelyű vállalkozások számára a teljes piacnyitást csak 2004 után kell megvalósítanunk. Ez lehetőséget ad a hazai ipar és foglalkoztatáspolitika elősegítésére irányuló szabályok kialakítására.

A javaslat kidolgozásánál fontos követelménynek kellett tekinteni e szempontok közötti összhang kialakítását, a nemzetközi szerződéseknek megfelelő módon a hazai gazdasági érdekek optimális érvényesülését. Az államháztartás kiadásainak hatékony felhasználása és a hazai termelés, foglalkoztatáspolitika elősegítésének érdekei ugyanakkor egymással esetenként ellentétesek is lehetnek. Ennek megfelelően - a nemzetközi megállapodásainkkal is összhangban - a helyes arányok kialakítása, a belső szabályozás egyensúlyának, az eltérő, esetenként egymással ellentétes érdekeknek az egyeztetése kifinomult, árnyalt szabályozást és gyakorlatot igényel.

A közbeszerzési gazdaság- és kereskedelempolitikai koncepciónak tehát arra kellett választ adnia, hogy milyen módon lehetséges átlátható szabályokkal átmenetileg a hazai vállalkozásokat kedvezményekben részesíteni úgy, hogy eközben a közbeszerzési szabályozás másik fontos gazdaságpolitikai célja, a közpénzek hatékony felhasználása se sérüljön. A hazai ipar- és piacvédelem, a foglalkoztatáspolitika érdekeit szolgáló feltételek kialakításához, a Magyarországon működő vállalkozásoknak a gazdasági és termelési szerkezet átalakításához, a stabilizációjához, a közpénzekből történő vásárláskor a nemzetközi gyakorlattal összhangban álló kedvezményeket lehet nyújtani.

A javaslat a közbeszerzési gazdaság- és kereskedelem politikai koncepció részeként lehetővé teszi, hogy az ajánlat kérő az ajánlati felhívásban előírhassa, hogy az eljárásban csak belföldi székhelyű (lakóhelyű) ajánlattevők vehetnek részt, feltéve, hogy az eljárással elérni kívánt cél teljesítése így is valószínűsíthető. Erre a lehetőségre akkor kerülhet sor, ha az ajánlati felhívásnak megfelelő minőségű hazai áru, szolgáltatás vagy építőipari kapacitás rendelkezésre áll. Feltehető, hogy ezzel a lehetőséggel elsősorban az építési beruházás, valamint a szolgáltatási tevékenység esetében élnek majd az ajánlatkérők. E szabály egyrészt biztosítja a közpénzek hatékony felhasználását, mivel kizárólag belföldi székhelyű ajánlattevők részére csak akkor lehet ajánlati felhívást közzétenni, ha az előminősítési eljárás alapján megállapítható, hogy a közbeszerzési célt kielégítő, megfelelő mennyiségű hazai áru stb. ténylegesen rendelkezésre áll. Ilyen esetben a hazai ajánlattevő előnyben részesítése elősegítheti a hazai ipar és foglalkoztatáspolitika érdekeit, az elmaradott térségek fejlesztését, és a belföldi székhelyű (lakóhelyű) vállalkozó tevékenysége után a magyar költségvetés részére teljesít különböző kötelező pénzbeli befizetéseket.

Az előbbiekhez képest sajátos megítélést igényel az átmeneti piacvédelmi jellegű intézkedések fenntartása. Az építési beruházási munkáknál, illetve az ahhoz kapcsolódó szolgáltatási tevékenységeknél - az átmeneti időszakra - célszerű fenntartani az importengedélyezést és a foglalkoztatáspolitikai szempontokat érvényesítő szakmai engedélyezési rendszert. Ennek a működtetése ugyan független a közbeszerzéstől, viszont a két egymástól eltérő elven alapuló rendszer működtetése összekapcsolható, és átmenetileg a hazai érdekek érvényesítése céljából együtt is fenntartható.

A javaslatban a hazai termelést és foglalkoztatást elősegítő néhány normatív rendelkezést lehet - részben prezentációs szempontból is mérlegelve - megfogalmazni. A hazai termelés- és foglalkoztatáspolitika érvényesítését szolgálja, hogy az ajánlatkérő a javaslatban kötelezően előírt eseteken túlmenően is meghatározhat olyan szempontokat, amelyeket az ajánlati felhívásban foglaltak szerint az összességében legelőnyösebb ajánlat kiválasztásánál, vagy az egyébként egyenértékű ajánlatok közötti választásnál kíván érvényesíteni. Ezek a szempontok a foglalkoztatáspolitikai célkitűzések érvényesítése - beleértve a munkahelyteremtés ösztönzését -, az elmaradott térségek fejlesztése, a környezetvédelmi érdekek és a kis- és középvállalkozások részvételi esélye növelésének előnyben részesítését jelentik.

Az ajánlatok értékelése során alapvetően a hazai ipar szempontjából a közbeszerzés tárgyát képező termék származása, illetve a beszerzés teljesítéséhez igénybevett munkaerő - építési beruházás esetén a hazai alvállalkozók foglalkoztatása - képezheti a preferencia alapját. A nemzeti gyakorlatban ismert a hazai vállalkozások, illetve a hazai eredetű termékek számára árpreferencia biztosítása is. Ennek mértékét befolyásolja az adott ország gazdasági helyzete, a nemzetközi megállapodások keretei, valamint a hazai gazdaság és foglalkoztatás védelméhez fűződő megkülönböztetett érdek (pl. a Buy American Act meghatározott körben igen jelentős hazai árelőnyt ír elő, a legutóbb alkotott cseh közbeszerzési törvény tíz százalék árpreferenciát tesz lehetővé. Hasonló preferenciális lehetőségek érvényesíthetőek a világbanki hitelek terhére történő beszerzések esetén).

A fentiekkel összhangban úgy rendelkezik a javaslat, hogy az ajánlatok elbírálása során legfeljebb tíz százalékos mértékű eltérés esetén azt az árra vonatkozó ajánlatot is egye nértékűnek kell tekinteni, amely alapján a belföldön foglalkoztatottak által előállított érték az árubeszerzés tárgya értékének ötven százalékát meghaladja. A preferencia mind az árubeszerzés területén, mind az építési beruházásra vonatkozó ajánlatok esetében fennáll, ez utóbbiaknál az építési beruházás részét képező árubeszerzés értékét, illetve a hazai alvállalkozók közreműködésének arányát kell alapul venni.

A javaslat tehát a termék hazai származásához kapcsolja a preferenciát, mivel az egyébként azonos feltételek esetén kedvező, ha a közbeszerzési célt kielégítő hazai termék ilyen mértékű előnyben részesül. Ugyanakkor a közbeszerzések másik fő célja: a közpénzek hatékony felhasználása sem sérül, mivel egyrészt a preferencia mértéke mérsékelt, másrészt a hazai előállításhoz kapcsolódó, állam részére történő befizetések a költségvetés számára bevételt biztosítanak.

A javaslat hatálya alá csak meghatározott értékhatár feletti közbeszerzések tartoznak, az ez alatti beszerzésekre nem célszerű a költséges és bonyolult közbeszerzési eljárás lefolytatása. A javaslat kidolgozásánál figyelembe kellett venni, hogy az értékhatár olyan mértékű legyen, amely elősegíti a közbeszerzésekről szóló szabályozás céljának a megvalósulását, a közpénzek felhasználásának átláthatóságát, az államháztartás kiadásainak hatékony felhasználását.

6. A javaslatban foglaltak végrehajtásának költségki hatásairól és várható államháztartási hatásairól a Pénzügyminisztérium vizsgálatot végzett. A hatásvizsgálat összesítése szerint az államháztartás alrendszerei és a szolgáltató ágazatok ráfordításai tekintetében a javaslat által érintett beszerzések összege 273 Mrd forintra tehető, amelyből kb. 110-120 Mrd Ft összegű lehet a versenyeztetési eljárás alá eső hányad. A javaslat kb. 5000 szervezetet fog érinteni. Az eljárás költségeinek feltárása érdekében végzett vizsgálat alapján a versenyeztetési eljárás költsége a teljes beszerzés költségének 0,1-0,2 %-ára tehető. Néhány összehasonlító adat szerint a versenyeztetéssel történő beszerzés megvalósulása 5-20 % közötti megtakarítást eredményezhet. Mivel a versenytárgyalás intézménye hazánkban a törvény hatálybalépése előtt is létezett, ezért a megtakarítás összege az új szabályok következtében a megvalósuló versenytárgyalások értékének (110-120 Mrd Ft-nak) néhány %-ára tehető.

A javaslat létrehozza a Közbeszerzések Tanácsát, melynek létrehozatala kb. 60 M Ft költséggel fog járni. A vizsgálat szerint évente kb. 600-800 közbeszerzési eljárás indul, és a Tanács szervezetének lényegében ezzel arányosan kell kiépülnie. Nem becsülhető a jogsértésből következő eljárások száma, ezért olyan méretű szervezetet kell figyelembe venni, amely létrehozásakor már 60-80 eljárás lebonyolítására alkalmas és a későbbiek során rugalmasan bővíthető.

7. A javaslat több jogalanyi kör érdekét is érinteni fogja. Igy az államháztartás alrendszereihez tartozó szervezetekét - ideértve a helyi önkormányzatokat is - és az ezek támogatásában részesülő szervezetekét, melyek az ajánlatkérő pozíciójában szerepelhetnek. Emellett a javaslat a magyarországi székhelyű gazdálkodó szervezetek szempontjából is jelentős, melyek mind az ajánlatkérő, mind az ajánlattevő pozíciójában megjelennek. Végül áttételesen a munkavállalók érdekeit is befolyásolja a javaslat szabályozása. Mindezekre figyelemmel a jogalkotásról szóló 1987. évi XI. törvény 27. §-ának c) pontja szerint az említett jogalanyok, nevezetesen az érintett gazdasági, munkaadói és munkavállalói, valamint a helyi önkormányzatok érdekképviseleteinek országos szintű szervezetei, az országos gazdasági kamarák és a társadalombiztosítási önkormányzatok véleményét megismerve - az észrevételek többségét elfogadva - született döntés a javaslatnak az Országgyűlés elé történő beterjesztéséről.

-----STARTING---POINT---RESZLETES---

Az 1. §-hoz

A javaslat személyi hatálya alá különböző szervezetek, szervezettípusok tartoznak. A személyi hatály meghatározásának egyik szempontja az, hogy a közpénzekből, illetve a közpénzekből történő támogatás segítségével gazdálkodók a javaslat tárgyi hatálya alá tartozó beszerzéseik során kötelesek legyenek a javaslat versenyeztetési eljárási szabályai szerint eljárni.

Így a javaslat hatálya kiterjed az államra - ha közvetlenül vesz részt a beszerzésben (a Magyar Köztársaság Polgári Törvénykönyvéről szóló 1959. évi IV. törvény 28. §-a) -, továbbá az államháztartás mind a négy alrendszerére (központi kormányzat, elkülönített állami pénzalapok, helyi önkormányzatok, társadalombiztosítás költségvetései).

A javaslat személyi hatálya alá tartozik a köztestület (a Ptk. 65. §-a) és a közalapítvány (a Ptk. 76/G. §-a). A köztestület közfeladatot lát el, a működésével járó költségekhez a köztestület tagjai is hozzájárulnak - a gazdasági kamarák esetében pl. a tagdíj adók módjára hajtható be -, így indokolt, hogy pénzügyi forrásaik felhasználására ugyanazon szabályok érvényesüljenek, mint az államháztartás alrendszereire. Közalapítványt az Országgyűlés, a Kormány, valamint a helyi önkormányzatok képviselőtestülete hozhat létre közfeladat ellátásának folyamatos biztosítása céljából. A közfeladat ellátása alapvetően közpénzekből történik.

A javaslat személyi hatályának körébe tartozik az előzőek által, illetve részvételével létrehozott vagy meghatározó befolyása alatt álló - elsődlegesen nem nyereség- és vagyonszerzési céllal működő - szervezetek (alapítvány, társadalmi szervezet, közhasznú társaság, biztosító egyesület, vízgazdálkodási társulat).

A javaslat hatálya továbbá kiterjed - a fentieken kívüli - bármilyen típusú szervezetre, mely támogatásban részesül, illetve melynek fizetési kötelezettségéért a Kormány kezességet vállalt (az államháztartásról szóló 1992. évi XXXVIII. törvény alapján), feltéve, ha az erről szóló határozatban a Kormány a javaslat szabályait rendelte alkalmazni. A Kormány kezességvállalása esetén - függetlenül a kezességvállalás értékétől - eldöntheti, hogy a kezességvállalással szerzett pénzforrásból történő beszerzésre a javaslat szabályainak alkalmazását elrendeli-e. A támogatás meghatározása az értelmező rendelkezések között szerepel [10. § d) pont].

A személyi hatály megállapításának másik szempontja az, hogy ha a beszerzéssel érintett piac egészén kizárólagos jogosítvánnyal gazdálkodó a köz érdekében végzi tevékenységét (közszolgáltató tevékenységet végző gazdálkodó szervezet vagy önkormányzati intézmény), indokolt a jogszabály alapján - az állam, illetve az önkormányzat által - biztosított kizárólagos helyzet közösségi kontrollja annyiban, hogy a javaslat szabályait - a verseny, a nyilvánosság biztosítása érdekében - alkalmazni kell az ilyen szervezetek közszolgáltató tevékenységükkel közvetlenül összefüggő beszerzéseire [2. § (2) bek.]. Az állam vagy az önkormányzat, illetve az önkormányzati társulás többségi részesedésével működő gazdálkodó szervezetre, valamint a magántulajdonban levő gazdasági társaságra (pl. a koncessziós társaságra), illetőleg a helyi önkormányzatokról szóló 1990. évi LXV. törvény szerinti önkormányzati intézményre tehát akkor terjed ki e szempont alapján a javaslat hatálya, ha a közszolgáltató tevékenység - jogszabály alapján - kizárólagos joggal való végzésének hármas konjuktív feltétele fennáll. A közszolgáltató tevékenység, illetve a kizárólagos jogosítvány definícióját az értelmező rendelkezések tartalmazzák [10. § e), f) pont].

A javaslat hatálybalépése előtt megkötött koncessziós vagy az állam vállalkozói vagyonának értékesítéséről, illetőleg hasznosításáról szóló szerződésre vonatkozó átmeneti szabályt a záró rendelkezések tartalmazzák [94. § (3) bek.]. A javaslat hatálybalépése után - a lex posteriori derogat legi priori és a lex specialis derogat legi generali elve szerint - a koncesszióról szóló 1991. évi XVI. törvény pályázati kiírásra vonatkozó szabálya alapján [8. § (3) bek. b) pont] a pályázat kiírója már nem határozhat meg - ha a tevékenység gyakorlója a javaslat személyi hatálya alá tartozik, annak beszerzései tekintetében - a javaslatban foglaltaktól [26. § (3) bek., 35. §, 59. §] eltérő előnybenrészesítési szempontokat.

A javaslat nem érinti egyebekben a koncesszióról szóló törvénynek a koncessziós pályázatra, illetve a koncessziós szerződésre vonatkozó hatályos rendelkezéseit. A közbeszerzési szabályok alkalmazására nem a koncesszió-köteles tevékenység gyakorlása időleges jogának elnyerése kapcsán kerül sor, hanem a kizárólagos jog alapján közszolgáltató tevékenységet végző szervezet meghatározott jellegű beszerzései során.

A 2. §-hoz

A javaslat tárgyi hatálya alá a javaslat személyi hatálya szerinti szervezetek árubeszerzései, építési beruházásai és részükről szolgáltatások megrendelése tartoznak, feltéve, ha a beszerzés értéke eléri vagy meghaladja a külön meghatározott értékhatárt.

A beszerzés tárgya, illetve a beszerzést végző szervezetek szerinti eltérő értékhatárokat 1996. december 31-i hatállyal a javaslat átmeneti rendelkezései tartalmazzák [95. §]. Az 1997. évre és azt követően az éves költségvetési törvény állapítja meg a közbeszerzési értékhatárokat. Mivel az értékhatárok az éves költségvetési törvények rendelkezései szerint változhatnak, mindig a beszerzés megkezdésekor hatályos értékhatárok irányadók a javaslat tárgyi hatálya alá kerülés szempontjából.

A mindenkori értékhatár meghatározásakor kettős szempontnak kell érvényesülnie: egyfelől a beszerzések minél nagyobb hányadára ki kell terjednie a versenyeztetést, nyilvánosságot, preferenciákat biztosító javaslatnak; másfelől - tekintettel a közbeszerzési eljárás időigényes, költséges jellegére a kevésbé jelentős, kisebb összegű beszerzésekre nem célszerű kiterjeszteni a javaslat hatályát, mivel az eljárás költségei nem lennének arányban a felhasználáshoz fűződő ésszerűsítési szempontokkal.

A közbeszerzési értékhatárok alatti értékű beszerzések tekintetében a javaslat személyi hatálya alá tartozó szervezetek versenyeztetés nélkül, "szabadon" köthetnek szerződést, vagy eljárhatnak a javaslat szabályai szerint, ez utóbbi esetben egyben vállalva a javaslatból eredő kötelezettségeket is.

A 3. §-hoz

A közbeszerzés központosított eljárás keretében történő lebonyolítása jelentős költségmegtakarításokkal járhat. A javaslat lehetőséget ad a Kormány számára, hogy a központi költségvetési szervek tekintetében központosított közbeszerzési eljárást rendeljen el. A Kormánynak a központosított közbeszerzést elrendelő határozatában meg kell határoznia, hogy mely szervezetek, milyen tárgyú közbeszerzéseit kívánja egy eljárás keretében lefolytatni, s mely szervezet, személy jogosult - akár a javaslat személyi hatálya alá tartozókon kívül - ajánlatkérőként eljárni. A Kormánynak a határozatot nyilvánosságra kell hoznia, melyben a nem központi költségvetési szervek központosított közbeszerzési eljáráshoz való csatlakozásának lehetőségéről is tájékoztatást adhat.

Ha a Kormány ajánlatkérésre nem a javaslat személyi hatálya alá tartozó szervezetet jogosít fel, a javaslat rendelkezéseit akkor is alkalmazni kell. A Kormány külön jogszabályban meghatározhatja a központosított közbeszerzési eljárás részletes szabályait, összhangban a javaslat közbeszerzési eljárási szabályrendszerével.

A 4. §-hoz

A javaslat meghatározza a közbeszerzés értékének számítására vonatkozó szabályokat annak érdekében, hogy a beszerzésnek a javaslat tárgyi hatálya alá tartozása kérdését rendezze.

A közbeszerzés értékét a beszerzés tárgyának forgalmi adó nélkül számított, a beszerzés megkezdésének időpontjában legmagasabb összegű ellenszolgáltatásban kell meghatározni. A javaslat meghatározza a közbeszerzés megkezdésének időpontját, mely egybeesik a közbeszerzési eljárást ténylegesen megindító egyes hirdetmények közzétételének időpontjával. Ezen időpontnak a 4. § (1) bekezdése szempontjából van jelentősége.

Tekintettel arra, hogy árubeszerzés alatt nemcsak a dolog tulajdonjogának, hanem a használatára, hasznosítására vonatkozó jognak határozott vagy határozatlan időre történő megszerzését is érteni kell, szükséges az ilyen szerződések esetén a közbeszerzés értékének egységes számítására irányadó szabályok rögzítése.

A határozatlan időre kötött bérleti, haszonbérleti szerződés esetén a négy évre számított szerződéses bér összege jelenti a közbeszerzés értékét, összhangban a vonatkozó európai közösségi irányelv rendelkezésével. Lízingszerződés esetén, ha a szerződést tizenkét hónapnál hosszabb időre kötötték a szerződés időtartama alatti teljes szerződéses díjhoz hozzá kell számítani a dolog maradványértékét is. A határozott időre kötött bérleti, haszonbérleti szerződés tekintetében a közbeszerzés értéke - értelemszerűen - a szerződés időtartama alatti teljes szerződéses bér, illetve lízingdíj összege.

Ha az időszakonként visszatérő, határozatlan vagy egy évnél hosszabb időre kötött szerződés egy évre számított ellenszolgáltatásának összege eléri az értékhatárt, indokolt, hogy a javaslat tárgyi hatálya az ilyen szerződéssel történő beszerzésre is kiterjedjen.

Az 5. §-hoz

A javaslat tiltja a közbeszerzések olyan céllal történő részekre bontását, ami a javaslat megkerülésére, alkalmazásának mellőzésére irányul.

A javaslat maga is szankcionálja e magatartást, mikor a javaslat megkerülésének céljával részekre bontott, azonos tárgyú közbeszerzésre alkalmazni rendeli a javaslatot, ha a részek együttes értéke eléri az értékhatárt, feltéve, hogy az eljárás még nem zárult le a szerződés megkötésével.

E tilalomba ütköző magatartás, illetve eljárás esetén jogorvoslati eljárás kezdeményezhető a Bizottságnál [76. § (1) bek. b) pont].

A jogszabályi tilalomba ütköző módon - a törvény megkerülésével - kötött szerződés a Ptk. 200. §-ának (2) bekezdése értelmében semmis.

A 6. §-hoz

A javaslat taxatíve felsorolja azon beszerzéseket, melyek nem tartoznak a javaslat hatálya alá. A javaslat hatálya alóli kivételek indoka különböző.

A közbeszerzési eljárás egyik alapelve a nyilvánosság, amit a javaslat több rendelkezése tételesen is biztosít, ezen szabályok révén valósítható meg a közbeszerzések ellenőrzése. Ha a beszerzés tekintetében a nyilvánosság kizárása indokolt, nem célszerű a javaslat kivételekkel való alkalmazását előírni, minek révén a javaslat egyik meghatározó alapelve sérülne. Így a titkos jellegű beszerzésre a javaslat nem alkalmazandó. A javaslat szerint titkos beszerzés egyrészt a jogszabály alapján állam- vagy szolgálati titkot érintő beszerzés, másrészt az Országgyűlés illetékes bizottsága szerint minősített, honvédelmi vagy nemzetbiztonsági érdekkel összefüggő beszerzés.

A közbeszerzések - tekintettel a közbeszerzési piac nemzeti piacon belüli meghatározó szerepére, a nemzeti piacok kizárólag kölcsönösségi alapon való megnyitására, a megnyitás érzékenységére - egyes kétoldalú vagy többoldalú nemzetközi szerződéseknek is tárgyai. Ha nemzetközi szerződés meghatározott eljárást ír elő a szerződő felek, illetve a szerződés hatálya alá tartozók beszerzéseire, a nemzetközi szerződésben meghatározott külön eljárást kell alkalmazni, figyelemmel az Alkotmánynak a belső jog nemzetközi jogi kötelezettségekkel való összhangba hozatalának követelményére. Jelenleg ilyen nemzetközi szerződésnek Magyarország nem részese.

Nemzetközi szervezet az általa meghatározott közbeszerzési eljárási szabályokhoz kötheti a részéről biztosított pénzforrásokkal megvalósuló beszerzés lebonyolítását (pl. a Világbank, a Nemzetközi Munkaügyi Szervezet). A nemzetközi szervezetek meghatározása [10. § h) pont] értelmében csak a nemzetközi közjogi jogalanynak minősülő szervezetek külön eljárási szabályai alapján történő beszerzések kerülnek ki a javaslat hatálya alól.

A Gazdaságbiztonsági Tartalékról szóló 84/1994. (V.27.) Korm. rendelet szerint a GT biztosítja a lakosság alapvető ellátását, bármely okból keletkező átmeneti vagy tartós piaci zavar vagy az Alkotmányban meghatározott minősített időszak esetén és a mozgósított fegyveres erők és rendvédelmi szervek ellátását a minősített időszakban. A GT-nek a fenti zavarok elhárítása érdekében "előre történő" készletezése, készletcseréje lebonyolítható a közbeszerzési eljárás szabályai szerint. Kivételt képeznek a - csak rendkívüli - taktikai és az ideiglenes készletrevételt biztosító beszerzései a GT-nek.

Az előbbi esetében a rendkívüli helyzet még a tárgyalásos eljárás alkalmazását is lehetetlenné teszi, az utóbbi esetben pedig meghatározott gazdálkodó szervezet támogatására kerül sor saját termékeinek a GT részéről történő ideiglenes megvétele révén.

Az egyes elkülönített állami pénzalapokról szóló 1992. évi LXXXIII. törvényben szereplő Piaci Intervenciós Alap a piaci folyamatok fejlődését tartósan vagy időszakosan gátló körülmények elhárítását, a piaci folyamatokban jelentkező átmeneti zavarok mérséklését, a lakossági áruelőállítás zavartalanságát segíti elő. Az Alapból támogatás nyújtható jogi személyek, jogi személyiség nélküli gazdasági társaságok részére is átmeneti vagy tartós készletek, tartalékok képzésére. Az agrárpiaci rendtartásról szóló 1993. évi VI. törvény 23. §-a termékfelesleg esetén az állam által történő taktikai felvásárlás, készletezés lehetőségéről rendelkezik. A Piaci Intervenciós Alapból megvalósított beszerzés, illetve az agrárpiaci rendtartás körében az állam taktikai felvásárlásának, készletezésének célja a piaci viszonyokba való gyors - támogatással járó - beavatkozás, ami alkalmazhatatlanná teszi a javaslatot, hiszen az alapvetően a stabil piaci viszonyokat tételező versenyeztetési eljárásra épülő beszerzésekre vonatkozik.

Az árubeszerzés fogalomkörébe tartozik minden forgalomképes és birtokba vehető dolog beszerzése. Kivétel ez alól a víz és az energiahordozó, mint dolog megvétele, tehát nem a vízszolgáltatás és az energiahordozókkal biztosított szolgáltatás megrendelése jelenti a kivételt. A víz beszerzésének kivételét a vízforrásoknak a helyhez kötöttsége indokolja, ami a beszerzésben a versenyt kizárttá teszi. Az energiahordozók természetben korlátozottan állnak rendelkezésre, termelésüket, forgalmazásukat nemzetközi szerződések is rendezik.

A javaslatot nem kell (nem lehet) alkalmazni szükség helyzetben, mikor azonnali beavatkozásra, beszerzésre van szükség. Ilyen esetnek minősül védekezési készültség idején a vízkár, illetve a vízminőségi kár elhárítása érdekében történő beszerzés.

A 7. §-hoz

A javaslat az értelmező rendelkezések körében meghatározza a tárgyi hatálya alá tartozó háromféle beszerzési típus fogalmát. A fogalmak meghatározásakor a javaslat nem egyes szerződéstípusokra utal, így mód van arra, hogy a különböző, nem nevesített szerződéstípusokra kiterjedjen a javaslat hatálya. További közös vonása a különböző közbeszerzésekre irányuló szerződéseknek, hogy azokat visszterhes módon, írásban [62.§] kell megkötni.

Árubeszerzés alatt minden forgalomképes és birtokba vehető dolog beszerzését kell érteni, kivéve a víz és az energiahordozók beszerzését, mely a javaslat hatálya alól kikerült.

Az árubeszerzés nemcsak a dolog tulajdonjogának, hanem a használatára, hasznai szedésére vonatkozó jognak határozott vagy határozatlan időre történő megszerzésére is irányulhat.

Az árubeszerzéssel gyakran jár együtt szolgáltatás igénybevétele is, például mikor a dolgot üzembe is kell helyezni. A dologgal együttjáró szolgáltatás akkor minősül árubeszerzésnek, ha a szolgáltatás értéke nem haladja meg a dolog értékét.

A 8. §-hoz

Az építési beruházás fogalomkörébe nemcsak az építmények és a vonalas létesítmények építése, átépítése, lebontása tartozik, hanem az építészeti-műszaki kiviteli terv készítése is. Az építészeti-műszaki kiviteli terv készítése és annak alapján az építmény, vonalas létesítmény építése, átépítése tekintetében a megrendelés történhet egy eljárás - azaz egy szerződés - keretén belül. Ebben az esetben a terv készítése és az építés, illetve átépítés értékét egybe kell számítani. Ha azonban az építészeti-műszaki kiviteli terv készítése megrendelésére külön eljárás keretében kerül sor, törvény az építési beruházásra egyébként irányadó értékhatártól eltérő értékhatárt állapíthat meg [95. §].

Egyebekben az építészeti-műszaki kiviteli terv készítésének megrendelésére az építési beruházásra vonatkozó szabályokat kell alkalmazni [50. § (2) bek., 55. § (1) bek., 62. § (2) bek.].

Az építmények, vonalas létesítmények építése, átépítése, lebontása körén kívül eső munkák, így pl. a felújítás szolgáltatásnak minősül.

A 9. §-hoz

A szolgáltatás meghatározása - ellentétben az árubeszerzés és az építési beruházás definíciójával - negatív megközelítésű, mivel minden tevékenység szolgáltatásnak minősül, ami nem tartozik az árubeszerzés és az építési beruházás körébe. A javaslat taxatív felsorolásban egyes szolgáltatásokat kivesz a javaslat hatálya alól.

Ha szolgáltatás végzésére kizárólag más jogszabály alapján meghatározott személy vagy szervezet jogosult, illetve csak meghatározott feltételek mellett köthető szerződés, a javaslat nem alkalmazható. (Példaként: a postáról szóló 1992. évi XLV. törvény 3. §-ának (1) bekezdése alapján postabélyeget és postaértékcikket kibocsátani, azt forgalomból kivonni, valamint az alapszolgáltatás körébe tartozó postai küldeményeket nemzetközi forgalomba átadni, átvenni és közvetíteni csak a közlekedési, hírközlési és vízügyi miniszter által létrehozott kizárólagos állami tulajdonú gazdálkodó szervezet jogosult; vagy pl. az államháztartásról szóló törvény alapján és a Magyar Nemzeti Bankról szóló 1991. évi LX. törvény 18. §-a szerint az MNB vezeti az állam, a központi költségvetésben önálló fejezetet alkotó központi szervek, valamint az Állami Fejlesztési Intézet Részvénytársaság, az Állami Vagyonkezelő Részvénytársaság és a Pénzintézeti Központ Részvénytársaság pénzforgalmi számláját. Más jogszabályban meghatározott feltételekkel pl. a Munka Törvénykönyvéről szóló 1992. évi XXII. törvény munkaszerződésre vonatkozó szabályai szerint létesíthető munkaviszony.)

A javaslat hatálya nem terjed ki a jegybanki és a pénzintézetekről és a pénzintézeti tevékenységről szóló 1991. évi LXIX. törvény 4. §-ának (1) bekezdése szerinti pénzintézeti tevékenységre, valamint az értékpapír-forgalmazásra.

A műsorszolgáltatók megrendelése és az egyedi művészeti alkotások elkészítése esetén elsősorban művészeti, kulturális értékek szerint történik a választás, így nem indokolt alkalmazni az alapvetően pénzügyi, gazdasági, műszaki szempontok alapján történő versenyeztetés szabályait.

A kutatás-fejlesztés mind szélesebb körű előmozdítása, támogatása érdekében a K+F tevékenységek versenyeztetés nélkül is támogathatók, támogatandók. Ha azonban a kutatási-fejlesztési tevékenységet legalább fele részben az ajánlatkérő finanszírozza, és annak eredményét kizárólagosan hasznosítja, az ajánlatkérő köteles a javaslat eljárási szabályai szerint kiválasztani az ilyen tevékenységet végzőt.

Végül a javaslat hatálya nem terjed ki az építési hatósági engedélyezési terv megrendelésére, továbbá a területrendezési és az építési tervek elkészítésére sem, mivel arra a 8/1980. (II.1.) ÉVM rendeletben szabályozott tervpályázat útján kerülhet sor.

A 10. §-hoz

E § olyan fogalmakat szabályoz, melyeket más jogszabály nem, vagy a javaslat szempontjaitól eltérő módon határoz meg.

A központi költségvetési szerv, illetve a helyi önkormányzati költségvetési szerv fogalmát a költségvetési szervek tervezésének, gazdálkodásának, beszámolásának rendszeréről szóló 137/1993. (X. 12.) Korm. r. tartalmazza. Ezzel a javaslat szerinti meghatározások tartalmukban megegyeznek, azonban - a jogbiztonság szempontjára figyelemmel - nem tűnt célszerűnek olyan helyzet teremtése, hogy a javaslat hatálya alá tartozó szervezetek köre egy kormányrendelet módosítása útján megváltoztatható legyen.

A meghatározó befolyás a személyi hatály, továbbá a közbeszerzési eljárásban, illetve a jogorvoslati eljárásban résztvevő személyek összeférhetetlensége kapcsán szerepel a javaslatban. E fogalmat a tisztességtelen piaci magatartás tilalmáról szóló 1990. évi LXXXVI. törvény (a továbbiakban: Vt.) 26. §-ára hivatkozva határozza meg a javaslat, de az ottani fogalomnál szűkebben, elhagyva a Vt. 26. §-ának (3) bekezdését, mely a javaslat szempontjából nem releváns, nehezen megítélhető ismérvet tartalmaz és ezáltal az alanyi hatály bizonytalanná válásához, az eljárások késedelméhez vezetne.

A támogatás fogalmának meghatározása szerves részét képezi a javaslat személyi hatályának, mely kiterjed a támogatásban részesített szervezetekre. Támogatásnak minősül az adó és egyéb kötelezettségekkel kapcsolatos kedvezmény, továbbá a pénzforrás juttatása az államháztartás alrendszerei részéről, ha az így biztosított anyagi előnyt közbeszerzésre kell fordítani. A részben vagy egészben támogatásból finanszírozott beszerzés akkor tartozik a törvény hatálya alá, ha a beszerzés értéke eléri a közbeszerzési értékhatárt [2. § (3) bek.] és a beszerzésen belül a támogatás aránya legalább 50 %, továbbá, ha ennél alacsonyabb, de a támogatás értéke eléri a közbeszerzési értékhatárt.

A közszolgáltató tevékenység fogalmát több hatályos jogszabály eltérő módon határozza meg, illetőleg arra egyéb szakkifejezést használ, ezért szükséges e fogalomnak a javaslat szerinti egyértelmű meghatározása.

A kizárólagos jogosítvány meghatározása a közszolgáltató tevékenységgel együtt az 1. § e) pontjával - tehát a személyi hatállyal - függ össze. A tervezet a jogszabály által csak korlátozott számú szervezet részére biztosított lehetőséget minősíti kizárólagos jogosítványnak, mely a közbeszerzéssel érintett piacon áll fenn. Az érintett piacot vagy földrajzi ismérv alapján lehet meghatározni, vagy a beszerzés tárgyát képező áru (szolgáltatás) figyelembevételével.

A lízing fogalmát a javaslat a társasági adóról szóló 1991. évi LXXXVI. törvényben (a továbbiakban: TA.) szereplő lízing-fogalom alapján határozta meg, az ott használt adójogi szakkifejezéseket a polgári jogban használatos kifejezésekkel helyettesítve. Érdemi eltérés azonban, hogy a TA. - adójogi megfontolásokból - csak a 365 napot meghaladó lejáratú ügyletet minősíti lízingnek. Ezen ismérv a közbeszerzések szempontjából nem releváns, így azt a javaslat nem tartalmazza.

A nemzetközi szervezetet a hatályos jogszabályok nem határozzák meg. A javaslat szerinti meghatározás az ún. "nemzetközi közjogi szervezetekre" terjed ki, melynek tagjai az államok (kormányok). E fogalomnak a törvény hatálya alóli kivételek [6. §] szempontjából van jelentősége.

A hozzátartozó fogalma a közbeszerzés szervezetrendszeréhez tartozó, illetve a közbeszerzési vagy jogorvoslati eljárásban eljáró személyek összeférhetetlensége kapcsán szerepel a javaslatban. A meghatározás szerint hozzátartozó a Ptk. 685. §-ának b) pontjában felsorolt személyek teljes köre, mivel a közbeszerzések tisztasága érdekében szükséges, hogy a távolabbi hozzátartozók is összeférhetetlennek minősüljenek.

A 11. §-hoz

A közbeszerzés jogintézményének megteremtése új feladatok ellátását teszi szükségessé, ezek különösen a közbeszerzési eljárások lebonyolítása egyes technikai feltételeinek biztosítása, a közbeszerzések szabályozása és felügyelete terén az abban résztvevők érdekképviselete és a közbeszerzésekkel kapcsolatban felmerült vitás ügyek eldöntése. E sokirányú tevékenységet új szervezetnek: a Közbeszerzések Tanácsának (a továbbiakban: Tanács) kell ellátnia, mely feladatkörét az egész ország vonatkozásában gyakorolja.

Tekintve, hogy a közbeszerzések ajánlattevőinek jelentős része a Kormány irányítása alatt álló szervezetek közül kerül ki, szükséges, hogy a Tanács a Kormánytól minden tekintetben független lehessen, ezért a Tanács csak az Országgyűlésnek van alárendelve, továbbá költségvetési szerv ugyan, de költségvetését a központi költségvetésben elkülönítetten kell előirányozni és előirányzatának terhére az Országgyűlés jóváhagyása nélkül év közben nem hajtható végre átcsoportosítás.

A Tanácsban három fő érdekkör képviseletét kell biztosítani: a közbeszerzési eljárásban ajánlatkérőként, illetve ajánlattevőként szereplő személyekét, továbbá a javaslat által védeni kívánt olyan alapvető érdekekét, mint pl. az ország jogpolitikai céljai, vagy a környezet védelme. Ezért a Tanács huszonegy tagból áll, melyben az egyes érdekköröket hét-hét személy képviseli.

A 12. §-hoz

E §-ban találhatók a Tanács összetételének részletes szabályai. Az (1) bekezdés a törvény alapelveit és egyes közérdekű célokat képviselő személyeket sorol fel.

Az ajánlatkérők érdekképviseletét a személyi hatály különböző alanyi köreibe tartozó szervezetek által kijelölt személyek látják el. A Kormány négy személyt jelölhet ki azon miniszterek javaslatára, melyek felügyelete alá tartozó szervezetek a közbeszerzések "piacán" jelentős szerepet játszanak. A köztestületek (országos gazdasági kamarák, országos szakmai kamarák, Magyar Tudományos Akadémia) és a helyi önkormányzatok, továbbá a Nyugdíjbiztosítási és Egészségbiztosítási Önkormányzat is képviseleti joggal rendelkeznek. Az ajánlattevők szempontjait a munkáltatók országos érdekképviseletei által kijelölt hét személy érvényesíti.

A 13. §-hoz

A Tanácsban való tagságot kizáró szabályok biztosítják egyfelől a tagok politikai semlegességét, másfelől azt, hogy az akár személyükben, akár az általuk vezetett szervezet eljárása miatt méltatlan vagy alkalmatlan személyek ne vehessenek részt a Tanács munkájában. Az olyan esetben, mikor a tanácsi tagságra való alkalmatlanságot mérlegelés alapján kell megállapítani, erről a Tanács a jelen levő tagok kétharmadának szavazatával dönt és figyelembe kell venni az érintett személyt kijelölő szervezet véleményét is.

A javaslat nem kívánja szabályozni a tagoknak a különböző szervezeteknél történő kijelölése módját és a visszahívás esetleges egyéb eseteit, erre vonatkozólag szabad kezet ad a kijelölő szervezeteknek azzal, hogy a Tanács működőképességét állandóan biztosítani kell. (Erre vonatkozóan esetleg a Tanács ajánlást adhat ki [15. § (1) c)] vagy szervezeti és működési szabályzatában írhat elő szabályokat.) A javaslat egyetlen rendelkezést tartalmaz a kijelöléssel kapcsolatban: hogy a tagok megbízatása legalább két évre szól. Ez a működőképesség biztosítására szolgál, továbbá szükséges azért is, mert a tagok közül kerül ki a Tanács elnöke és alelnöke is, akiknek megbízatása szintén két évre szól.

Az érdekek felelős és magas szintű képviseletét biztosítja az a szabály, hogy a tagok megbízatásukat személyesen kötelesek ellátni. Tekintve, hogy a Tanács nem folyamatosan működő szervezet, a tagok a Tanács költségvetéséből tiszteletdíjban nem részesülnek, de ez nem zárja ki, hogy a delegáló szervezet díjazásban részesítse őket.

A 14. §-hoz

A Tanács irányítását a jelen levő tagok kétharmadának szavazatával két évre választott elnök és alelnök látja el. Az alelnök az elnököt - kérésére - teljes jogkörrel helyettesítheti annak indokolt távolmaradása esetén.

Az elnök részben a szokásos vezetői feladatokat látja el (pl. a szervezet képviselete), másrészt az Országgyűlés előtt ismerteti a Tanács éves beszámolóját és egyéb esetekben is részt vehet annak ülésein.

A Tanács elnöke, alelnöke és tagjai megbízatása megszűnik a megbízatás időtartamának lejártával, visszahívással, lemondással, halálával, továbbá ha utóbb bekövetkeznek azok a körülmények, melyek a Tanácsban való tagságot kizárják [13. § (1)], illetve az elnök és alelnök esetében a Tanácsban való tagság megszűnésével is.

A 15. §-hoz

A Tanács feladatai összetettek. Annak révén, hogy ezen intézmény számos - a közbeszerzésekkel kapcsolatban álló - egymástól teljesen eltérő szervezetet tömörít, alkalmas arra, hogy jelentős szerepet játsszon a közbeszerzésekkel kapcsolatos jogalkotásban, ezért a javaslat jogszabálykezdeményezési és véleményezési joggal ruházza fel. A Tanácsnak ez a hatásköre elősegíti majd, hogy - a nemzetközi egyezményekben biztosított időszakon belül - az eltérő érdekek megjelenítésével, ütköztetésével, a legoptimálisabb gazdaságpolitikai preferenciák kerüljenek kimunkálásra. A fenti funkció ellátását segíti elő, hogy a Tanács figyelemmel kíséri a közbeszerzések gyakorlati megvalósulását és e törvény szabályainak érvényesülését.

A Tanács a jogszabályok keretei között a közbeszerzésekkel kapcsolatos ajánlásokat készít pl. a javaslat egyes olyan rendelkezései tekintetében, ahol törvényi szinten nincs mód a teljeskörű szabályozásra. A Tanács által elfogadott ajánlások természetesen nem minősülnek jogszabálynak, érvényesülésük az azt elfogadó tagok elhatározásán alapul.

A Tanács kidolgozza az ajánlattevők minősítésének rendszerét és jegyzéket készít a meghívásos eljárásban [65. § (1)] való részvételre felkérhető gazdálkodó szervezetekről. A javaslat felhatalmazza a Tanács tagjait, hogy közbeszerzési eljárásban az ajánlatok felbontásánál jelen lehessenek [51. § (2)]. E feladat is a Tanács hatáskörébe tartozik.

A Tanács nem minden - a közbeszerzésekkel összefüggő - feladatot lát el saját testülete útján. A közbeszerzésekkel kapcsolatos vitás ügyekben a jogorvoslatot a Tanácshoz tartozó, közbeszerzési biztosokból álló Közbeszerzések Döntőbizottsága (a továbbiakban: Bizottság) látja el. A Tanács - a folyamatban levő, illetve várható közbeszerzési ügyek mennyiségét figyelembevéve - megállapítja a Bizottság létszámát, ezt az ügyek számának jelentős változása esetén módosíthatja is, kinevezi továbbá a Bizottság elnökét és a közbeszerzési biztosokat és elbírálja összeférhetetlenségi ügyeiket.

A közbeszerzési eljárások átláthatóságát biztosítja, hogy az eljárás fontosabb mozzanatairól hirdetményeket kell nyilvánosságra hozni [29. §]. Ezeket, továbbá a Bizottság döntéseit és a Tanács ajánlásait a Közbeszerzési Értesítőben teszik közzé, melyet a Tanács ad ki. A Tanács elősegíti a közbeszerzési eljárásban résztvevők oktatását és továbbképzését, valamint nemzetközi kapcsolatokat tart fenn.

A fentieken kívül a Tanács saját működésével kapcsolatos döntéseket is hoz: elfogadja szervezeti és működési szabályzatát, más belső szabályzatait, továbbá a költségvetési szervekre vonatkozó szabályoknak megfelelően éves költségvetési javaslatát és költségvetési beszámolóját.

Tekintve, hogy egyfelől a Tanács az Országgyűlésnek van alárendelve, másfelől a Tanácsnak a közbeszerzések figyelemmel kísérése során szerzett ismeretei közérdekűek, a javaslat előírja, hogy a Tanács évente beszámol az Országgyűlésnek tevékenységéről, továbbá a közbeszerzésekkel kapcsolatos tapasztalatairól. E beszámoló intézményével a javaslat elő kívánja segíteni, hogy a közbeszerzésekről szóló szabályozás állandóan kövesse a gazdasági élet és az államháztartás szervezetének követelményeit, így a beszámolónak e körülményekre is ki kell térnie.

A 16-17. §-hoz

A Tanács hatáskörébe tartozó feladatok sokasága és jelentősége szükségessé teszi, hogy a Tanács legalább évente négy alkalommal üljön össze. A Tanács a tagok kétharmadának jelenléte esetén határozatképes. Ez a szabály is azt kívánja elősegíteni, hogy a Tanács döntéseiben minél szélesebb szervezeti kör érdekei és álláspontja jusson kifejezésre. A Tanács határozatait általában egyszerű többséggel hozza, a jelenlevő tagok kétharmadának szavazata szükséges a Tanács és a Bizottság tisztségviselői megválasztásához, továbbá a tag megbízatásának méltatlanság (alkalmatlanság) miatti megszűnéséről való döntéshez.

A közbeszerzési biztosokkal kapcsolatos döntésben nem vehet részt a Tanács azon tagja, aki az érintett személy hozzátartozója.

A Tanács pártatlan működését szolgálja az a rendelkezés, hogy a Tanács a Közbeszerzési Értesítő kiadásán kívül egyéb üzletszerű gazdasági tevékenységet nem folytathat, támogatást nem fogadhat el, illetve nem nyújthat.

A 18-20. §-hoz

A Tanács tevékenységét adminisztratív szervezet: a Titkárság segíti elő, mely egyben a Bizottság tevékenységéhez szükséges adminisztrációt is ellátja. Vezetője és alkalmazottai a Tanáccsal állnak közszolgálati jogviszonyban. A Titkárság vezetője gyakorolja a munkáltatói jogokat a Titkárság alkalmazottai és a közbeszerzési biztosok vonatkozásában, mivel e folyamatosan végzendő feladatot a Tanács elnöke nem tudná ellátni.

A Tanács mellett működő másik szervezet a már említett Bizottság, melynek működését a Tanács költségvetéséből kell biztosítani oly módon, hogy az feladatait maradéktalanul és megfelelő színvonalon tudja ellátni. A Bizottság ugyanis a közbeszerzésekkel kapcsolatos egyik legfontosabb tevékenységet végzi: a jogorvoslati ügyeket intézi.

A Bizottságot elnök irányítja, akit a közbeszerzési biztosok közül választ a Tanács a jelen levő tagok kétharmadának szavazatával. A közbeszerzési biztosok a Tanáccsal közszolgálati jogviszonyban álló köztisztviselők.

A Tanács tagjai, a Titkárság vezetője és alkalmazottai kötelesek a tevékenységük során tudomásukra jutott szolgálati és üzleti titkot megőrizni. A Tanács elnöke és a közbeszerzési biztos megkeresésére bármely szerv tizenöt napon belül köteles tájékoztatást adni a közbeszerzésekkel kapcsolatos ügyekben. E rendelkezés elősegíti a Tanácsnak a közbeszerzések figyelemmel kísérésére vonatkozó tevékenységét.

A 21-23. §-hoz

A biztosok közszolgálati jogviszonyára a köztisztviselők jogállásáról szóló 1992. évi XXIII. törvényt (a továbbiakban: Ktv.) kell alkalmazni a javaslatban foglalt eltérésekkel.

Ezen eltérések szükségszerűen a szakképzettség, az összeférhetetlenség, a közszolgálati jogviszony megszűnése, az illetmény és az utasítási jog terén állnak fenn.

A javaslat felsőfokú végzettséget, továbbá jogi vagy közigazgatási szakvizsgát ír elő a közbeszerzési biztosok részére és a megbízás feltételévé teszi a három éves szakmai gyakorlatot. A közbeszerzési biztosok által hozott döntések jelentősége megköveteli a különleges szakértelmet.

A közbeszerzési biztosok tudományos, művészi, oktató és más ilyen jellegű munka kivételével nem folytathatnak kereső foglalkozást és egyéb munkavégzéssel járó tevékenységet. Gazdasági társaságban 25 %-nál nagyobb tulajdoni részesedéssel nem rendelkezhetnek. Nem tölthetnek be országgyűlési képviselői, helyi önkormányzati képviselői, polgármesteri, kamarai tisztségviselői tisztséget, továbbá nem lehetnek Nyugdíjbiztosítási és Egészségbiztosítási Önkormányzati képviselők. E szabályok azt kívánják biztosítani, hogy a közbeszerzési biztosok minden tekintetben függetlenek legyenek bármely szervezettől, amely közbeszerzési jogorvoslati eljárás alanya lehet.

A közbeszerzési biztost a Ktv. szabályai szerint kell besorolni, de besorolási fokozatánál eggyel magasabb fokozathoz tartozó illetményre jogosult, illetve a legmagasabb - főtanácsosi - besorolású közbeszerzési biztos osztályvezetői illetményre jogosult. A Bizottság elnöke és a Titkárság vezetője főosztályvezetői illetményre jogosult. Az illetménnyel kapcsolatos különleges besorolás megszűnik a közbeszerzési biztos megbízatásának megszűnésével. E szabályok elősegítik, hogy a közbeszerzési biztosok az általuk ellátott feladathoz méltó jövedelmet kapjanak és a lehetőségekhez képest ellentételezi a rájuk vonatkozó - a köztisztviselőkre általánosan irányadó szabályoknál szigorúbb - összeférhetetlenségi szabályokat.

A javaslat a közszolgálati jogviszony megszűnésének a Ktv.-ben szereplő eseteit a közbeszerzési biztosok vonatkozásában kibővíti a Bizottság létszámának a Tanács döntése alapján történő csökkenésének esetére is.

A Ktv. 38.§-ának (1) bekezdése előírja, hogy a köztisztviselő köteles felettese utasítását végrehajtani. A javaslat felmenti e kötelezettség alól a közbeszerzési biztost a közbeszerzésekkel kapcsolatos jogorvoslati eljárásra, illetve határozatra vonatkozó utasítás tekintetében annak érdekében, hogy döntéshozó tevékenységük teljesen független lehessen.

A 24. §-hoz

A javaslat a közbeszerzési eljárás általános szabályai között mindenekelőtt az eljárás alapelveit határozza meg. Az eljárási alapelvek már magukban hordozzák azt az - egész eljárási szabályrendszeren végigható - megközelítést, miszerint három érdekcsoport, így az ajánlatkérők, az ajánlattevők és a köz érdekeinek összhangját kell megteremteni. A közbeszerzési eljárásban a következő alapelveknek kell érvényesülniük: a verseny tisztasága, a nyilvánosság, az ajánlattevők esélyegyenlősége, valamint a külföldi székhelyű (lakóhelyű) ajánlattevők számára a nemzeti elbánásnak nemzetközi szerződéseinkkel összhangban történő biztosítása.

Az eljárási alapelvek szerepe kettős. Egyrészt azok áthatják a közbeszerzési eljárás egész menetét, és az egyes részletszabályokban tételesen is megfogalmazódnak, illetve a konkrét normákat elvi háttérrel övezik. Ennek révén jogalkalmazási szerepük is van, segítséget nyújthatnak a jogalkalmazó számára egyes konkrét normák értelmezésénél. Másrészt generálklauzulaként is működnek, ezen elvekbe bármilyen formában ütköző eljárási cselekmények esetén - külön tiltó rendelkezések hiányában is - jogorvoslati eljárást lehet kezdeményezni a Bizottságnál [76. § (1) bek. b) pont].

A javaslat egyes rendelkezései a Magyar Köztársaságra irányadó nemzetközi szerződésekben foglaltakkal összhangban határozzák meg a külföldi ajánlattevők közbeszerzési eljárásban való részvételi lehetőségét, illetőleg az eljárásban való részvételük során a szerződés elnyerésének esélyét. Tekintettel arra, hogy vonatkozó nemzetközi szerződéseink alapján a külföldi székhelyű (lakóhelyű) ajánlattevők irányában a nemzeti elbánás feltétlen biztosítására jelenleg - és egy meghatározott átmeneti időszak alatt - még nem vagyunk kötelezettek, a javaslat szerződéseinknek és a nemzetközi gyakorlatnak megfelelően szabályozza a külföldi ajánlattevők eljárásból való kizárásának lehetőségét [26. § (3) bek.], illetve az ajánlatok értékelése során a belföldi ajánlattevők tekintetében is érvényesülő kötelező [59. § (2)-(5) bek.] és lehetséges [35. § (1) bek.] előnybenrészesítési szempontokat.

A 25. §-hoz

A közbeszerzési eljárás szabályozásának jellege tekintetében a javaslat kimondja, hogy az eljárási szabályok (is) kogensek, azaz az eljárásra vonatkozó, a javaslatban meghatározott szabályoktól csak annyiban lehet eltérni, amennyiben azt e javaslat kifejezetten megengedi.

A javaslat eljárási szabályai az ajánlatkérő szerződéskötési szabadságát korlátozzák: a szerződés megkötésre - néhány kivételtől eltekintve - az ajánlattevők előzetes versenyeztetésén, egyes kötelező elbírálási szabályok [59. § (2)-(5) bek.] érvényesítésén keresztül kerülhet sor. A szerződés megkötését megelőző folyamat szabályainak kogens jellegét - szemben a Ptk. diszpozitív rendelkezéseivel - az indokolja, hogy az "állam" közpénzekből történő, illetve az állam piaci beavatkozása révén kizárólagos helyzetben gazdálkodók szerződéses kötelezettségvállalásai - a köz érdekében - előnyösek, kiszámíthatók, átláthatók legyenek. Másrészt a kogens szabályok biztosíthatják az ajánlattevők esélyegyenlőségét a közbeszerzésre irányuló szerződések elnyerése tekintetében.

A 26-27. §-hoz

A közbeszerzési eljárás három fajtájának, valamint az eljárások közötti kapcsolat alapvető szabályai, jellemzői a javaslat általános eljárási normái között szerepelnek. Az egyes eljárások alkalmazásának részletes szabályait, illetve menetét a VII-X. fejezet tartalmazza.

A közbeszerzési eljárás nyílt, meghívásos vagy tárgyalásos eljárás lehet. Az ajánlatkérőnek főszabályként a nyílt eljárás szabályai szerint kell eljárnia, kivéve ha a meghívásos, illetve a tárgyalásos eljárás javaslatban meghatározott alkalmazási feltételei fennállnak, és az ajánlatkérő is aszerint kíván eljárni.

A különböző eljárási fajták eltérő alkalmazási feltételei indokolják, hogy az adott eljárás lefolytatása során nem lehet áttérni egy más fajta eljárásra. Az eljárás eredménytelensége esetén - ha az ajánlatkérő új eljárás indításáról határoz - ismét az egyes eljárási fajták alkalmazására vonatkozó szabályok szerint kell eljárni [27. §].

A nyílt és a meghívásos eljárás közös jellemzője, hogy az ajánlatkérő az ajánlati felhívásban, illetve a dokumentációban előre meghatározott szerződési feltételekhez, az ajánlattevő pedig az ajánlatához a javaslatban meghatározott módon kötve van, és az ajánlatkérő a legkedvezőbb ajánlatot tevővel kötheti meg a szerződést az ajánlati felhívás, illetve a dokumentáció feltételei és az ajánlat tartalma alapján.

A nyílt eljárás során valamennyi érdekelt ajánlatot tehet, a meghívásos eljárásban viszont a verseny korlátozottabb - de biztosított -, mivel csak az ajánlatkérő által meghívottak (illetve a javaslat szerint kötelezően meghívandók) tehetnek ajánlatot. A nyílt és a meghívásos eljárás közötti különbség nem az eljárás nyilvánosságában, illetőleg a nyilvánosság kizárásában (az ún. zártkörű eljárásban) jelentkezik, hanem a versenyben résztvevők számában. Mindhárom eljárás nyilvános abban az értelemben, hogy az ajánlati felhívást, a részvételi felhívást (a tárgyalásos eljárás bizonyos kivételeitől eltekintve), továbbá az eljárás eredményét hirdetmény útján közzé kell tenni. A nyilvánosság kizárását indokló körülmények fennállása esetén [6. § a) pont] a beszerzések nem tartoznak a javaslat hatálya alá.

A nyílt eljárás sajátos esete az, amikor csak belföldi székhelyű (lakóhelyű) ajánlattevők vehetnek részt az eljárásban. Az ajánlatkérő a külföldieket akkor zárhatja ki a nyílt eljárásból, ha a belföldi ajánlattevőknek a szerződés teljesítésére vonatkozó alkalmassága valószínűsíthető, figyelembe véve a kötelezően érvényesítendő gazdaság- és kereskedelempolitikai szempontokat [59. § (2)-(5)]. A belföldi székhelyű (lakóhelyű) ajánlattevők kizárása akkor megalapozott és lehetséges, ha - az ebben az esetben kötelező - előminősítési eljárás eredményes.

Ha azonban a belföldiek szerződés teljesítésére való alkalmasságának felmérésére szolgáló előminősítés eredménytelen, és az ajánlatkérő új eljárást indít, köteles a külföldiek részvételi lehetőségét biztosítani. Nemzetközi szerződéseink alapján a külföldi ajánlattevők közbeszerzési eljárásból való kizárására - meghatározott átmeneti időszak alatt - lehetőségünk van. Jól- lehet az ajánlatkérőnek a javaslat által meghatározottan behatárolt döntésén múlik a versenynek a belföldiekre való korlátozása, ugyanakkor a kötelező előminősítési eljárás lefolytatása garantálja az ajánlatkérő döntése megalapozottságának ellenőrzését.

A tárgyalásos eljárás jellemzője, hogy a felek szabadon tárgyalnak a szerződés feltételeiről, és ennek során nem érvényesülnek a javaslat ajánlati kötöttségre vonatkozó szabályai. A tárgyalás során a Ptk.-nak a szerződés létrejötte körében rendezett ajánlati kötöttségre vonatkozó szabályai irányadók, kivéve ha a felek másként rendelkeznek. A tárgyalásos eljárásban - bizonyos esetek kivételével - szintén versenyhelyzetet kell teremtenie az ajánlatkérőnek.

Tekintettel arra, hogy mindhárom eljárási fajta esetén vannak azonos szabályok, a nyílt eljárás keretében meghatározott részletes eljárási normákat a meghívásos és a tárgyalásos eljárás során is megfelelően alkalmazni kell, figyelemmel az egyes eljárási fajták általános [26. §], illetve részletes (VIII-X. fejezet) szabályainak a nyílt eljárás rendelkezéseitől való eltérésére.

A 28. §-hoz

A közbeszerzések fontos piacot jelentenek a gazdálkodó szervezetek számára. A közbeszerzési nyílt eljárások ajánlati felhívással is indulhatnak, amikor az érintett ajánlattevőknek az ajánlati felhívás megjelenésétől számított meghatározott időtartamon belül kell ajánlataikat elkészíteniük. Fontos tehát, hogy a közbeszerzési eljárásokban ajánlattevőként érdekeltek idejében (minden év március hó végéig) megfelelő tájékoztatást kapjanak az adott évre tervezett közbeszerzésekről. Az értékhatárt elérő vagy azt meghaladó értékű éves tervezett közbeszerzésekről az ajánlatkérő - hirdetmény közzététele útján - tájékoztathatja az érintetteket. Az előzetes összesítés elkészítése nem kötelező, annak csak tájékoztató szerepe van, így a közzétett tervezett beszerzés nem vonja maga után az eljárások kötelező lefolytatását, továbbá az előzetesen közzé nem tett beszerzések is lebonyolíthatók.

A 29-30. §-hoz

A közbeszerzési eljárás nyilvánossá, ellenőrizhetővé tételét segíti elő az eljárás menetének, elsősorban megindításának, eredményének, az egyes eljárási cselekményeknek, illetve a közbeszerzésekkel kapcsolatos jogorvoslati eljárás során a Közbeszerzési Döntőbizottság döntéseinek közzététele. A közbeszerzésekkel kapcsolatos információkat célszerű egy új - külön erre a célra létrehozott - lapban közzétenni. Az új lap, a Közbeszerzési Értesítő kiadása a Közbeszerzések Tanácsának a feladata [15. § (1) bek. i) pont]. A Közbeszerzési Értesítőben történő közzétételhez, illetve az előírt közzététel elmaradásához fűződnek egyedül a közzététel jogkövetkezményei.

A javaslat különböző tartalmú hirdetményekről rendelkezik, így a hirdetmény lehet: előzetes összesített tájékoztató, ajánlati felhívás, részvételi felhívás, tájékoztató az eljárás eredményéről, illetve más, a javaslatban előírt egyéb közlemény. Kizárólag a javaslatban meghatározott hirdetmények, valamint a Közbeszerzési Döntőbizottság határozatai és a Tanács ajánlásai és a minősített ajánlattevők jegyzéke tehetők közzé az Értesítőben [15. § (1) bek. d), i) pont].

A Tanács az általa meghatározott rendszerességgel adja ki az Értesítőt [15. § (1) bek. i) pont], a kézhezvett hirdetményeket lehetőleg a legrövidebb időn belül kell közzétennie, mivel a hirdetményben megjelölt határidők az Értesítő megjelenését követő napon kezdődnek. A közzététel költségét annak kell viselnie, akit a hirdetmény közzétételére a javaslat kötelez.

Tekintettel arra, hogy külföldi székhelyű (lakóhelyű) ajánlattevők részvételével is folyhat közbeszerzési eljárás, a javaslat a külföldi lapokban történő közzététel esetére - az ajánlattevők esélyegyenlőségének biztosítása érdekében - két tiltó rendelkezést is tartalmaz. Egyrészt, ha a hirdetmény külföldi lapban is közzétételre kerül, a hirdetmény a Közbeszerzési Értesítőben a külföldre történő feladás előtt nem tehető közzé. Másrészt a külföldön és az Értesítőben közzétett hirdetmények egymásnak ellentmondó vagy egymástól eltérő adatokat, tényeket nem tartalmazhatnak [30. §].

A 31. §-hoz

Az ajánlatkérő nevében eljáró személyekkel kapcsolatosan különböző természetű szabályokat tartalmaz a javaslat. Egyrészt a közbeszerzési eljárás megalapozottságát, szakszerűségét az ajánlatkérő részéről úgy kívánja előmozdítani a javaslat, hogy a kiírás és az értékelés során nevében eljáró, illetve az eljárásba bevont személyektől megfelelő szakértelmet követel meg. Ezen követelményekre tekintettel kell az ajánlatkérőnek - többek között a közbeszerzés tárgyának jellegére, bonyolultságára is figyelemmel - meghatároznia, hogy az ajánlati felhívás, a részvételi felhívás, illetve a dokumentáció elkészítése, valamint az elbírálás során nevében ki járjon el (akár szervezetén belül, akár pl. megbízás alapján "külső" szakértő, szervezet bevonásával).

A javaslat az ajánlatkérő számára csak az ajánlatok elbírálása tekintetében írja elő, hogy legalább három tagú bizottságot kell létrehozni. A bizottság szakvéleménye elkészítésével segíti, de nem kötelezi az ajánlatkérő nevében a nyertes ajánlattevőt kiválasztó, illetve az eljárást lezáró határozatot hozó személyt.

A javaslat nem rendelkezik arról, hogy az ajánlatkérő nevében ki jogosult a közbeszerzési eljárást lezáró határozatot meghozni, mivel azt az ajánlatkérő szervezetekre vonatkozó jogszabályok, illetve a szervezeti és működési szabályzatok rendezik.

Másrészt - a közbeszerzési eljárás tisztasága, a korrupció kizárásának érdekében - a javaslat meghatározza az ajánlatkérő nevében eljáró, illetőleg az eljárásba bevont személyekkel kapcsolatos szigorú összeférhetetlenségi szabályokat is. Az összeférhetetlenségi szabályokat a kiírás, az elbírálás és a döntés során is érvényesíteni kell. Míg azonban az ajánlati felhívás, a részvételi felhívás, illetve a dokumentáció elkészítése során a közbeszerzés tárgyával kapcsolatos gazdasági tevékenységet végző összes gazdálkodó szervezettel jogviszonyban, illetőleg a javaslatban meghatározott kapcsolatban állókat indokolt az eljárásból kizárni, addig az elbíráláskor, valamint a döntés során elegendő az ajánlattevőkkel és hozzátartozóikkal összefüggésben az azonos kizáró okok meghatározása.

A 32. §-hoz

A VII. fejezet a nyílt eljárás menetét szabályozza. A nyílt eljárás megindítása ajánlati felhívás közzétételével történik, vagy előminősítési eljárás meghirdetésével. Az ajánlatkérő akkor indíthatja meg a közbeszerzésre irányuló eljárást, ha rendelkezik a szerződés megkötésének feltételeivel, így a szükséges engedélyekkel és a szerződés teljesítését biztosító anyagi fedezettel. Ha az ajánlatkérőnek az eljárás megindításakor az anyagi fedezet nem áll rendelkezésére, biztosítékkal kell bírnia arra vonatkozóan, hogy a teljesítés időpontjában az anyagi fedezet rendelkezésre áll.

A 33-35. §-hoz

Az ajánlatkérőnek az ajánlati felhívás tartalmát a javaslat rendelkezései és a javaslat mellékletét képező minta alapján kell meghatároznia. A felhívás tartalmának kialakításakor kettős alapkövetelménynek kell eleget tennie az ajánlatkérőnek: egyrészt a felhívás alapján az ajánlattevők megfelelő ajánlatot tudjanak tenni, másrészt egyenlő esélyük legyen az ajánlattételben. Az esélyegyenlőségi alapelv megsértésének tilalmát további két rendelkezés is tartalmazza az ajánlati felhívással összefüggésben [40. § (5) bek., 41. § (2) bek.].

Az ajánlati felhívás egyes kötelező és lehetséges tartalmi elemeiről a javaslat külön is rendelkezik. Az ajánlatkérőnek a felhívásban meg kell határoznia az ajánlattevő pénzügyi, gazdasági és műszaki alkalmasságának igazolási módját, továbbá az általa választott elbírálási szempontot. Az igazolás módját az ajánlatkérő kizárólag a javaslatban felsorolt eszközök alapján határozhatja meg [44. §].

A javaslat szerint az ajánlati felhívásban, illetve a dokumentációban meghatározott feltételeknek megfelelő ajánlatok elbírálása kétféle szempont szerint történhet: vagy a legalacsonyabb összegű ellenszolgáltatással járó ajánlat vagy az összességében legelőnyösebb ajánlat kiválasztása lehet a cél.

Ha az ajánlatkérő az összességében legelőnyösebb ajánlatot kívánja kiválasztani, az ennek megítélésére szolgáló szempontokat és azok fontossági sorrendjét is meg kell határoznia az ajánlati felhívásban.

Az összességében legelőnyösebb ajánlat megítélésére szolgáló szempontok alapvetően kétfélék lehetnek. Egyfelől vonatkozhatnak a közbeszerzés tárgyával szembeni követelményekre, az ellenszolgáltatás mértékére és a teljesítés egyéb körülményeire [34. § (3) bek.]. Másrészt az ajánlatkérő olyan makrogazdasági szempontok érvényesülését elősegítő feltételeket is meghatározhat, melyeket teljesítő ajánlatot - az ajánlati felhívásban meghatározott módon - előnyben részesít nemcsak az összességében legelőnyösebb ajánlat kiválasztásánál, hanem az egyébként egyenértékű ajánlatok közötti választásnál is [35. §].

A makrogazdasági szempontok tekintetében a javaslat taxatív felsorolást ad, ezek a szempontok a következők lehetnek: a foglalkoztatáspolitikai célkitűzések érvényesítése (beleértve a munkahelyteremtés ösztönzését), az elmaradott térségek fejlesztése, a környezet védelme és a kis- és középvállalkozások részvételi esélyének növelése. Ezen szempontok érvényesítése nemzetközi szerződéseinkkel, a nemzetközi gyakorlattal összhangban van. A javaslat ezen szempontok érvényesítését azért nem teszi kötelezővé (s így sorrendiséget sem határoz meg), mert e szempontok egy része - a közbeszerzési gazdaság és kereskedelempolitikai koncepció alapján - a javaslat erejénél fogva kötelező előnybenrészesítési szempontokként - az 59. § (2)-(5) bekezdése szerint - az ajánlati felhívás részét képezik [35. § (2) bek.]. Ezen szempontok tehát akkor is érvényesíthetők, ha a javaslat nem teszi alkalmazásukat az 59. § szerint kötelezővé.

A 36. §-hoz

A javaslat szerint több ajánlattevő közösen is tehet ajánlatot. Az ajánlatkérő - az ajánlati felhívásban meghatározva - a közös ajánlattevő nyertesektől megkövetelheti gazdasági társaság létrehozását, ha az a szerződés teljesítése érdekében indokolt. A közös ajánlat megtételének feltételeként gazdasági társaság létrehozása azonban nem határozható meg, hiszen a megfelelő teljesítés érdekében csak a nyertes együttes ajánlattevőkkel szemben indokolt ezen követelmény érvényesítése. Ez a szabály ugyanakkor nem zárja ki azt, hogy az ajánlatkérő az ajánlati felhívásban előírja az együttes ajánlattevőknek a szerződés teljesítése érdekében történő együttműködésükre, annak formájára vonatkozó megállapodás vagy szándéknyilatkozat csatolását.

A gazdasági társaság létrehozásával kapcsolatos mulasztás lehetséges jogkövetkezményét, a szerződés ajánlatkérő részéről történő felmondását a 74. § (1) bekezdése tartalmazza.

A 37-38. §-hoz

Az ajánlati felhívás keretében nem mindig lehetséges a szükséges részletes szerződési feltételeket meghatározni. Ilyen esetben az ajánlatkérő részletes szerződési feltételeket tartalmazó dokumentációt készít, és az ajánlati felhívásban kell meghatároznia a dokumentáció rendelkezésre bocsátásának módját, határidejét, annak beszerzési helyét és pénzügyi feltételeit. Az ajánlatkérő dönthet arról, hogy a dokumentációt ellenérték fejében vagy ingyenesen adja, illetve, hogy a dokumentációt csak a megadott helyen lehet átvenni vagy azt postán is megküldi az ajánlattevőknek.

Dokumentáció készítése esetén az ajánlati felhívás akkor tehető közzé, ha a közzététel időpontjában és azután is a dokumentáció rendelkezésre áll [37. §].

Az ajánlattevő megfelelő, megalapozott ajánlata elkészítéséhez - elsősorban az ajánlati felhívás és a dokumentáció értelmezésére szorítkozó - tájékoztatást kérhet az ajánlatkérőtől. A kiegészítő tájékoztatás kérése, illetve megadása során is az ajánlattevők esélyegyenlősége elvével összhangban kell eljárni. Ennek az elvnek kell érvényesülnie, mikor az ajánlatkérő meghatározza a tájékoztatás nyújtásának módját.

A dokumentáció terjedelmét és a helyszíni ellenőrzés szükségességét figyelembe kell vennie az ajánlatkérőnek az ajánlattételi határidő meghatározásakor, illetve módosításakor. Ez a szabály elősegíti az ajánlattételi határidőnek - a javaslatban előírt minimum tartamán túli - a közbeszerzés tárgyára, az ajánlattétel összetettségére figyelemmel, differenciáltan történő meghatározását [38. §].

A 39. §-hoz

Az ajánlattevő szerződésszerű teljesítésének gyakori feltétele a harmadik személyekkel kötött szerződéseinek a másik fél részéről történő megfelelő teljesítése. Ezért az ajánlatkérő a dokumentációban vagy az ajánlati felhívásban előírhatja, hogy az ajánlattevő határozza meg a szerződés azon részét, mellyel összefüggésben harmadik személlyel szerződést kíván kötni.

A 40. §-hoz

Az ajánlatkérő a megfelelő ajánlattétel érdekében köteles - a közbeszerzés tárgyának jellegétől is függően - az ajánlati felhívásban vagy a dokumentációban a közbeszerzés tárgyára vonatkozó részletes műszaki leírást adni. A műszaki leírás tartalmazza az ajánlatkérő elvárásait, pl. a közbeszerzés tárgyával kapcsolatos műszaki és minőségi követelmények, a megfelelőség tanúsítása és ellenőrzése, a minőségbiztosítási rendszer tanúsítása tekintetében.

A műszaki leírás főszabályként csak jogszabályba foglalt vagy jogszabály alapján kiadott műszaki előírásra, illetve nemzeti szabványra hivatkozással határozható meg. Ettől a szabálytól az ajánlatkérő csak a javaslatban taxatíve felsorolt tények, körülmények fennállása esetén térhet el, aminek az indokát az ajánlati felhívásban vagy a dokumentációban meg kell adnia.

A közbeszerzés tárgyának meghatározásakor is érvényesülnie kell az ajánlattevők esélyegyenlőségének.

A 41. §-hoz

A javaslat nem teszi kötelezővé az ajánlati biztosíték kikötését. Ha az ajánlatkérő ajánlati biztosítékhoz köti az ajánlattételt, erről az ajánlati felhívásban kell rendelkeznie. Az ajánlati felhívásban emellett meg kell határozni a biztosíték rendelkezésre bocsátásának legkésőbbi időpontját, módját és mértékét. Az ajánlattevőnek kell - ajánlata érvényességének egyik feltételeként [52. § (2) bek. c) pont] - igazolnia, hogy a biztosítékot az ajánlatkérő rendelkezésére bocsátotta.

Az ajánlattétel biztosítékhoz való kötése azt a célt szolgálhatja, hogy csak komoly szándékú ajánlattevők vegyenek részt az eljárásban. Az ajánlatkérő számára szolgáló biztosítékot ugyanis az ajánlattevő elveszíti, ha ajánlati kötöttségének ideje alatt ajánlatát visszavonja, vagy a szerződés megkötése érdekkörében felmerült más okból hiúsult meg [50. § (3) bek.].

Ugyanakkor az ajánlati biztosíték mértéke nem állapítható meg oly módon, hogy az ajánlattevők indokolatlan és hátrányos megkülönböztetését okozza. A Ptk. 320. §-ának (2) bekezdése alapján a túlzott mértékű ajánlati biztosíték (bánatpénz) összegét a bíróság mérsékelheti.

Az ajánlati biztosítékkal kapcsolatos jogok és kötelezettségek további szabályait az 50. § (3) bekezdése és a 60. § (3) bekezdése tartalmazza.

A 42. §-hoz

Az előminősítési eljárás alkalmazásának vannak kötelező és lehetséges esetei. Az ajánlatkérő a nyílt eljárást előminősítési eljárással is indíthatja. Két esetben azonban kötelező előminősítést tartani: egyrészt, ha az ajánlatkérő a nyílt eljárásban való részvételből a külföldi ajánlattevőket kizárja, másrészt a külön meghatározott értékhatárt [95. §] elérő vagy meghaladó értékű építési beruházás esetén.

Az előminősítési eljárás célja, hogy a nyílt eljárás későbbi szakaszában csak a teljesítésre pénzügyi, gazdasági és műszaki szempontból alkalmas jelentkezők tegyenek ajánlatot. Az előminősítési eljárásban tehát az ajánlatkérő nem kérhet, az ajánlattevő pedig nem tehet ajánlatot.

Meghívásos és tárgyalásos eljárás során külön előminősítési eljárás alkalmazási lehetőségéről azért nem rendelkezik a javaslat, mert ezen eljárásra jelentkezők kiválasztásának alapja ugyanaz, mint az előminősítés esetén [67. § (4) bek., és 71. § (3) bek.].

Az előminősítési eljárás eredményét közzé kell tenni, a kiválasztott jelentkezőket pedig az ajánlatkérő egyidejűleg, közvetlenül, írásban hívja fel ajánlattételre.

A 43-44. §-hoz

Az ajánlattevő érvényes ajánlatának egyik legfontosabb feltétele, hogy - az ajánlati felhívásban, illetve a dokumentációban meghatározott - tartalmi és formai követelményeknek megfeleljen, illetve csatolja a javaslat alapján az ajánlatkérő által meghatározott igazolásokat [41. § (1) bek., 43. § (2) bek., 46. § (2) bek., 52. § (2) bek. d) pont].

Az ajánlat tartalmának lényeges része az ajánlattevő kifejezett nyilatkozata az ajánlati felhívás feltételeire, a szerződés teljesítésére és a kért ellenszolgáltatás összegére. Ennek hiányában ugyanis a szerződés nem jöhet létre [62. §, illetve a Ptk. 205. § (1)-(2) bek.].

A javaslat taxatív módon felsorolja a szerződés teljesítéséhez az ajánlatkérő részéről szükséges pénzügyi és gazdasági, valamint a műszaki alkalmasság igazolásának különböző módjait. Az ajánlatkérő kizárólag ezek közül írhat elő egy vagy több igazolási módot az ajánlati felhívásban [44. §].

A 45. §-hoz

Az ajánlattevőnek joga van az ajánlatában közölt üzleti titok nyilvánosságra hozatalának megtiltására. A javaslat - tágan, a tisztességtelen piaci magatartás tilalmáról szóló törvényben foglaltakkal egyezően - értelmezi az üzleti titok fogalmát: üzleti titok az ajánlattal összefüggő gazdasági tevékenységhez kapcsolódó minden olyan tény, megoldás vagy adat, amelynek titokban maradásához az ajánlattevőnek méltányolható érdeke fűződik. Tekintettel azonban az eljárás nyilvános jellegére, az ajánlatok felbontásakor azok legfontosabb adatai ismertetésének szükségességére [51. § (3) bek.], az ajánlattevő nem tilthatja meg nevének, székhelyének (lakóhelyének), az általa kért ellenszolgáltatásnak és a teljesítési határidőnek a nyilvánosságra hozatalát. Az ajánlatok ezen adatokon túli, felbontáskori ismertetését ugyanakkor - az üzleti titok tág értelmű fogalma alapján - megtilthatja, figyelemmel pl. a felbontáskor jelenlévő személyek (konkurrens ajánlattevők) lehetséges körére. Az üzleti titokkör további - az eljárásban született döntés kihirdetéskori és az utáni - szűkítését a 61. § (3) bekezdése tartalmazza.

A 46. §-hoz

A javaslat meghatározza azokat a tényeket, körülményeket, melyek fennállása esetén az ajánlattevő nem vehet részt az eljárásban, tehát a javaslatnál fogva ki van zárva az ajánlattételből. A kizárás alapja a szerződésszegés veszélye - egyfelől az ajánlattevő pénzügyi, gazdasági alkalmatlansága, illetőleg a megfelelő anyagi fedezet hiánya okán [46. § (1) bek. a), b) pont], másfelől üzletvitele körében vagy korábbi közbeszerzési eljárás során elkövetett és jogerős határozatban megállapított jogszabálysértő magatartása, illetve szerződésszegése alapján [46. § (1) bek. c), d), e) pont].

Az ajánlattevőnek kell - az ajánlatához csatoltan - írásbeli nyilatkozatot tennie arról, hogy nem esik a kizáró okok hatálya alá.

A 47-49. §-hoz

Az ajánlattételi határidő nemcsak az ajánlatok időben történő benyújtása révén meghatározó pontja a közbeszerzési eljárásnak, hanem e határidő lejárta előtti és utáni, mindkét fél oldalán meglévő különböző jogok és kötelezettségek miatt is.

A javaslat az ajánlattételi határidő minimum tartamát határozza meg. Nyílt eljárásban az ajánlattételi határidő az ajánlati felhívás közzétételétől számított 40 napnál rövidebb időtartamú nem lehet. E szabály alapján az ajánlatkérő határozza meg az ajánlati felhívásban az ajánlattételi határidőt. Az ajánlattételi határidőt meghosszabbítani lehet, de rövidíteni nem. Az ajánlattételi határidő meghosszabbításának feltétele, hogy az indokolt legyen, első alkalommal kerüljön rá sor, és az eredeti határidő lejárta előtt az ajánlatkérő a meghosszabbítást hirdetményben tegye közzé.

Az ajánlattételi határidőnek alkalmasnak kell lennie arra, hogy a megadott időtartam alatt megfelelő ajánlatokat lehessen tenni, másfelől - meghosszabbítása korlátozásával -"kiszámíthatónak" kell lennie, mivel ez a kezdő napja az elbírálási, valamint a szerződéskötési határidő lejárta számításának [47. §].

Az ajánlattételi határidő lejárta előtt az ajánlatkérő módosíthatja a szerződés feltételeit, illetve visszavonhatja ajánlati felhívását. Ennek feltétele, hogy szándékát hirdetményben hozza nyilvánosságra. Módosítás esetén - az ajánlatté teli határidő tartamára vonatkozó szabály szerint - új határidőt kell megállapítani. A javaslat arra az esetre, ha a felek az ajánlattételi határidő lejárta előtt vonják vissza ajánlati felhívásukat, illetve ajánlatukat, egyetlen kötelezettséget ír elő: az ajánlatkérőnek a dokumentáció ellenértékét, az ajánlattevőnek pedig a dokumentációt kell visszaadnia, ha a dokumentáció rendelkezésre bocsátása ellenérték fejében történt [48.§].

Az ajánlattételi határidő lejárta előtt az ajánlattevő is módosíthatja, illetve visszavonhatja ajánlatát anélkül, hogy annak bármilyen jogkövetkezménye lenne. Az ajánlati kötöttség az ajánlattételi határidő lejártától kezdődik [49. §].

Az 50. §-hoz

A Ptk. 211. §-ának (2) bekezdése alapján jogszabály az ajánlati kötöttség idejét a Ptk.-ban foglaltaktól eltérően is szabályozhatja. A javaslat szerint az ajánlati kötöttség az ajánlatkérő által az ajánlati felhívásban előre meghatározott elbírálási időpontot követően legalább 30 napig tart, kivéve, ha az ajánlatkérő úgy nyilatkozott, hogy egyik ajánlattevővel sem kíván szerződést kötni. Építési beruházás esetén az ajánlattevő az elbírálási időpontot követően legalább 60 napig van kötve ajánlatához. Az ajánlati kötöttség elbírálás, döntés utáni 30, illetve 60 napig tartó idejének meghatározását az indokolja, hogy a 62. § (2) bekezdés szerint - ha a döntést követően külön szerződés megkötésére kerül sor - a szerződést ezen határidőkön belül kell megkötni. A szerződés megkötése határidejének lejártáig - a fent említett kivétellel - az ajánlattevő kötve van ajánlatához.

Az ajánlattevő ajánlati kötöttségének ideje alatt ajánlatát nem módosíthatja, még az ajánlatkérő hozzájárulásával sem [49. § (2) bek.]. Ha az ajánlattevő ajánlatát kötöttsége alatt visszavonja, vagy a szerződés megkötése az érdekkörében felmerült okból hiúsult meg, a javaslat szankcióként a biztosíték elvesztését írja elő, ami az ajánlatkérőt illeti meg. A szerződés megkötésének meghiúsulása esetén az ajánlattevő nemcsak felróható magatartása esetén veszíti el a biztosítékot, hanem ha érdekkörében felmerült bármely okból maradt el részéről a szerződéskötés. A biztosíték egyébként visszajár, kivéve, ha az ajánlati felhívás szerint a megkötött szerződést biztosító mellékkötelezettséggé válik.

Az 51-54. §-hoz

Az ajánlatokat tartalmazó zárt iratokat az ajánlattételi határidő lejárta napján kell felbontani. A felbontás időpontját és helyét az ajánlatkérőnek az ajánlati felhívásban pontosan meg kell határoznia. Az ajánlattételi határidő lejárta napján történő felbontás célja, hogy a határidő eltelte utáni visszaélések veszélyét kiküszöbölje.

A javaslat - a nyilvánosság elvére figyelemmel - meghatározza azon személyek körét, kiknek jelenléte a felbontásnál megengedett. Nemcsak az ajánlatkérő, az általa meghívott személyek és az ajánlattevők lehetnek jelen a felbontás aktusánál, hanem az ajánlattevők által meghívott személyek, valamint - az eljárás tisztasága elvének követése érdekében - a Tanács tagjai vagy az általuk meghívott személyek is. Közbeszerzéshez központi költségvetési támogatásban részesülő ajánlatkérő esetén jogszabály kötelezővé teszi meghatározott személyek jelenlétét a felbontásnál. A Magyar Köztársaság 1995. évi költségvetéséről szóló 1994. évi CIV. törvény 19. §-ának (7) bekezdése értelmében az új címzett és céltámogatással megvalósuló helyi önkormányzati beruházások körében a 2 millió Ft értékhatárt meghaladó beszerzések esetén a versenytárgyalási ajánlatok felbontására meg kell hívni a beruházás finanszírozását lebonyolító pénzintézetet.

Az ajánlatok felbontásakor egyrészt az ajánlattevő nevét, székhelyét (lakóhelyét), az általa kért ellenszolgáltatást és az általa vállalt teljesítési határidőt kell ismertetni. A felbontás nyilvános jellege ugyanakkor szükségessé teszi az ismertetés meghatározott ajánlati részekre történő korlátozását az eljárás ezen szakaszában. Másrészt az ajánlatkérő - amennyiben a felbontáskor egyértelműen megállapítható - megnevezi azon ajánlatokat, melyek érvénytelenek. Már felbontáskor meg lehet állapítani az érvénytelenséget, ha az ajánlattételi határidő lejárta után nyújtották be az ajánlatot, vagy ha - pl. a külföldiek eljárásból való kizárásával meghirdetett eljárás esetén - ajánlattételre nem jogosult külföldi nyújtott be ajánlatot, továbbá, ha az ajánlattevő az ajánlati biztosítékot nem bocsátotta rendelkezésre, vagy az ajánlat - pl. a kért ellenszolgáltatás meghatározásának hiányában - nem felel meg az ajánlati felhívásban, illetve a dokumentációban meghatározott feltételeknek [52. §].

Az ajánlatkérő a felbontás utáni értékelési szakaszban is észlelheti az ajánlat érvénytelenségét, különösen az ajánlattevő személye, illetve az ajánlatkérő feltételeinek való megfelelés kérdése tekintetében. Az ajánlatkérőnek az eljárás bármely szakaszában ki kell zárnia az eljárásból azt az ajánlattevőt, aki a 46. §-ban foglaltak ellenére nyújtotta be ajánlatát, vagy ezen kizáró okok az eljárás alatt következtek be, vagy ha hamis adatot szolgáltatott [53. §].

Az ajánlatok felbontásáról, ismertetéséről, az érvénytelen ajánlatokról és a kizárt ajánlattevőkről az ajánlatkérőnek jegyzőkönyvet kell készítenie. A jegyzőkönyv közjegyzővel történő hitelesítését a javaslat nem teszi kötelezővé, figyelemmel a Tanács tagjai vagy az általuk meghívott személyek felbontásnál való részvételi lehetőségére is. A jegyzőkönyv az eljárás eredményéről való tájékoztató elkészítésének alapját is képezi [54. §].

Az 55-58. §-hoz

Az ajánlatok elbírálásának határidejét a javaslat meghatározza, tekintettel arra, hogy az ajánlattevő ajánlati kötöttségének idejét az ajánlatkérő egyoldalúan ne határozhassa meg. Az ajánlatokat a felbontástól számított legrövidebb időn belül, de legkésőbb 30 napon belül kell elbírálnia az ajánlatkérőnek. Építési beruházások esetén - tekintettel a beruházás, az ajánlatok összetettségére - a határidő 60 nap. Az ajánlatkérő indokolt esetben egy alkalommal 30 nappal meghosszabbíthatja az elbírálási határidőt. Ennek feltétele - a meghosszabbítás indokának megjelölésével - hirdetmény közzététele az eredeti határidő lejárta előtt. Ebben az esetben az ajánlatoknak a meghosszabbított elbírálási határidő lejártát követő 30 (építési beruházás esetén 60) napig tartó kötöttséggel való fenntartására kérheti fel az ajánlattevőket - hirdetményben - az ajánlatkérő. Ha az ajánlattevő eltérő nyilatkozatot nem tesz, ajánlati kötöttségének ideje a javaslat szerint meghosszabbodik.

Az ajánlatkérő részéről az elbírálási határidő elmulasztása az eljárást eredménytelenné teszi, aminek jogkövetkezményét a javaslat 60. §-ának (2)-(3) bekezdése tartalmazza [55. §].

Az ajánlatok értékelése, elbírálása a 34. § (1)-(2) bekezdés szerint meghatározott szempont alapján történhet.

Eközben az ajánlatkérőnek mindig meg kell vizsgálnia az ajánlattevők szerződés teljesítésére való - 44. § szerint igazolt - pénzügyi, gazdasági és műszaki alkalmasságát, aminek során az igazolások eredetiségét is ellenőrizheti [56. §].

Az ajánlat tartalma nem egyértelmű részeinek tisztázása érdekében az ajánlatkérő felvilágosítást kérhet az ajánlattevőktől. Az ajánlatkérő részéről - az ajánlati felhívás, a dokumentáció tartalmáról - történő kiegészítő tájékoztatás szabályaihoz hasonlóan (38. §), az ajánlattevő értelmező, pontosító válasza sem sértheti az ajánlattevők esélyegyenlőségének elvét.

Ha az ajánlat ésszerűtlenül alacsony ellenszolgáltatást tartalmaz, az ajánlatkérő ezen az alapon az ajánlatot nem vetheti el, hanem írásban kell kérnie az alacsony ár magyarázatát [57. §].

Az ajánlatkérőnek kizárólag az ajánlatok elbírálására és az azok közül kiválasztott ajánlat alapján történő szerződéskötésre van joga. Az ajánlatok ettől eltérő célú felhasználásáról az ajánlattevővel külön meg kell állapodnia [58. §].

Az 59. §-hoz

Az ajánlatkérő csak azzal az ajánlattevővel kötheti meg a szerződést, aki az általa - a 34. § (1)-(2) bekezdése alapján - választott elbírálási szempont szerint legkedvezőbb, az ajánlati felhívásban és a dokumentációban meghatározott feltételeknek eleget tevő ajánlatot tette. A szerződési szabadság korlátozását jelenti - a kötelező előzetes versenyeztetéssel összefüggésben - az a szerződés tartalmára kiható szabály, miszerint a köz érdekében csak a legkedvezőbb ajánlatot tevővel - ajánlata szerint - lehet szerződést kötni, illetve, hogy nemzetgazdasági érdekekre tekintettel az értékelés során az ajánlatkérőnek kötelező előnybenrészesítési szabályokat kell érvényesítenie.

A közbeszerzésekkel kapcsolatos gazdaság- és kereskedelempolitikai koncepció ún. piacvédelmi részét, a nemzetgazdasági érdekek mentén meghatározott kötelező előnybenrészesítési szabályokat a javaslat 59. §-ának (2)-(5) bekezdése - a 26. § (3) bekezdésében és a 35.§ (1) bekezdésében foglaltakon túl - tartalmazza. A koncepció lényege, hogy a hazai ipar erősítése, a hazai foglalkoztatáspolitikai célkitűzések érvényesítése érdekében a preferencia alapját a közbeszerzés tárgyát képező termék származása, illetve a közbeszerzés teljesítéséhez igénybevett belföldi munkaerő - építési beruházás esetén - a hazai alvállalkozók foglalkoztatása képezi. Ennek értelmében a hazai termékek, illetőleg a hazai munkaerő számára a versenyben árpreferenciát kell biztosítani: ha az ajánlat szerint a belföldön foglalkoztatottak által előállított érték az árubeszerzés tárgya értékének 50 %-át meghaladja, az árra vonatkozó ajánlatot -legfeljebb 10 %-os mértékű eltérés esetén - egyenértékűnek kell tekinteni. Ez a preferencia mind az árubeszerzés, mind az építési beruházás esetén fennáll, ez utóbbiaknál az építési beruházás részét képező árubeszerzés, illetve alvállalkozói szerződések értékét kell az 50 %-os "hazai tartalom" számítása tekintetében alapul venni. A belföldön foglalkoztatottak által előállított értéket 50 % feletti mértékben tartalmazó ajánlatok közül pedig előnyben kell részesíteni azt az ajánlatot, amely alapján a belföldön foglalkoztatottak által előállított érték a legmagasabb.

Az áru származására vonatkozó tényt a gazdasági kamarák által kiállított származási bizonyítvánnyal kell az ajánlatkérőnek igazolnia. A gazdasági kamarákról szóló 1994. évi XVI. törvény 27. §-ának c) pontja szerint ugyanis a gazdasági kamarák feladata többek között az, hogy az árukra vonatkozó származási igazolásokat, bizonyítványokat és a kereskedelmi forgalomban szükséges más okmányokat állítanak ki, illetve hitelesítenek.

A javaslat további - az egyenértékű ajánlatok esetében - kötelező előnybenrészesítési szabályt határoz meg, ha a nyertes ajánlat az előző preferenciák alapján nem lenne megállapítható. A környezet védelme érdekében elő kell mozdítani a környezetbarát védjegyhasználattal rendelkező termékek gyártását. Ha e szempont alapján sem állapítható meg a nyertes ajánlat, a javaslatnál fogva azt az ajánlatot kell előnyben részesíteni, melynek ajánlattevője minőségbiztosítási rendszerrel rendelkezik, és ezt a rendszert bármely nemzeti rendszerben akkreditált személy tanúsította. A tanúsított minőségbiztosítási rendszer bevezetése az ajánlattevő részéről elősegíti a biztonságos, megfelelő minőségű termékek előállítását.

Az 59. § (2)-(5) bekezdésének az elbíráláskor alkalmazandó szabályait - tekintettel azok kötelező érvényesítésére - az ajánlati felhívás részévé kell tenni [35. § (2) bek.].

A 60. §-hoz

Ha a közbeszerzési eljárás befejezéseként szerződés megkötésére nem kerül sor, az eljárás eredménytelen. Az eljárás eredménytelenségének különböző okai lehetnek: az eljárás során nem érkezett ajánlat, kizárólag érvénytelen ajánlatokat nyújtottak be, az összes ajánlattevőt ki kellett zárni az eljárásból, vagy az eljárás során történt jogsértés miatt az eljárás érvénytelenítéséről született döntés.

Eredménytelen az eljárás akkor is, ha egyik ajánlattevő sem tett az ajánlati felhívásban (dokumentációban) foglaltaknak - az ajánlatkérő részére - megfelelő ajánlatot. E szabály értelmében egyfelől nem megfelelő az ajánlat, ha az az ajánlati felhívásban (dokumentációban) meghatározott követelményeknek nem tesz eleget. Másfelől ezen követelményeknek megfelelő ajánlatok kevésbé előnyösek is lehetnek az ajánlatkérő számára. Ha az ajánlatkérőt szerződéskötési kötelezettség nem terheli, nem köteles a nyertes ajánlattevővel [59. § (1) bekezdése] számára nem kedvező szerződést kötni.

Eredménytelennek minősül az eljárás továbbá abban az esetben is, ha az ajánlatkérő a meghatározott határidőn belül (55. § (1)-(2) bek.) az ajánlatokat nem bírálja el. Az ajánlatkérő mulasztásának - felróhatóságától független - jogkövetkezménye, hogy az ajánlati biztosítékkal azonos összeg megfizetésére köteles, ha az ajánlattevő számára az eljárásban való részvételt biztosíték adásához kötötte. Továbbá a dokumentáció ellenérték fejében történő rendelkezésre bocsátása esetén, az ajánlatkérő köteles az ellenértéket az ajánlattevőnek visszaadni. Ez utóbbi szabály akkor is alkalmazandó, ha az ajánlatkérő egyik ajánlattevő ajánlatát sem fogadja el. Ugyanakkor az ajánlatkérő ajánlata elkészítése költségeinek megtérítését nem követelheti.

A 61. §-hoz

A közbeszerzési eljárásban az ajánlatok elbírálására vonatkozó döntést, az eljárás eredményét nyilvánosan kell kihirdetnie az ajánlatkérőnek. Míg a javaslat felbontás esetén azon személyek körét határozza meg, akik a felbontáskor jelen lehetnek, addig a döntés kihirdetése esetén az arra kötelezően meghívandó személyekről rendelkezik. A kihirdetésre az ajánlattevőket és a külön jogszabályban meghatározott személyeket kell az ajánlatkérőnek meghívnia, a kihirdetésen jelen nem lévő ajánlattevőket pedig a döntésről haladéktalanul írásban kell értesítenie.

A döntés nyilvános kihirdetése alkalmával és azt követően az üzleti titok fogalma szűkül, s így a nyilvánosságra hozható információk köre bővül. A közbeszerzési eljárás során ugyanis az eljárás átláthatósága és az üzleti titok védelme szabályainak összhangban kell állniuk. Míg felbontáskor az ajánlattevők üzleti érdekei védelme érdekében a nyilvánosságra hozható információk nagymértékben korlátozhatók, addig a nyertes ajánlattevő kiválasztását indokló, megalapozó tényeket, megoldásokat és adatokat már nem lehet titokként kezelni, azokat meg kell nevezni és nyilvánosságra kell hozni.

A 62. §-hoz

A közbeszerzési eljárás eredményeként a közbeszerzésre irányuló szerződés megkötésére kétféle módon kerülhet sor. A Ptk. 213. §-ának (1) bekezdésével összhangban - főszabályként -a szerződés létrejön a jelenlevők között abban az időpontban, amikor az ajánlatkérő az írásba foglalt döntését kihirdeti és azt egyidejűleg az ajánlatkérőnek átadja; távollevők között pedig akkor, mikor az ajánlatkérő írásba foglalt döntése az ajánlattevőhöz megérkezik és azt igazoltan kézhez veszi.

A szerződés létrejöttének időpontját azonban az ajánlatkérő - az ajánlati felhívásban - eltérően is megállapíthatja. Erre akkor kerülhet sor, ha a döntés alapján külön szerződés megkötése szükséges, tekintettel a közbeszerzés tárgyának összetettségére. Ebben az esetben is a szerződés tartalmát az ajánlati felhívás, illetőleg a dokumentáció és az ajánlat tartalmának megfelelően, írásban kell megállapítani. A szerződéskötés határideje - az ajánlati kötöttség idejére is tekintettel - a döntés kihirdetésétől számított 30, építési beruházás esetén 60 nap. Amennyiben erről az ajánlatkérő az ajánlati felhívásban külön nem rendelkezik, a főszabály érvényesül.

A 63-64. §-hoz

A közbeszerzési eljárás végén nemcsak az ajánlatok elbírálására vonatkozó döntést kell nyilvánosan kihirdetni, hanem az eljárás eredményéről részletezőbb, a javaslat mellékletét képező minta szerinti hirdetményt is közzé kell tenni az érdekeltek és a köz tájékoztatása érdekében. Az eljárás eredményéről szóló tájékoztatót legkésőbb annak kihirdetésétől számított 15 napon belül kell az Értesítőben közzétenni.

Az eljárás eredményének nyilvánosságra hozatala mellőzhetővé teszi az eljárásban résztvevő ajánlattevők egyenkénti írásbeli értesítését. Ugyanakkor az ajánlattevő kifejezett kérelmére, a kérelem kézhezvételétől számított 15 napon belül az ajánlatkérő köteles az ajánlattevőt külön tájékoztatni kizárásának, vagy ajánlata elutasításának, illetve az előminősítésieljárásban alkalmatlanná minősítésének indokairól és a nyertes ajánlattevő személyéről. Az ajánlatkérő ezen döntése indokát a jegyzőkönyv és az eljárás befejezésekor a megadott minta szerint készített írásbeli összegezés adatai, megállapításai alapján adja meg [63. §].

Az egyes eljárások összegezését nem kell közzétenni, azt az ajánlatkérő öt évig köteles őrizni, és a Közbeszerzések Tanácsa felhívására, annak rendelkezésére bocsátani. Az összegezés adatai, megállapításai az érintettek kérelmére történő tájékoztatáson túl bizonyítékul szolgálhat a jogorvoslati eljárásban [64. § (1) bek.].

Az ajánlatkérőnek a közbeszerzési értékhatár feletti éves közbeszerzései tekintetében az előírt minta szerinti összegezést kell készítenie, amit a Tanácsnak kell megküldeni. Az éves összegezések segítséget nyújthatnak a Tanácsnak a javaslat szabályai érvényesülését figyelő, illetőleg a közbeszerzésekkel kapcsolatos jogszabályok megalkotását, módosítását kezdeményező tevékenységében. Az éves összegezések feldolgozása továbbá elősegítheti a mindenkori megfelelő "éves" közbeszerzési értékhatárok megvonását, azok indokolt módosítását [64. § (2) bek.].

A 65. §-hoz

A meghívásos közbeszerzési eljárásnak a másik két eljárási fajtától eltérő alapvető jellemzőit a javaslat általános eljárási szabályai tartalmazzák [26. § (1), (2), (4), (6) bek.]. A meghívásos eljárás alkalmazásának feltételeit és a nyílt eljárástól eltérő menetét a VIII. fejezet szabályozza.

A meghívásos eljárásban a verseny a nyílt eljárásnál szűkebb ajánlattevői körben érvényesül: az ajánlatkérő által meghívottak vehetnek csak részt az eljárásban. A verseny szűkítése azonban nem múlhat kizárólag az ajánlatkérő diszkrecionális döntésén, ezért a javaslat meghatározza azt a két feltételt, amelyek fennállása esetén az ajánlatkérő meghívásos eljárást alkalmazhat. A javaslat szerint a korlátozottabb körben történő versenyeztetés olyan esetekben indokolt, amikor - objektív körülmények alapján előreláthatóan - a valódi verseny és a szerződés teljesítésére alkalmas ajánlattevők részvétele így is biztosítható. A meghívásos eljárás bizonyos esetekben költségkímélőbb megoldást jelenthet.

A javaslat ezen szempontokra tekintettel két esetben ad lehetőséget a meghívásos eljárás alkalmazására. Egyrészt, ha - a közbeszerzés tárgyának sajátos természete miatt - eleve csak korlátozott számú ajánlattevő alkalmas a szerződés teljesítésére. Másrészt, ha a minősített ajánlattevők jegyzéke alapján - a közbeszerzés tárgyára figyelemmel - legalább öt, ajánlattételre alkalmas minősített ajánlattevő van.

A minősített ajánlattevők jegyzékét a Közbeszerzések Tanácsa évente közzéteszi. A Tanács figyelemmel kíséri a közbeszerzési eljárás alapján megkötött szerződések teljesítését, és meghatározza a minősítési szempontokat [15. § (1) bek. d) pont].

A meghívásos eljárás mindkét esetben - a meghívás biztosítása miatt - a javaslat mellékletében meghatározott részvételi felhívás közzétételével indul, az eljárás egyes további szabályai azonban - a két eset különbözőségéből adódóan - eltérőek.

A 66. §-hoz

Abban az esetben, ha a közbeszerzés tárgyának sajátos természete miatt a szerződés teljesítésére csak korlátozott számú ajánlattevő alkalmas, az ajánlatkérőnek a részvételi felhívásban meg kell jelölnie azokat, akiket a teljesítésre alkalmasnak tart és az ajánlattételre fel kíván hívni. Az ajánlatkérő által meghívásra kerülő ajánlattevők feltüntetését a hirdetményben az indokolja, hogy az eljárásban való részvételre mindazok jelentkezhessenek, akik a szerződés teljesítésére - az ajánlatkérő tudomása ellenére - szintén képesek. A javaslat 65. §-a (1) bekezdésének a) pontjában foglaltak esetén ugyanis az ajánlatkérő értékítélete helyességének ellenőrizhetőségét - az eljárás tisztasága érdekében - garantálni kell.

Az ajánlatkérő által megjelölteknek és a megjelölteken kívül az eljárásban való részvételre jelentkezőknek a szerződés teljesítéséhez szükséges pénzügyi, gazdasági és műszaki alkalmasságát egyaránt meg kell vizsgálnia az ajánlatkérőnek, és az összes alkalmasnak minősítettet egyidejűleg, közvetlenül, írásban fel kell hívnia ajánlattételre. E szabály biztosítja azt, hogy ha a 65. § (1) bekezdésének a) pontjában meghatározott feltétel nem áll fenn, mivel a szerződés teljesítésére alkalmas ajánlattevők nagy számban jelentkeztek, a meghívásos eljárás - az ajánlattételre történő kötelező felhívás révén - kvázi nyílt eljárássá "alakul át".

A 67. §-hoz

Abban az esetben, ha a minősített ajánlattevők jegyzéke alapján legalább öt, ajánlattételre alkalmas minősített ajánlattevő van, a verseny leszűkíthető a teljesítésre alkalmasminősített ajánlattevők körére, feltéve, hogy legalább öt ajánlattevő részvétele biztosított. A javaslat kimondja, hogy az eljárásban való részvételre csak minősített ajánlattevők jelentkezhetnek, valamint, hogy az ajánlatkérőnek a meghívásra kerülők ajánlati felhívásban jelzett keretszámát úgy kell meghatároznia, hogy az eljárásban legalább öt ajánlattevő versenyeztetésére kerüljön sor. A javaslat külön kihangsúlyozza, hogy a keretszámnak a közbeszerzés tárgyához kell igazodnia és minden körülmények között biztosítania kell a valódi versenyt.

Az ajánlatkérőnek a minősített ajánlattevők esetében is - a közbeszerzés tárgyára figyelemmel - meg kell vizsgálnia azok pénzügyi, gazdasági és műszaki alkalmasságát, és e szempont alapján legfeljebb a megadott keretszám felső határának megfelelően kiválasztott ajánlattevőket hívja fel ajánlattételre az ajánlatkérő.

A keretszám javaslatnál fogva megállapított alsó határa a szükséges versenyt biztosítja, míg a keretszám ajánlatkérő által meghatározott felső határa a jelentkezők számára jelzi a versenyben való részvétel esélyét.

A 68-69. §-hoz

A meghívásos eljárás részvételi felhívással indul. Ennek alapján a részvételre történő jelentkezést határidőhöz kell kötni. A részvételi határidőt az ajánlatkérő határozza meg a részvételi felhívásban a javaslat azon rendelkezésére tekintettel, hogy az a felhívás közzétételétől számított 25 napnál rövidebb időtartamú nem lehet. Az ajánlattételi határidő a meghívásos eljárásban is 40 nap, e határidőt a nyílt eljárás szabályától eltérően azonban az ajánlati felhívás feladásától kell számítani [68. §].

A meghívásos eljárásban már a részvételi felhívásra is alkalmazni kell a nyílt eljárásban az ajánlati felhívás tekintetében előírtakat, nevezetesen: az ajánlatkérő a részvételi felhívást akkor teheti közzé, ha rendelkezik a szerződés megkötéséhez szükséges engedélyekkel és a szerződés teljesítését biztosító anyagi fedezettel vagy az arra vonatkozó biztosítékkal, hogy a teljesítés időpontjában az anyagi fedezet rendelkezésre áll. Továbbá, mivel a részvételi felhívásnak része a beszerzés tárgyának, mennyiségének megjelölése, a műszaki leírásra vonatkozó szabályokat is alkalmazni kell.

A meghívásos eljárásban az ajánlati felhívás egyidejű, közvetlen, írásban történő elküldésével meghívott ajánlattevők tehetnek ajánlatot. Az ajánlati felhívás minimum tartalmát a javaslat - a részvételi felhívásban foglaltakat figyelembe véve -a nyílt eljárás ajánlati felhívásának tartalmával egyezően állapítja meg [69. §].

A 70. §-hoz

A tárgyalásos közbeszerzési eljárásnak a másik két eljárási fajtától eltérő alapvető jellemzőit a javaslat általános eljárási szabályai tartalmazzák [26. § (1), (5), (6) bek.]. A meghívásos eljárás alkalmazásának feltételeit és a nyílt eljárástól eltérő menetét a IX. fejezet szabályozza.

A tárgyalásos eljárás a másik két eljárási fajtától nagymértékben eltér, mivel a szerződés feltételeiről a felek szabadon tárgyalnak, minek során nincsenek kötve a javaslat ajánlati kötöttségre vonatkozó szabályaihoz.

A javaslat taxatív módon sorolja fel azokat a feltételeket, melyek fennállása esetén tárgyalásos eljárást alkalmazhat az ajánlatkérő. A tárgyalásos eljárás alkalmazása feltételeinek indoka különböző.

A nyílt vagy a meghívásos eljárás eredménytelensége esetén az ajánlatkérő tárgyalásos eljárást alkalmazhat, ha az ajánlati felhívás feltételei változatlanok. Az eredménytelenség azonban nem eredhet az elbírálás ajánlatkérő részéről történő elmulasztásából vagy az eljárás alatti jogsértés miatt az eljárás érvénytelenítéséből [60. § (1) bek. e), f) pont]. Az azonos feltételekkel meghirdetett újabb nyílt vagy meghívásos eljárás esetleg ismételt eredménytelenségének elkerülése végett a tárgyalásos eljárás alkalmazása megengedett, aminek során az ajánlatkérőnek lehetősége van szűkebb körben, az ajánlattevőkkel szabadon tárgyalva, az eredeti feltételeinek megfelelően megállapodni.

Tárgyalásos eljárást lehet tartani akkor is, ha az ajánlatkérő egy előre meghatározott személlyel köt szerződést. A verseny mellőzésével történő szerződéskötésre három különböző esetben kerülhet sor. Egyrészt, ha a szerződés teljesítésére kizárólag egy meghatározott személy képes, és ennek oka a közbeszerzés műszaki-technikai sajátosságai, művészeti szempontjai vagy a kizárólagos jogok védelme. Másrészt árubeszerzés esetén a korábban beszerzett dolog részbeni kicserélése vagy bővítése érdekében a korábbi nyertes ajánlattevővel köthet az ajánlatkérő szerződést. A verseny kizárását a javaslat azonban feltételekhez köti (más nyertes ajánlattevő esetén műszakilag eltérő dolgokat kellene beszerezni, illetve a beszerzés aránytalanul nagy működési vagy karbantartási költséget eredményezne), valamint a tárgyalás útján megkötött szerződés időtartama nem haladhatja meg a három évet. Harmadrészt építési beruházás vagy szolgáltatás megrendelése esetén, ha a korábbi közbeszerzés kiegészítése szükséges, a korábbi nyertes ajánlattevővel köthet szerződést az ajánlatkérő. A javaslat ebben az esetben is feltételekhez köti a verseny kizárását: a szükséges kiegészítő építési beruházás vagy szolgáltatás előre nem volt látható, továbbá az műszakilag és gazdaságilag nem elválasztható a korábban kötött szerződéstől, végül a kiegészítő építési beruházás vagy szolgáltatás értéke nem haladhatja meg a korábbi közbeszerzés értékének 50 %-át. A korábbi közbeszerzéshez utólag szükséges, kapcsolódó beszerzés esetén tehát a verseny bizonyos ideig, illetőleg értékig - egyéb feltételek megléte esetén - kizárható.

Tárgyalásos eljárás alkalmazható, ha a beszerzendő dolgot kizárólag kutatási, kísérleti, tanulmányozási vagy fejlesztési célból állítják elő.

Tárgyalásos eljárás alkalmazását rendkívüli sürgősség is indokolhatja. A javaslat negatív megközelítésben határozza meg a rendkívüli sürgősség miatt alkalmazott tárgyalásos eljárás feltételeit: az ajánlatkérő nem láthatja előre a sürgős eljárást indokló helyzet bekövetkeztét, sőt a helyzet nem állhat elő az ajánlatkérő mulasztásából, továbbá a gyors eljárás szükségessége miatt a nyílt vagy a meghívásos eljárásban előírt határidők nem betarthatók. Rendkívüli sürgősség esetén a közbeszerzésre irányuló szerződés gyors megkötésének és teljesítésének elmaradása a közbeszerzéssel érintettek helyzetében nagymértékű, súlyos hátrányt, kárt okozna.

A tárgyalásos eljárás tartásának további esete az, ha a szolgáltatás tárgyát nem lehet olyan pontosan, egyértelműen meghatározni, amely lehetővé teszi a nyílt vagy a tárgyalásos eljárás szabályainak megfelelő ajánlati felhívás (műszaki leírás, 40. §), illetve ajánlat elkészítését, és ezáltal a legkedvezőbb ajánlat kiválasztását.

A tárgyalásos eljárás sajátos esete az, mikor a beszerzés kedvező feltételei csak rövid ideig állnak fenn és más fajtájú eljárás alkalmazása során a kedvező feltételekkel történő közbeszerzés lehetősége meghiúsulna. Ebben az esetben előnyösebb, kedvezőbb feltételekkel lehet szerződést kötni, mint nyílt vagy meghívásos eljárásban történő versenyeztetés útján.

Az ajánlatkérő tárgyalásos eljárás eredményeként szerezheti meg az ingatlan tulajdonjogát vagy használatára, hasznosítására vonatkozó jogot. Ennek indoka, hogy az ajánlatkérő sok esetben egy meghatározott ingatlan tulajdonjogát vagy használatára, hasznosítására vonatkozó jogot akarja megszerezni, másrészt a versenyt eleve korlátozza az a körülmény, hogy megfelelő földingatlanok csak korlátozottan állnak a természetben rendelkezésre.

A 71. §-hoz

A tárgyalásos eljárás menete különböző lehet aszerint, hogy megindítását hirdetményben közzé kell-e tenni vagy sem. Az eljárás megindítását akkor nem kell közzétenni, ha az ajánlatkérő egy meghatározott személy tárgyalásra való közvetlen meghívására jogosult [70. § b), f), g) pont], illetve, ha az eljárás alkalmazásának alapja a sürgős szerződéskötés [70. § d), h) pont]. A 70. § c) és i) pontjában foglaltak alapján mind több, mind pedig egy személy kiválasztására mód van. A hirdetmény közzététele nélküli tárgyalásos eljárás során az ajánlatkérő az általa kiválasztottakat közvetlenül hívja meg tárgyalásra.

Kötelező az eljárás megindításáról a javaslatban meghatározott hirdetményt - az eljárásra való jelentkezés, a verseny biztosítása érdekében - közzétenni a nyílt vagy a meghívásos eljárás eredménytelensége esetén, illetve, ha a szolgáltatás tárgyát nem lehet pontosan meghatározni. A hirdetmény az eljárás megindításával kapcsolatban részvételi felhívást tartalmaz. Ebben az ajánlatkérő megjelölheti azokat, akiket a tárgyalásos eljárásba való részvételre meg kíván hívni. A megjelölteken kívül az eljárásban való részvételre mindazok jelentkezhetnek a hirdetmény alapján, akik alkalmasak a szerződés teljesítésére. Az ajánlatkérőnek a hirdetményben megjelölt keretszámnak megfelelő számú, de - amennyiben lehetséges - legalább három jelentkezőt kell kiválasztania és tárgyalásra közvetlenül meghívnia. A kiválasztás alapja a jelentkezőknek a szerződés teljesítéséhez szükséges pénzügyi, gazdasági és műszaki alkalmassága lehet.

A tárgyalásos eljárás eredményéről - akár hirdetmény közzétételével, akár anélkül indult - a 63. § (1) bekezdésének megfelelően tájékoztatót kell közzétenni.

A 72. §-hoz

A közbeszerzési eljárások sajátos esete a gyorsított eljárás. Gyorsított eljárás rendkívüli sürgősség esetén alkalmazható. A rendkívüli sürgősséget indokló körülmények azonban nem eredhetnek az ajánlatkérő mulasztásából. Rendkívüli sürgősség esetén tehát a javaslat szerint tárgyalásos eljárás és/vagy gyorsított eljárás tartására van lehetősége az ajánlatkérőnek.

 Gyorsított eljárás csak meghívásos vagy tárgyalásos eljárás esetén alkalmazható. A nyílt eljárásban biztosított széleskörű verseny szűk időbeli korlátok közé szorítása a verseny teljességét, biztonságát veszélyeztetheti. Ugyanezen okoknál fogva építési beruházás során sem lehet gyorsított eljárást lefolytatni.

A gyorsított meghívásos és meghirdetett tárgyalásos eljárásban a részvételre történő jelentkezés határideje lerövidíthető a részvételi felhívás közzétételétől számított 15 napra. A meghívásos és a tárgyalásos eljárásban az ajánlattételi határidő pedig az ajánlati felhívástól számított legfeljebb 15 napra csökkenthető.

A gyorsított és a tárgyalásos eljárás alkalmazásának lehetősége biztosítja a közbeszerzések során a rugalmas, differenciált eljárásokat.

A 73-75. §-hoz

A javaslat negyedik része a közbeszerzési eljárás alapján megkötött szerződés teljesítése és megszűnése tekintetében tartalmaz néhány speciális szabályt. Ezek a 73-74. §-ban meghatározott feltételek a szerződésnek kötelező tartalmi elemei, így akkor is részei a szerződésnek, ha a felek arról nem vagy eltérően rendelkeztek [75. § (1) bek.].

Az ajánlatkérőként szerződést kötő fél a javaslat alapján felmondásra jogosult, ha a szerződéskötést követően beállott körülmény folytán a szerződés teljesítésére nem képes. E szerződést megszüntető egyoldalú jognyilatkozat megtételét a szerződéskötéskor előre nem látható körülmény beállta (pl. a költségvetéshez kötött anyagi források elvonása vagy a nemzetgazdasági helyzet) indokolja, minek következtében az ajánlatkérőként szerződést kötő fél a szerződés teljesítésére nem képes.

Tekintettel ezen körülményekre, a javaslat 1. §-ának e) pontjában meghatározott szervezetek kivételt képeznek a javaslatnál fogva felmondásra jogosultak körében. A javaslat szerint a szerződés jogszerű, egyoldalú megszüntetésével egyidejűleg a fél - a kártérítés szabályai szerint - kártalanításra köteles [73. §].

Az ajánlatkérő az ajánlati felhívásban előírhatja, hogy a nyertes ajánlattevő gazdasági társaság létrehozására köteles. A szerződésszerű teljesítés érdekében megkövetelt társaságalapítás elmaradása a megfelelő teljesítést veszélyeztetheti. Így, ha a nyertes a közbeszerzésre irányuló szerződés aláírásától számított 60 napon belül a társasági szerződés megkötését (illetve az alapszabály elfogadását) a cégbírósághoz nem jelenti be, az ajánlatkérő a szerződést felmondhatja. A szerződés aláírásától számított 60 napos határidő tehát nem a gazdasági társaság cégjegyzékbe való bejegyzésére, hanem a gazdasági társaságot alapító társasági szerződés cégbírósághoz történő bejelentésére vonatkozik. Az ajánlatkérő jogszerű, egyoldalú szerződés megszüntetése nem jár kártalanítási kötelezettséggel [74. § (1) bek.].

Építési beruházás céljából kötött szerződés esetén az ajánlatkérőként szerződést kötő fél köteles a munkát - a másik fél szerződésszerű teljesítése érdekében, azt elősegítve - megbízott helyszíni képviselője (műszaki ellenőr) útján ellenőrizni. A Ptk. építési szerződésre vonatkozó 404. §-ának (2) bekezdése szerint "a megrendelő köteles a munkát időközönként ellenőrizni". A Ptk.-t módosító 1993. évi XCII. törvény helyezte hatályon kívül ezen jogszabályhely azon szövegrészét, miszerint "megbízott helyszíni képviselője (műszaki ellenőr) útján" köteles a megrendelő a munkát ellenőrizni. A Ptk. hatályon kívül helyezett, korábbi diszpozitív szabályát teszi kötelezővé a javaslat a közpénzekkel megvalósuló építési beruházás esetén, figyelemmel a külön jogszabályokban meghatározott részletszabályokra is [74. § (2) bek.].

A javaslat szerint a szerződéskötésre és a szerződés teljesítésére vonatkozó, a javaslatban nem szabályozott kérdésekben a Ptk. rendelkezéseit kell alkalmazni [75. § (2) bek.].

A 76. §-hoz

E §-sal kezdődik a közbeszerzésekkel kapcsolatos jogorvoslatról szóló rész. A jogorvoslati eljárást elsőfokon a 15. §-ban és a 19. §-ban már említett Bizottság folytatja le. A Bizottság hatáskörébe tartozik a közbeszerzési eljárás jogtalan mellőzése, valamint a közbeszerzési eljárás alapelveinek és szabályainak megsértése miatt indított eljárás lefolytatása és az ajánlatkérő döntésével szemben benyújtott kérelem elbírálása. Eljár továbbá a Bizottság abban az esetben is, ha az 5. §-ban foglalt azon szabályt sértették meg, hogy tilos e törvény megkerülésének céljából a közbeszerzést részekre bontani.

A közbeszerzésekkel kapcsolatos egyéb jogvita elbírálása bíróság hatáskörébe tartozik, így különösen a közbeszerzési eljárás eredményeként létrejött szerződés érvénytelenségével kapcsolatos eljárás, illetve a "közbeszerzési szerződéssel" kapcsolatos szerződésszegés és az ezzel, valamint a közbeszerzési eljárással összefüggésben keletkezett kártérítési ügyek. E hatáskör megosztás indoka az, hogy a bíróságokról szóló 1972. évi IV. törvény 3. §-a (1) bekezdésének b) pontja szerint polgári jogi ügyekben a bíróság dönt.

A 77-78. §-hoz

A közbeszerzésekkel kapcsolatos jogorvoslati eljárásban (a továbbiakban: közbeszerzési ügy) három közbeszerzési biztos jár el, akiket a Bizottság elnöke jelöl ki. Az adott ügyben eljáró közbeszerzési biztosok közül legalább egynek jogi szakvizsgával, egy másiknak pedig az ügy tárgyával leginkább összefüggő felsőfokú végzettséggel kell rendelkeznie. Az eljáró biztosok számának ily módon való meghatározását az indokolja, hogy a határozatot a közbeszerzési biztosok többségi szavazással hozzák [86. § (4) bek.].

Az eljáró közbeszerzési biztosokra szigorú kizárási szabályok vonatkoznak. Nem lehetnek hozzátartozói, anyagi, illetve más függőségi viszonyban egyetlen olyan szervezettel (személlyel) sem, amely a közbeszerzési ügyben ajánlatkérő, ajánlattevő, a közbeszerzési eljárást jogtalanul mellőzve beszerző, vagy az eljárást kezdeményező egyéb érdekelt (a továbbiakban együtt: ügyfélszervezet).

A közbeszerzési ügyben nem járhat el az a közbeszerzési biztos, aki tulajdoni részesedéssel rendelkezik az ügyfélszervezetben, vagy olyan szervezetben, mely azzal rendszeres üzleti kapcsolatban áll. A fentieken kívüli jogviszonyban a közbeszerzési biztosok ügyfélszervezettel azért nem állhatnak, mert ezt a rájuk vonatkozó összeférhetetlenségi szabályok [22. § (3)-(4) bek.] kizárják.

A javaslat a fentieken kívül azokat a közbeszerzési biztosokat is kizárja a közbeszerzési ügy intézéséből, akiknek hozzátartozója áll az ügyfélszervezettel munkaviszonyban, illetve egyéb érdekeltségi, alá-fölé rendeltségi viszonyban. (E szabályok alkalmazása során nem hagyható figyelmen kívül, hogy a vezető tisztségviselő fogalmába a 13. § (1) bekezdésének b) pontja alapján a szervezet vezetője és felügyelő bizottsági tagja is beletartozik.)

Ha a közbeszerzési biztos személyére nézve a közbeszerzési ügy indulásakor, vagy később összeférhetetlenségi ok áll fenn, vagy keletkezik, ezt köteles bejelenteni a Bizottság elnökének és a már folyamatban levő ügyben való részvételét meg kell szüntetnie. Amennyiben ilyen ügyben vita merül fel, ennek elbírálása a 15. § h) pontja szerint a Tanács hatáskörébe tartozik.

A 79. §-hoz

A Bizottság a közbeszerzési ügyek során az államigazgatási eljárás általános szabályairól szóló 1957. évi IV. törvény szabályai alapján jár el a javaslatban meghatározott eltérésekkel, melyek elsősorban a hivatalból történő eljárásra és az eljárást gyorsító szabályokra vonatkoznak.

A javaslat a jogalanyok széles köre részére teszi lehetővé az eljárás kérelemmel történő megindítását: a közbeszerzési eljárás felein (ajánlatkérő, ajánlattevő) kívül bármely egyéb érdekelt kérelmet nyújthat be, akinek jogát vagy jogos érdekét a javaslatba ütköző tevékenység sérti vagy veszélyezteti. E szabály ad lehetőséget pl. a közbeszerzési eljárás jogtalan mellőzésével történő beszerzésekkel kapcsolatos eljárás megindítására.

A hivatalból történő eljárás megindítását a Tanács tagjai kezdeményezhetik, akik a közbeszerzések figyelemmel kísérése során, illetőleg a Közbeszerzési Értesítő szerkesztését ellátó Titkárság útján, vagy más módon szereznek tudomást a javaslat szabályaiba ütköző eseményekről.

Az eljárás megindításának mindkét módja esetén szigorú jogvesztő határidők állnak fenn: az eljárást a javaslat szabályait sértő eseménynek az eljárást indító tudomására jutásától számított 15 napon belül, de legkésőbb az esemény bekövetkezésétől számított 60 napon belül lehet megindítani. E határidők megállapításánál egyfelől a jogorvoslat szükségességének, másfelől a közbeszerzési szerződések zavartalan megvalósulásának szempontjait kellett összehangolni.

A 15 napos határidő ezen kívül elő kívánja segíteni, hogy a közbeszerzésekkel kapcsolatos jogszabálysértések még az eljárás befejezése előtt a Bizottság elé kerüljenek és így meg lehessen előzni a jogellenes döntéseket.

A közbeszerzésekkel kapcsolatos, kérelemre indult jogorvoslati eljárásért 30.000,-Ft igazgatási szolgáltatási díjat kell fizetni az eljárás megindításakor.

A 80. §-hoz

E § részletesen felsorolja az eljárást megindító kérelem tartalmi kellékeit. Tekintettel arra, hogy a közbeszerzési ügy elintézési határideje nagyon rövid, fontos, hogy a kérelem minden szükséges adatot tartalmazzon. Ezen adatok egy része a felekre és az ügyben érdekelt más személyekre, továbbá a Bizottságtól kért intézkedésekre vonatkozik. Fel kell tüntetni továbbá a jogsértő esemény, vagy annak tudomásra jutásának időpontját azért, hogy a késve indított eljárásokat könnyen ki lehessen szűrni.

A hiányos kérelem kiegészítésére 5 napos határidő áll rendelkezésre, ez is az eljárást gyorsító szabályok közé tartozik. A jogosulatlan személy (szervezet) által indított kérelmeket, továbbá azokat, melyekkel kapcsolatban az igazgatási szolgáltatási díjat nem fizették meg, a Bizottság elutasítja.

A 81-85. §-hoz

Az eljárás megindításának napja a 80. § (1) bekezdésének megfelelő, hiánytalan kérelem megérkezésének, illetőleg az eljárás hivatalból történő kezdeményezésének a napja. Az eljárással kapcsolatos határidőket e naptól kell számítani.

Az eljárás megindulásáról a Bizottság a kérelem illetve kezdeményező irat megküldése útján tájékoztatja a feleket és a közbeszerzési ügyben érdekelt egyéb személyeket (szervezeteket). Egyéb érdekeltnek nemcsak azokat kell tekinteni, akiket a kérelmező a kérelemben a 80. § (1) bekezdésének f) pontja szerint megnevezett, hanem mindazokat, akikről a Bizottság a rendelkezésére álló iratok alapján megállapítja, hogy érdekeltek lehetnek. A felek és egyéb érdekeltek 5 napon belül tehetnek észrevételt és közölniük kell, igényt tartanak-e tárgyalás tartására.

A Bizottság az ajánlatkérőt, illetőleg a közbeszerzési eljárást jogtalanul mellőző beszerzőt felhívja a beszerzéssel kapcsolatban rendelkezésre álló összes irat azonnali megküldésére. Az eljárás további gyorsítását szolgálja az a rendelkezés, hogy ha a kérelmet az ajánlatkérő nyújtja be, a rendelkezésre álló iratokat már a kérelemmel együtt köteles megküldeni.

A Bizottság az eljárás megindulásától számított 3 napon belül ideiglenes intézkedéseket tehet. E rövid határidőt az indokolja, hogy az ideiglenes intézkedések általában preventív jellegűek. Az ideiglenes intézkedéseket a Bizottság kérelemre (a kérelmező indokait is mérlegelve) vagy hivatalból teszi az iratok alapján, ha megállapítható, hogy a közbeszerzések tisztasága sérült, vagy ennek veszélye fenn áll.

Ideiglenes intézkedés lehet a közbeszerzési eljárás felfüggesztése és a még meg nem kötött szerződés megkötésének felfüggesztése. Az ideiglenes intézkedés harmadik fajtája: az ajánlatkérő felszólítása, hogy a közbeszerzési eljárásba a kérelmezőt vonja be, nem jár a közbeszerzési eljárás elhúzódásával. Az ilyen ideiglenes intézkedés akkor biztosítja a közbeszerzés tisztaságát, ha az iratok alapján feltehető, hogy a kérelmezőn kívül nincs egyéb olyan érdekelt, akit a javaslat szabályai szerint be kellett volna vonni a közbeszerzési eljárásba.

A közbeszerzési ügyben a határozatot a Bizottság tárgyalás tartása nélkül is meghozhatja, de ha bármely érdekelt kéri, tárgyalást kell tartani, mely az ügyfél szervezetek [78. § (1) bek. a) pont] üzleti titokhoz fűződő érdekeire tekintettel nem nyilvános.

Ugyanezen érdeket szolgálja a javaslat azon rendelkezése, mely szerint a kérelmezőn és az ellenérdekű félen, továbbá ezek képviselőjén és a Tanács tagjain kívüli személyek csak indokolt esetben, a Bizottság engedélye alapján tekinthetnek be az eljárás irataiba. Az eljárás gyorsítását szolgálja, hogy az azt késleltető magatartások miatt pénzbírságot lehet kiszabni.

A 86-87. §-hoz

A közbeszerzési ügyet lezáró határozat meghozatalára a tervezet rövid, 15 napos határidőt ír elő, mely a fentiekhez hasonlóan azt kívánja elősegíteni, hogy a jogorvoslati tevékenység érdemben tudja befolyásolni a folyamatban levő közbeszerzési eljárások törvényességét. A 15 napos határidőt nem lehetne betartani azokban az esetekben, mikor a Bizottság tárgyalást tart, ezért ilyen esetekben a határozatot az eljárás megindításától számított 30 napon belül kell meghozni. A fenti határidőket indokolt esetben egy alkalommal a Bizottság 10 nappal meghosszabíthatja, erről a feleket az eredeti határidő lejárta előtt kell értesíteni.

A három tagú Bizottság határozatát többségi szavazással hozza meg, így annak kialakítása során mind a jogi, mind az egyéb szakmai szempontok szerepet játszanak. A közbeszerzési biztosok határozatukat a Tanács nevében hozzák meg, mivel ez a közbeszerzések törvényességét legmagasabb szinten felügyelő szervezet. A határozatot kézbesíteni kell a feleknek és az egyéb érdekelteknek, továbbá a Közbeszerzési Értesítőben is közzé kell tenni.

A 88. §-hoz

E § a Bizottság lehetséges döntéséről és az általa alkalmazható jogkövetkezményekről rendelkezik. E jogkövetkezmé nyek szabályozása során figyelembe kellett venni, hogy a 76. § alapján meddig terjed a Bizottság hatásköre a közbeszerzések vonatkozásában, melyek azok a kérdések, amelyekben a döntés a bíróság hatáskörébe tartozik.

A Bizottság döntései a következők lehetnek:

a) Az alaptalan kérelmet elutasítja.

b) A közbeszerzési eljárás befejezése előtt felhívhatja a jogsértés okozóját a javaslat szabályainak megfelelő eljárásra, illetőleg az ajánlatkérő döntésének meghozatalát feltételhez kötheti. Ezen intézkedések alkalmasak arra, hogy a folyamatban lévő közbeszerzési eljárások késleltetése nélkül azok jogszerűségét biztosítsák.

c) Megsemmisítheti az ajánlatkérőnek a közbeszerzési eljárás folyamán hozott vagy azt lezáró döntését, kivéve, ha e döntés alapján a szerződés már létrejött. E pont alapján tehát a Bizottság döntési jogköre nem terjed ki a létrejött közbeszerzési szerződés megsemmisítésére. A javaslat nem adja meg a jogot a Bizottságnak arra, hogy a döntés megsemmisítésével egyidejűleg új eljárás lefolytatására kötelezze az ajánlatkérőt. Ennek oka az, hogy az ajánlatkérő nem köteles beszerzési szándékát fenntartani.

d) A javaslat megsértett rendelkezésének megjelölése mellett megállapíthatja a jogsértés megtörténtét. Ezen intézkedésre sor kerülhet a közbeszerzési eljárás folyamán, illetőleg az azt lezáró döntés meghozatala után is. Az utóbbi esetben, ha a közbeszerzési szerződés már létrejött, e jogsértést megállapító döntés megalapozza a szerződés semmiségét, de az ezzel kapcsolatos jogvita elbírálása már a bíróság hatáskörébe tartozik.

e) Az ajánlattevőt legfeljebb 5 évre eltilthatja a közbeszerzési eljárásban való részvételtől. A javaslat nem nevesíti azokat az eseteket, mikor erre a súlyos intézkedésre sor kerülhet. A Bizottság mérlegelési jogkörébe tartozik annak megítélése, hogy szükség van-e ennek alkalmazására.

f) Bírságot szabhat ki az e törvény szabályait megszegő szervezet, vagy a szervezettel jogviszonyban álló, a jogsértésért felelős személlyel szemben. A bírság mértékét és kiszabásának eseteit a (4) bekezdés szabályozza, mely szerint bírság kiszabására két esetben kerülhet sor: egyrészt, ha a jogsértés olyan súlyos volt, hogy az megalapozta az ajánlattevőnek a közbeszerzési eljárásból történő kizárását. A bírság alkalmazásának másik esete akkor áll fenn, ha a közbeszerzési eljárást lezáró döntés, vagy a közbeszerzési szerződés már létrejött, tehát a megállapított jogsértés megtorlására a Bizottságnak más eszköz már nem áll rendelkezésére.

g) A jogsértőt kötelezi az eljárási díj és a költségek viselésére.

Az (5) bekezdés szerint ezen intézkedéseket együttesen is lehet alkalmazni, ha ennek feltételei fennállnak. A javaslat csak a bírság kiszabásával kapcsolatban jelöli meg, hogy azt mely intézkedésekkel lehet együttesen alkalmazni (tehát melyekkel nem), így a többi intézkedés együttes alkalmazásának nincs a javaslatból következő akadálya.

A javaslat előírja, hogy ha a kérelem olyan közbeszerzési eljárás jogszabálysértő voltának megállapítására irányult, melynek következtében a közbeszerzési szerződés nem az eljárást lezáró döntéssel, hanem az után jön létre [62. § (2) bek.], a Bizottságnak az alaptalan kérelmet elutasító határozatában meg kell állapítania, hogy a közbeszerzési eljárás nem volt jogsértő, tehát a kérelemhez képest többlet kérdésben is dönt. Ezzel a javaslat kizárja annak a lehetőségét, hogy jogszerű eljárás alapján kötendő közbeszerzési szerződés megkötését harmadik személy rosszhiszeműen késleltesse. Annak következtében, hogy a Bizottság pozitívan kimondja, hogy a közbeszerzési eljárás nem volt jogsértő, a szerződés megköthetővé válik és a 90. § (2) bekezdése szerint e határozat még bírósági felülvizsgálat kezdeményezése esetén is végrehajtható.

A Bizottságnak szignalizációs kötelezettsége van más hatóságok felé.

A 89-93. §-hoz

E §-ok a Bizottság határozata elleni jogorvoslati eljárás sajátosságait tartalmazzák.

A Bizottság határozata ellen - az eljárás gyorsítása érdekében - államigazgatási úton nincs helye jogorvoslatnak, hanem az, akinek jogát vagy jogos érdekét a Bizottságnak az ügy érdemében hozott határozata sérti, a bíróságtól keresettel kérheti a határozat felülvizsgálatát. A bírósági felülvizsgálat nem zárja ki, hogy a Bizottság döntését a 87. § szerint közzétegye a Közbeszerzési Értesítőben, de a közleményben a bírósági eljárás megindításának tényére utalni kell.

A bíróság a közbeszerzési ügy miatti felülvizsgálati eljárásban a polgári perrendtartásról szóló 1959. III. törvény (továbbiakban: Pp.) XX. fejezete szerint jár el a következőkben ismertetett - elsősorban az eljárás gyorsítását szolgáló - eltérésekkel.

A keresetlevelet a szokásosnál rövidebb: 15 napos határidőn belül kell benyújtani. Az eljárást rövidíti az is, hogy a keresetlevelet csak a Bizottsághoz lehet benyújtani, így mód van arra, hogy a Bizottság ezzel kapcsolatos észrevételeiről azonnal nyilatkozatot készítsen, melynek azt is tartalmaznia kell, hogy kéri-e tárgyalás tartását. Ugyanerről a felperesnek a keresetlevélben kell nyilatkoznia. A keresetlevélnek a bírósághoz történő továbbítására a Bizottságnak 5 nap áll rendelkezésére. A keresetlevél benyújtásának a határozat végrehajtására nincs halasztó hatálya.

A Bizottság határozatának bírósági felülvizsgálatából ki van zárva és abban mint bíró nem vehet részt az a személy, aki a javaslat 78. §-ában meghatározott okok miatt közbeszerzési biztosként sem járhatna el.

A bíróság a keresetlevéllel kapcsolatos intézkedéseket rövid, 8 napos határidőn belül teszi meg, ennek keretében kézbesíti a keresetlevelet, közli a Bizottság nyilatkozatát a felperessel, a közbeszerzési ügy egyéb érdekeltjeit is nyilatkozattételre hívja fel és tájékoztatja a beavatkozás lehetőségéről.

Ha a felek tárgyalás tartását nem kérték, a bíróság a pert tárgyaláson kívül bírálja el. Ez az eljárás gyorsítását szolgálja, melyre a 26/1990. (II.8.) AB határozat lehetőséget ad. A bírósági eljárást soron kívül kell lefolytatni.

Szintén az eljárás gyorsítását szolgálja a javaslat azon intézkedése, hogy jogot ad a bíróságnak a Bizottság határozatának megváltoztatására és a 88. § (1) bekezdésének b)-f) pontja szerinti jogkövetkezmények alkalmazására.

Az elsőfokon eljáró bíróság határozata elleni fellebbezési idő a szokásosnál rövidebb: 8 nap, és a bíróság másodfokú határozata ellen nincs helye a Pp. XIV. fejezete szerinti felülvizsgálatnak.

-----STARTING---POINT---VEGE---

A 94-96. §-hoz

E §-okkal kezdődnek a javaslat záró rendelkezései.

A javaslat rendelkezéseinek jelentős része 1996. január 1-jén lép hatályba, mivel a javaslat gyakorlati alkalmazásához időigényes előzetes intézkedésekre van szükség, pl. a közbeszerzést végző személyek képzése, illetve a közbeszerzési szervezetrendszer létrehozása. Ez utóbbi körülmény indokolja azt is, hogy a javaslat 11-23. §-aiban foglalt rendelkezések - a 11. § (3) bekezdése kivételével - már a kihirdetést követő 8. napon hatályba lépnek. A szervezetek megalapítását tehát a javaslat kihirdetését követő 8. nap után meg kell kezdeni a későbbiekben ismertetett módon. A Tanács költségvetési jogállása azonban csak az általános hatálybalépés időpontjától releváns, így az arra vonatkozó rendelkezés [11. § (3) bek.] is csak ekkor lép hatályba.

A javaslat hatálya az 1. § e) pontja szerint kiterjed egyes koncessziós tevékenységet végző gazdálkodó szervezetekre, illetve más - közszolgáltató tevékenységet kizárólagos joggal végző - gazdálkodó szervezetekre. Felmerül annak a lehetősége, hogy e szervezeteknek a javaslat hatálya alá tartozó közbeszerzéseire az általuk - a javaslat hatályba lépése előtt - kötött koncessziós, vagy az állam vállalkozói vagyonának értékesítéséről (hasznosításáról) szóló szerződés más szabályokat ír elő. A javaslat abban az esetben, ha a 26. § (3) bekezdésének, a 35. §-nak és az 59. § (2)-(4) bekezdésének szabályai eltérnek az említett szerződések szabályaitól, e §-ok alkalmazásának mellőzését írja elő.

A javaslat rögzíti a Tanács létrehozásának koordinálásával kapcsolatos szabályokat: ezt a tevékenységet a Tanács azon tagjai végzik, akiket a Kormány jelöl ki [12. § (1) bek. d)-f), 12. § (2) bek. a) pont]. A Tanács alakuló ülését a 11-23. §-ok hatályba lépésétől számított 90 napon belüli időpontra kell összehívni.

A javaslat a hatásvizsgálat alapján 6 főben állapítja meg a közbeszerzési biztosok számát, melyet a Tanács a gyakorlati tapasztalatok figyelembevételével a 15. § f) pontjának megfelelően idővel korrigálhat.

A javaslat 1996. december 31-ig a gazdaság- és kereskedelempolitikai koncepció alapján meghatározza az egyes beszerzési típusok értékhatárát, külön értékhatárt állapítva meg a helyi önkormányzatok és a kisebbségi települési önkormányzatok részére abban az esetben, ha a beszerzéshez címzett- vagy céltámogatásban részesülnek.

A közbeszerzések tárgykörében olyan rendelkezések alkotására is szükség van, melyek a jogalkotásról szóló 1987. évi XI. törvény elveinek megfelelően nem igényelnek törvényi szintű szabályozást. Ezért a javaslat a Kormány részére ad felhatalmazást a központi költségvetési szervek vonatkozásában a közbeszerzési eljárás kiírásáról és elbírálásáról, valamint az abban eljáró személyekről szóló, továbbá a központosított közbeszerzésről szóló rendeletek megalkotására.

A 97-98. §-hoz

A javaslatban foglaltak szükségessé teszik egyes hatályos jogszabályok módosítását, illetve hatályon kívül helyezését.

Az államháztartásról szóló 1992. évi XXXVIII. törvénynek (a továbbiakban: Áht.) a Kormány kezességvállalását szabályozó §-át a javaslat az 1. § d) pontjára tekintettel új bekezdéssel egészíti ki, mely előírja, hogy a Kormány a kezességvállalásról szóló határozatában rendelkezik arról, hogy a kezesség útján szerzett pénzeszközökből végrehajtott beszerzésekre a javaslat szabályait kell-e alkalmazni. Ennek elbírálása során tekintettel kell lenni a kezesség körülményeire és a beváltás valószínűségére.

A Magyar Köztársaság 1995. évi költségvetéséről szóló 1994. évi CIV. törvény (a továbbiakban: KT.) felhatalmazza a Kormányt, hogy rendeletben szabályozzon egyes - a javaslat tárgykörébe tartozó - kérdéseket. A javaslat e felhatalmazást úgy módosítja, hogy a Kormány e rendeletet 1995. december 31-ig tartó hatállyal alkossa meg.

A javaslat a köztisztviselők jogállásáról szóló 1992. évi XXIII. törvény hatálya alá tartozó szervezettípusok felsorolását kiegészíti a Közbeszerzések Tanácsával, mivel az egyetlen szervezettípusba sem sorolható be.

A javaslat hatályon kívül helyezi az Áht. 95. §-át, a KT. 13. §-ának (3)-(4) bekezdését és 19. §-ának (7) bekezdését, a 138/1993. (X.12.) Korm. r. 7. §-át, 10. §-ának (3) bekezdését és 8., 9. számú mellékletét, továbbá a 36/1988. (VIII.16.) PM rendeletet, melyek a költségvetési szervek beruházásainak, felújításainak és beszerzéseinek lebonyolítását a javaslattól eltérő módon szabályozzák. Hasonló okból szükséges a versenytárgyalásról szóló 1987. évi 19. tvr. (a továbbiakban: Vtvr.) 22. §-ának hatályon kívül helyezése is. A Vtvr. 21. §-a a versenytárgyalásra vonatkozó rendelkezések megszegésének jogkövetkezményeiről rendelkezik, azonban ez a szabály a gazdaság liberalizálásának következtében valódi joghátrányt már nem tartalmaz, ezért a javaslat ezt is hatályon kívül helyezi, így erre az esetre a továbbiakban a tisztességtelen piaci magatartás tilalmáról szóló 1990. évi LXXXVI. törvény általános szabályai fognak vonatkozni.