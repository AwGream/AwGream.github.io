1996. évi CVII. törvény indokolása

a foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról

-----STARTING---POINT---ALTALANOS--- 

A foglalkoztatást elősegítő támogatások és a munkanélküli ellátások kifizetését biztosító Munkaerőpiaci Alap Önkormányzati jellegű irányítás alá helyezéséről az Országgyűlés határozott 1995. decemberében.

A törvénymódosítás alapján - az országgyűlési határozatban foglaltaknak megfelelően - Munkaerőpiaci Alap 1997. január 1-jétől a munkaadók, a munkavállalók és a Kormány képviselőiből álló testület irányítása alá kerül.

A Munkaerőpiaci Alap továbbra is elkülönített állami pénzalapként működik, az államháztartás része, amelynek pénzeszközeit speciális szabályokkal a Kincstár kezeli. Az Alap felett a munkaügyi miniszter rendelkezik, de rendelkezési jogát - az Alappal kapcsolatos felelőssége fenntartásával - megosztja a Munkaerőpiaci Alap Irányító Testületével. A Munkaerőpiaci Alap Irányító Testülete az Alap gazdálkodását érintő legfontosabb kérdésekben önálló döntési jogosítványokkal rendelkezik. Az Alap zavarmentes működését a törvény oly módon garantálja, hogy amennyiben az irányító testület a hatáskörébe tartozó döntéseit nem hozza meg határidőre, vagy döntése jogszabályba ütközik, úgy az adott kérdésben a döntési jogkört a munkaügyi miniszter gyakorolja.

A közigazgatás reformjához kapcsolódva megváltozik a munkaerőpiaci szervezet felépítése, működése. Felesleges irányítási szintek megszűnnek, jobban összehangolódik a munkaügyi- és a munkaerőpiaci ellenőrzési tevékenység, növekedik a szervezet tevékenységének szolgáltató jellege.

A munkanélküliek összetétele, a tartós munkanélküliek magas száma a munkanélküli járadékrendszer áttekintését, módosítását indokolja. A módosítás alapján megszűnik a járadékfolyósítás két szakasza. Ezáltal lehetőséget biztosít a törvény arra, hogy a munkanélküliek többsége hosszabb időre kapjon magasabb összegű járadékot.

A munkanélküli járadék alsó és felső határának fix összege az elmúlt évek magas inflációja mellett elértéktelenedett, ezért rugalmasabb szabályozásra van szükség. A törvénymódosítással a járadékhatárok az öregségi nyugdíj legkisebb összegéhez igazodnak, a nyugdíjminimum emelésével együtt nőnek. A munkanélküli járadék alsó határának megállapításánál a módosítás figyelemmel volt arra is, hogy a járadék alsó határa minden esetben haladja meg munkanélküliek jövedelempótló támogatásának az összegét.

A munkanélküli ellátás biztonságát segíti annak az átmeneti szabálynak a véglegesítése, amely szerint a munkanélküli járadék megállapításához előírt járulékfizetési kötelezettség teljesítésének vizsgálatát a munkaviszonyban töltött idő vizsgálata pótolja.

A törvénymódosítás alapján megváltoznak egyes foglalkoztatást elősegítő támogatások, elsősorban a képzési támogatás, amely során a keresetpótló juttatás megállapítása egységesebbé, áttekinthetőbbé válik.

Új támogatási formákkal bővül az aktív eszközrendszer. A módosítás fokozottabban kívánja támogatni a saját foglalkoztatásukat megoldó munkanélkülieket, a vállalkozóvá válást.

Jelentős szerepet kap az új szabályozásban a munkahelymegőrzés, a részmunkaidős foglalkoztatás támogatása. A módosítás önálló támogatási formaként lehetőséget biztosít a foglalkoztatáshoz kapcsolódó társadalombiztosítási- és munkaadói járulék átvállalására annak érdekében, hogy az élőmunka magas költségterhein enyhítve elősegítse a foglalkoztatottak létszámának növekedését.

Az új támogatások részletes feltételeit a munkaügyi miniszter rendeletben határozza meg.

-----STARTING---POINT---RESZLETES---

Az 1. §-hoz

A foglalkoztatási törvény a Munkaügyi Minisztérium foglalkoztatáspolitikával kapcsolatos feladatait a hatályos szövegben két helyen, a 8. § (3) bekezdésében, valamint a 47. §-ban szabályozza. A módosítás a szabályozás szerkezetén kíván javítani azzal, hogy a Munkaügyi Minisztérium valamennyi feladatát egy helyen, a törvény 8. §-a (3) bekezdésében sorolja fel. A módosítással egyidejűleg ki is bővülnek a Munkaügyi Minisztérium foglalkoztatáspolitikával kapcsolatos feladatai. Tevékenységében az eddigieknél nagyobb szerepet kapnak az érdekegyeztetéssel kapcsolatos feladatok, és törvényi megfogalmazást nyer az a szerep is, amelyet a minisztérium a munkaerőpiaci folyamatokkal a munkaügyi kapcsolatokkal összefüggő kutatások területén betölt.

A 2. §-hoz

A Munkaerőpiaci Alap önkormányzati jellegű irányításának megteremtése indokolja az Érdekegyeztető Tanács feladataira vonatkozó szabályok megváltoztatását. A módosítás eredményeként megszűnik az Érdekegyeztető Tanácsnak a Munkaerőpiaci Alap költségvetésével, és egyes alaprészekre történő felosztásával kapcsolatos feladata, a jogszabálytervezetekkel kapcsolatos véleményezési jogköre pedig a foglalkoztatást közvetlenül érintő törvény-tervezetekre terjed ki. Ugyanakkor az Érdekegyeztető Tanács jelentős szerepet kap a Munkaerőpiaci Alap Irányító Testületének (a továbbiakban: MAT) megalakításában, valamint működése tekintetében. Ez utóbbi tevékenysége keretében a MAT évente történő beszámoltatásával folyamatosan figyelemmel kísérheti, értékelheti a MAT, valamint az egyes tagoknak a tevékenységét.

A 3-4. §-hoz

A törvénymódosítás eredményeként megszűnik az Országos Munkaerőpiaci Tanács, és a Munkaerőpiaci Alap pénzeszközeinek felhasználásával kapcsolatos jogosítványokat új tripartit testület, a Munkaerőpiaci Alap Irányító Testülete gyakorolja. A javaslat részletes szabályokat tartalmaz a MAT megalakulására, tagjainak megbízására, illetőleg a megbízás megszűnésére vonatkozóan. A MAT működése objektivitását kívánja biztosítani a javaslat a tagok összeférhetetlenségének szabályozásával és a tagok helyettesítési lehetőségének kizárásával.

Az 5-7. §-hoz

A javaslat módosítja a megyei (fővárosi) munkaügyi tanácsok megalakulására, működésére és feladataira vonatkozó szabályokat. A javaslat a munkaügyi tanácsok összetételét a MAT összetételével összehangolva állapítja meg. Ennek eredményeként a Munkaerőpiaci Alap pénzeszközeinek felhasználására vonatkozó kérdések eldöntésében, mind országos, mind pedig megyei szinten az országos munkaadói, illetőleg munkavállalói szövetségek képviselői vesznek részt. A jelenlegi szabályozáshoz képest változást jelent továbbá a tagok számának korlátozása, valamint az, hogy részvételük a munkaügyi tanács munkájához nem automatikus, hanem őket - jelölés, illetve választás alapján - a munkaügyi központ igazgatója bízza meg, illetőleg hívja vissza.

A MAT-hoz hasonlóan a munkaügyi tanács döntéseinek objektivitását kívánja biztosítani a javaslat a tagok összeférhetetlenségére vonatkozó szabállyal, továbbá a tag helyettesítése lehetőségének kizárásával. A javaslat a munkaügyi tanácsok eredményes működését kívánja elősegíteni a MAT-nak az erre vonatkozó jogosítványai szabályozásával. Ezek a jogosítványok egyrészt a munkaügyi tanács tagjait kijelölő, illetőleg választó szervezetek között felmerült vita esetén, továbbá akkor illetik meg a MAT-ot, ha a munkaügyi tanács oldalai között - a döntéshozatal során - nincs megegyezés.

A javaslat a munkaügyi tanács jogosítványait arra figyelemmel módosítja, hogy a Munkaerőpiaci Alap több alaprészből áll, és nem csupán a foglalkoztatási, hanem a rehabilitációs és a szakképzési alaprészben is elkülöníthető a megyei (fővárosi) munkaügyi központok által felhasználható pénzügyi keret. A szakképzési alaprész pénzügyi keretének felhasználásáról külön törvény fog rendelkezni.

A 8. §-hoz

A javaslat módosítja a képzések elősegítését célzó támogatás szabályait. Egyértelművé teszi, hogy csak az olyan képzéshez nyújtható támogatás, amelyet a munkaügyi központ ajánlott fel, vagy fogadott el. A javaslat megszünteti azt a szabályt, amely kötelezően írta elő a 18. életévüket be nem töltött munkanélküliek képzésének támogatását. Ennek az indoka, hogy a pályakezdő munkanélküliek elhelyezkedésének elősegítéséről szóló 68/1996. (V. 15.) Korm. rendelet tartalmazza e réteg képzésének támogatására vonatkozó speciális szabályokat.

A javaslat módosítja a keresetpótló juttatás összegét. Megszünteti azt a lehetőséget, hogy a munkanélküli járadékban részesülő munkanélküli részére a munkaügyi központ keresetpótló juttatást állapítson meg. Ha a munkanélküli járadékban részesülő személy képzésben vesz részt, részére keresetpótló juttatást a képzésnek csak a munkanélküli járadék kimerítését követő időtartamára lehet megállapítani. Ugyanakkor lehetőséget ad arra, hogy a munkaügyi központok - mérlegelés alapján a pályakezdők számára is nyújthassanak keresetpótló juttatást.

A 9. §-hoz

A javaslat a közhasznú munka támogatásának szabályait összehangolja a törvénynek a Munkaerőpiaci Alap működésére vonatkozó rendelkezéseivel.

A 10. §-hoz

A javaslat kibővíti a munkahelyteremtés támogatásának lehetőségét, a támogatás nyújtását nem csupán a munkaadók, hanem a munkanélküliek számára is lehetővé teszi. A támogatás nyújtása elő kívánja segíteni, hogy a munkanélküli saját foglalkoztatásáról gondoskodjon.

A 11. §-hoz

A javaslat bevezet egy új támogatási formát, a munkahely-megőrzés támogatását. Ez lehetőséget ad egyrészt az átmeneti likviditási gondokkal küzdő munkaadók foglalkoztatási gondjainak áthidalására másrészt pedig a részmunkaidős foglalkoztatás támogatási formáinak kibővítésére, s ezáltal egyes munkavállalói rétegek támogatására, valamint minél nagyobb számú munkanélküli foglalkoztatására.

A 12. §-hoz

A gyakorlati kapcsolatok alapján ismét igény merült fel egy olyan támogatási forma bevezetésére, amely a munkaadót terhelő járulékfizetési kötelezettség átvállalását teszi lehetővé. A javaslat új támogatási formaként tartalmazza a munkaadói járulék átvállalásának lehetőségét. A 10-12. §-ban szabályozott támogatásokra vonatkozó részletes rendelkezéseket - a többi támogatáshoz hasonlóan - a foglalkoztatási törvény 20. §-ának (2) bekezdésében foglalt felhatalmazás alapján - miniszteri rendelet tartalmazza.

A 13. §-hoz

A foglalkoztatást elősegítő támogatások odaítélése államigazgatási határozattal történik. A támogatás részletes feltételeit azonban a támogatásban részesülővel kötött megállapodás tartalmazza. A megállapodást kötő szerveket a foglalkoztatási törvény hatályos rendelkezése attól függően határozza meg, hogy a támogatás folyósítására a foglalkoztatási alaprész központi, vagy a megyei (fővárosi) munkaügyi központok számára elkülönített keretéből kerül-e sor. A javaslat egyrészt a Munkaerőpiaci Alapnak nemcsak a foglalkoztatási, hanem a rehabilitációs és szakképzési alaprészében is lehetővé teszi a központi, illetőleg a megyei (munkaügyi) központok által felhasználható pénzügyi keret elkülönítését, másrészt lényeges változást vezet be a munkaerőpiaci szervezet egyes szerveinek hatásköre tekintetében. Mindezek szükségessé teszik a foglalkoztatási törvénynek az előbb ismertetett megállapodás megkötését szabályozó 21. §-a (1) bekezdésének módosítását.

A javaslat a foglalkoztatást elősegítő támogatás feltételeinek megszegőivel szembeni szigorúbb fellépés biztosítása érdekében előírja, hogy a támogatást a visszakövetelés időpontjában hatályos, a kötelezettségszegés időpontjától a befizetés időpontjáig számított jegybanki alapkamattal növelt összegben kell visszafizetni. A javaslat lehetőséget biztosít a különös méltánylást érdemlő esetek eltérő kezelésére, amelynek keretében a megyei (fővárosi) munkaügyi központ igazgatója eltekinthet a kamat - továbbá munkanélküli részére nyújtott támogatás esetén - a támogatás visszakövetelésétől.

A 14. §-hoz

A javaslat jelentős módosítást tartalmaz a munkanélküli járadékra való jogosultság feltételei tekintetében. A hatályos szabályozás szerint a munkanélküli járadékra való jogosultság egyik feltétele, hogy a munkanélküli a törvényben előírt munkábaállási járulék fizetési kötelezettségének eleget tegyen. Ennek megfelelően a munkanélküli járadék folyósítási ideje is attól függ, hogy a munkanélküli mennyi járulékfizetési idővel rendelkezik. A törvény azonban átmenetileg olyan rendelkezést tartalmaz, hogy 1996. december 31-ig a munkanélküli járulékra való jogosultságnál járulékfizetési időként a munkanélkülivé válást megelőző munkaviszony időtartamát kell figyelembe venni. A gyakorlatban számos problémát okozott a járulékfizetési idő nyilvántartása, ezért a javaslat nem átmeneti, hanem fő szabályként tartalmazza a munkanélküli járadékra való jogosultság megállapításánál a munkanélkülivé válást megelőző négy éven belüli munkaviszony figyelembevételét.

A javaslat a társadalombiztosítási jogszabályokkal való összhang megteremtése érdekében a munkaviszony időtartamának számításakor a harminc napot meghaladó fizetés nélküli szabadság időtartamát figyelmen kívül hagyja. Ez alól kivétel a Munka Törvénykönyvéről szóló 1992. évi XXII. törvény 139. § (2) bekezdése, valamint 140. § (1) bekezdése alapján, a gyermek, illetőleg közeli hozzátartozó ápolása, valamint lakás építése céljából kötelezően engedélyezett fizetés nélküli szabadság. A társadalom-biztosítási szabályok szerint nem jogosult táppénzre az, aki munkanélküli járadékban részesül. A munkanélküli járadék vonatkozásában ilyen feltételt a hatályos szabályozás nem tartalmaz. Ez azt jelenti, hogy a táppénzben részesülő keresőképtelen munkanélküli részére is meg kell állapítani a munkanélküli járadékot, ha a törvényben előírt többi feltétel fennáll. Figyelemmel arra, hogy a keresőképtelen munkanélküli kiközvetítése általában nehezen valósítható meg, továbbá két ellátás egyidejű folyósítása nem indokolt, a javaslat kizárja a munkanélküli járadéknak a táppénzzel egyidejű folyósítását. Ehhez kapcsolódóan a munkanélküli járadék folyósításának időtartama alatt keresőképtelenné vált munkanélküli együttműködési kötelezettségét a keresőképtelenség azonnali bejelentésére és az arról szóló orvosi igazolásnak a megszűnését követően haladéktalanul a munkaügyi központnak tartozó bemutatására szűkíti.

A javaslat a munkanélkülinek felajánlható megfelelő munkahely fogalmát kiegészíti azzal, hogy ott a munkanélküli foglalkoztatása munkaviszonyban történik. Ennek az az indoka, hogy az a munkanélküli, aki a számára felajánlott megfelelő munkahelyet nem foglalja el, nem jogosult munkanélküli járadékra, illetőleg részére a munkanélküli járadék folyósítását a munkaügyi központ megszünteti. Ezek a jogkövetkezmények azonban csak olyan munkahely el nem foglalása esetén indokoltak, amelynél eltöltött idő a munkanélküli járadékra való jogosultság időtartamába beszámít.

A 15. §-hoz

Tekintettel arra, hogy - a munkanélküliség ilyen tartóssága mellett - nem igazolható a kétszakaszos járadékfolyósítás ösztönző hatása az elhelyezkedésre, a javaslat megszünteti a munkanélküli járadék folyósítási idejének szakaszokra bontását. Ezzel megteremti a lehetőségét annak, hogy a munkanélküli hosszabb időre kapjon magasabb összegű járulékot, amelynek mértéke egységesen a járadékalap 65 %-a.

A munkanélküli járadék alsó határa 1993. óta egységesen 8.600 Ft. Ennek az összegnek a változatlanul hagyása rövid időn belül azt eredményezné, hogy a munkanélkülieket, a munkanélküli járadék folyósítási idejének kimerítését követően megillető szociális ellátásnak, a munkanélküliek jövedelempótló támogatásának mértéke a munkanélküli járadék alsó határát meghaladná. Nem hagyható figyelmen kívül továbbá az sem, hogy a jövedelempótló támogatás adómentes jövedelem, a munkanélküli járadéknak pedig a legkisebb összege is személyi jövedelemadó alapot képez. Ebből a megfontolásból a javaslatnak mind az alsó, mind a felső határa kiszámításánál, az öregségi nyugdíj legkisebb összegét veszi alapul.

A 16. §-hoz

Mivel a javaslat a munkanélküli járadékra való jogosultság szempontjából a járulékfizetési idő helyett a munkanélkülivé válást megelőző négy éven belüli munkaviszony időtartamának figyelembevételét írja elő, a foglalkoztatási törvény egyes rendelkezései közötti összhang megteremtése érdekében szükséges a törvény 27. §-a több rendelkezésének módosítása. E szabályok módosítását az is indokolja, hogy a törvény megszünteti a munkanélküli járadék folyósítási idejének két szakaszra történő felbontását.

A 17. §-hoz

A törvény garantálja a leírt feltételek együttes megléte mellett a munkanélküli járadék folyamatos folyósítását.

A 18. §-hoz

A törvény hatályos szabályai nem teszik lehetővé, a Munkaerőpiaci Alapból az egyes ellátások, támogatások működésével kapcsolatos kiadások fedezésének biztosítását.

Ennek előteremtése a munkaerőpiaci szervezet számára megoldatlan problémát jelent. A javaslat ezt a helyeztet kívánja megoldani azzal, hogy e kiadások anyagi fedezetének biztosítását és a Munkaerőpiaci Alap céljai között sorolja fel. Ugyanakkor szükségessé vált az egyes alaprészekből elkülöníthető kiadásokra vonatkozó szabályok módosítása is. Ezt egyrészt az indokolja, hogy az egyes támogatások, ellátások működtetésével kapcsolatos kiadásokat az egyes alaprészek tekintetében is meg kell jeleníteni, másrészt pedig a munkaerőpiaci szervezet átalakítása szükségessé teszi a foglalkoztatási törvény pénzügyi vonatkozású rendelkezéseinek módosítását is.

A 19. §-hoz

A javaslat jelentős mértékű változást tartalmaz a Munkaerőpiaci Alap tekintetében. Megteremti a Munkaerőpiaci Alap önkormányzati jellegű irányítását. Ezt oly módon valósítja meg, hogy az Alap gazdálkodását érintő fő kérdésekben a Munkaerőpiaci Alap Irányító testülete számára önálló döntési jogkört állapít meg. Ez a Munkaerőpiaci Alap elkülönített állami pénzalapként történő működését nem érinti. Figyelemmel arra, hogy az Alap pénzeszközeinek felhasználásáért továbbra is a munkaügyi miniszter felelős, a javaslat rendkívül indokolt esetben (jogszabálysértés, a munkanélküli ellátások kifizetésének biztonsága, a MAT döntéseinek elhúzódása) a döntési jogosítványait meghagyja.

A 20. §-hoz

A javaslat a hatályos szabályozáshoz képest kiszélesíti a Munkaerőpiaci Alap egyes alaprészei közötti átcsoportosítás lehetőségét. A szakképzési és a rehabilitációs alaprészből illetőleg az abba történő átcsoportosítás esetén visszapótlási kötelezettséget ír elő, amelyet a következő költségvetési évben kell teljesíteni.

A 21. §-hoz

Figyelemmel arra, hogy a gazdasági átalakulások következtében a gazdálkodó szervezetek működési feltételei megváltoztak, nőtt a kisszervezetek száma, ugyanakkor viszont jelentős társadalmi érdek a megváltozott munkaképességűek foglalkoztatása, a javaslat bővíti a rehabilitációs hozzájárulás fizetésére kötelezett munkaadók körét.

Kiterjeszti a kötelezettséget mindazokra a gazdálkodó szervezetekre, amelyeknél a foglalkoztatottak tárgyévi statisztikai állomány létszáma meghaladja a húsz főt.

A 22. §-hoz

A hatályos szabályozás a Munkaerőpiaci Alap alaprészei közül csupán a foglalkoztatási alaprészen belül teszi lehetővé a központi és megyei (fővárosi) munkaügyi központok által felhasználható pénzügyi keret elkülönítését. A javaslat az alaprészek sajátosságait fenntartva egységesíteni kívánja a Munkaerőpiaci Alap különböző támogatási célokat szolgáló alaprészeinek (foglalkoztatási, szakképzési, valamint rehabilitációs alaprész) felhasználását. Ezért a szakképzési és a rehabilitációs alaprészben is lehetővé teszi a központi és a megyei (fővárosi) munkaügyi központok által felhasználható pénzügyi keret elkülönítését.

A 23. §-hoz

A javaslat a jobb áttekinthetőség, valamint az egyértelmű jogi szabályozás érdekében a Munkaügyi Minisztérium foglalkoztatás-politikai feladatait szabályzó valamennyi rendelkezését a foglalkoztatási törvény 8. §-ának (3) bekezdésében helyezi el. A törvénynek - az e megoldás eredményeként megüresedett - 47. §-a a javaslat által átalakított munkaerőpiaci szervezet szerveinek felsorolását tartalmazza.

A 24. §-hoz

A javaslat átalakítja az Országos Munkaügyi Központ tevékenységi körét, és annak nevét Országos Munkaügyi Módszertani Központ névre változtatja. Az átalakulás megszünteti az Országos Munkaügyi Központnak az országos hatáskörű államigazgatási szerv jellegét, és azt elsősorban módszertani, informatikai, statisztikai tevékenységet folytató költségvetési szervvé alakítja át. Ennek megfelelően a javaslat megváltoztatja a központ élén álló vezető jogállását is.

A 25-28. §-hoz

A javaslat a munkaerőpiaci szervezet megyei szintű szervezete tekintetében is jelenős változást tartalmaz. A jogszabályba ütköző munkavégzés elleni egységes fellépés biztosítása, valamint a közigazgatás korszerűsítéséből a munkaerőpiaci szervezetre háruló feladatok eredményes végrehajtása érdekében a megyei (fővárosi) munkabiztonsági és munkaügyi felügyelőséget a megyei (fővárosi) munkaügyi központok szervezetén belül helyezi el. Ez utóbbi szervek központi szakmai irányítását továbbra is az Országos Munkabiztonsági és Munkaügyi Felügyelőség látja el. A javaslat ennek megfelelően szabályozza a felügyelőség munkavállalói feletti munkáltatói jogok gyakorlását.

A javaslat által bevezetett átalakítás eredményeként jelentős mértékben megnő a megyei (fővárosi) munkaügyi központok kirendeltségeinek önállósága. A javaslat részletesen sorolja fel azokat a feladatokat, amelyeket a munkaügyi központ a központi szervezeti egységei útján lát el, illetve azokat, amelyek ellátását a kirendeltségek, illetőleg a felügyelőségek végzik. Az egyértelmű jogi szabályozás érdekében a javaslat elhatárolja egymástól a munkaügyi központ központi szervezeti egysége és a felügyelőség által végzett ellenőrzési tevékenységet, illetve e szervek képviselőjét az ellenőrzési tevékenység során megillető jogosítványokat.

A fekete munka ellenőrzése hatékonyságának növelése érdekében a felügyelőség látja el a munkanélküli ellátások melletti munkavégzés szabályszerűségének, valamint a külföldi személyek Magyarországon történő foglalkoztatása ellenőrzését. Ellenőrzést végez továbbá a foglalkoztatási törvény 40-41. §-ában szabályozott járulékfizetési kötelezettség tekintetében. Abból a megfontolásból, hogy a munkanélküli ellátások, valamint a foglalkoztatást elősegítő támogatásokkal kapcsolatos államigazgatási feladatok eredményes ellátásának egyik előfeltétele a hatékony hatósági ellenőrzés, ez utóbbi feladatot a javaslat szerint a munkaügyi központ a központi szervezeti egysége útján látja el.

A 29. §-hoz

A javaslat a foglalkoztatási törvénynek, Munkaerőpiaci Alap egyes alaprészére vonatkozó szabályainak változására tekintettel, a törvény rendelkezései közötti összhang biztosítása érdekében módosítja a törvény 51/A §-a (4) bekezdésének utolsó mondatát.

A 30. §-hoz

A munkaerőpiaci szervezet átalakítása miatt indokolt a szervezetet alkotó szervek egymás közötti kapcsolatának részletes szabályozása, valamint a munkaügyi központ kirendeltségei illetékességének megállapítása. Ehhez azonban nem szükséges törvényi szintű szabályozás. Ezért a javaslat a munkaügyi minisztert hatalmazza fel e kérdések rendeleti szintű szabályozására.

A 31. §-hoz

A törvénymódosítás nem változtat azon, hogy a munkaerőfejlesztő- és képző központok a munkaerőpiaci szervezet részei, mint központi költségvetési szervek. Emiatt azonban szükségessé vált a munkaerőfejlesztő- és képző központok feladatainak részletesebb meghatározása. A módosítás a képző központ részére alapfeladataként írja elő a központi képzési programban meghatározott rétegek képzését, valamint a munkaerőpiaci szervezet belső képzési feladatainak ellátásában történő közreműködését.

A 32-35. §-hoz

A javaslat a munkaerőpiaci szervezet átalakítása keretében megváltoztatja az államigazgatási hatáskörök gyakorlásának a munkaerőpiaci szervezeten belüli rendszerét. A javaslat a munkaügyi központok kirendeltségeit egyes államigazgatási ügyekben önálló államigazgatási hatáskörrel ruházza fel. Ennek megfelelően a javaslat részletesen meghatározza, hogy mely ügyekben jár el első fokon a munkaügyi központ központi szervezeti egysége. A szabályozásban új elem, hogy a javaslat másodfokú hatósági jogkör gyakorlásával ruházza fel a munkaügyi központ igazgatóját, a kirendeltség által hozott államigazgatási határozatok ellen benyújtott fellebbezések elbírálása tekintetében. A javaslat hatálybalépésével megszűnnek az Országos Munkaügyi Központ államigazgatási feladatai. Ezért a megyei (fővárosi) munkaügyi központok által hozott államigazgatási határozatok ellen benyújtott fellebbezéseket a Munkaügyi Minisztérium bírálja majd el. A javaslat továbbra is biztosítja a másodfokú államigazgatási határozatok bírósági felülvizsgálatának lehetőségét. A munkaerőpiaci szervezetre vonatkozó új szabályozással való összhang megteremtése érdekében a javaslat módosítja a törvény rendbírság kiszabására vonatkozó szabályait.

A 36. §-hoz

A javaslat egyrészt pontosítja a törvény által használt egyes fogalmaknak az 58. §-ban található magyarázatát, másrészt e rendelkezéseket a módosítás által használt új fogalmakat magyarázattal egészíti ki.

-----STARTING---POINT---VEGE--- 

A 37. §-hoz

A javaslat egyrészt hatályon kívül helyezi a foglalkoztatási törvénynek a módosítás eredményeként feleslegessé vált szabályait, továbbá a módosításnak megfelelően korrigálja a törvénynek az egyes jogszabályhelyekre történő hivatkozásait. A javaslat átmeneti rendelkezéseket tartalmaz annak érdekében, hogy a Munkaerőpiaci Alap Irányító Testülete, valamint az újonnan megalakult munkaügyi tanácsok 1997. január 1-jén megkezdhessék működésüket. Az Országos Munkaügyi Központ nevének és tevékenységi körének megváltozása szükségessé tette az ott foglalkoztatottak munkajogi helyzetének rendezését is. A javaslat garantálja, hogy az átalakulás eredményeként az Országos Munkaügyi Központnál foglalkoztatottak nem kerülnek munkajogilag hátrányosabb helyzetbe. A munkanélküli járadékra, valamint az egyes foglalkoztatást elősegítő támogatásokra vonatkozó új rendelkezések és az Országos Munkaügyi Központ másodfokú hatósági-jogkörének megszűnése miatt a javaslat átmeneti szabályt tartalmaz a folyamatban lévő ügyek elintézésére.

A 38-39. §-hoz

A javaslat tartalmazza a szakképzési hozzájárulásokról és a Szakképzési Alapról szóló 1988. évi XXIII. törvény technikai jellegű módosítását a Bérgarancia Alapról szóló 1994. évi LXVI. törvényt. Ez utóbbi törvények módosítására a foglalkoztatási törvény rendelkezésével való összhang megteremtése érdekében van szükség.

A 40. §-hoz

E törvény rendelkezéseivel való összhang megteremtése érdekében szükségessé vált a munkavédelemről szóló 1993. évi XCIII. törvény módosítása is.