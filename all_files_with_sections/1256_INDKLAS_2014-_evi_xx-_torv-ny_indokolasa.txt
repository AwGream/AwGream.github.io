2014. évi XX. törvény indokolása

Magyarország minisztériumainak felsorolásáról

-----STARTING---POINT---ALTALANOS--- 

Az Alaptörvény 17. cikk (1) bekezdése alapján a minisztériumok felsorolásáról törvény rendelkezik. E törvény célja az új Kormány megalakulásának előkészítése érdekében az Alaptörvény hivatkozott rendelkezésének megfelelő új törvény megalkotása. E törvény ennek szellemében tartalmazza a minisztériumok felsorolását és a végrehajtásához szükséges, törvényi szintet igénylő anyagi jogi szabályokat. A miniszterek feladat- és hatásköreinek, valamint az átadás-átvételi eljárás szabályainak meghatározására - a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvénnyel összhangban - a Kormány eredeti jogalkotói hatáskörében kiadott, az e törvény hatálybalépésével egy napon hatályba lépő rendeletben kerülhet sor.

-----STARTING---POINT---RESZLETES---

Az 1. §-hoz

A törvény felsorolja Magyarország minisztériumait, amelyek a következők: Miniszterelnökség, Belügyminisztérium, Emberi Erőforrások Minisztériuma, Földművelésügyi Minisztérium, Honvédelmi Minisztérium, Igazságügyi Minisztérium, Külgazdasági és Külügyminisztérium, Nemzetgazdasági Minisztérium, Nemzeti Fejlesztési Minisztérium.

A 2. §-hoz

A törvény egyértelművé teszi, hogy a Kormány tagjának feladat- és hatáskörét a Kormány eredeti jogalkotói hatáskörben kiadott rendeletben állapítja meg. A törvény szakít azzal a korábbi megoldással, hogy a korábbi minisztériumi struktúra tekintetében megjelenő feladat- és hatásköri átrendezést maga végezze el: ehelyett az Országgyűlés a Kormánynak az Alaptörvényből következő szervezetalakítási szabadságát tiszteletben tartva a Kormányra bízza a minisztériumok közötti feladat- és hatásköri megosztást. Ennek eredményeképpen a törvény rögzíti, hogy a feladat- és hatásköri jogutódlásra a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 34. § (4) és 35. § (5) bekezdését kell alkalmazni. Ha ugyanis a korábbi minisztériumnak az államháztartásról szóló 2011. évi CXCV. törvény szerinti átalakítására vagy megszüntetésére nem kerül sor, egyedül a feladat- és hatáskörök tekintetében való - az ellátásukhoz kapcsolódó egyéb feladatokra, jogosultságokra és kötelezettségekre kiterjedő - jogutódlás kérdése merülhet fel, ahol a Kormány rendeletével a feladat- és hatáskört gyakorló korábbi minisztertől más miniszterhez átkerülő feladat- és hatáskörök tekintetében a feladat- és hatáskört átvevő minisztert, illetve az általa vezetett minisztériumot kell feladat- és hatáskörbeli jogutódnak tekinteni kivéve, ha a Kormány eredeti jogalkotói hatáskörben kiadott rendelete ettől eltérően nem rendelkezik. A feladat- és hatáskörök változatlansága esetén pedig a jogfolytonos működés vitathatatlan.

A törvény rögzíti továbbá, hogy az e törvény végrehajtásával összefüggő átadás-átvételi eljárásra a Kormány rendeletében meghatározott szabályokat kell alkalmazni. Ennek keretében a Kormány rendeletében állapítja meg, hogy - az autonóm államigazgatási szerv és az önálló szabályozó szerv kivételével - a központi államigazgatási szerv és a Kormány tagjának irányítása vagy felügyelete alatt álló más központi költségvetési szerv átadás-átvételére milyen szabályokat kell alkalmazni.

A 3. §-hoz

A törvény e szerkezeti egysége a törvény végrehajtásával összefüggő átadás-átvételi eljárás szabályainak Kormány általi megalkotására vonatkozó jogalkotási felhatalmazást tartalmazza.

-----STARTING---POINT---VEGE---

A 4. §-hoz

A törvény e szerkezeti egysége a törvény hatálybalépéséhez szükséges rendelkezést állapítja meg.

Az 5. §-hoz

A törvény e szerkezeti egysége a minisztériumok felsorolását megállapító korábbi törvény hatályvesztéséről rendelkezik.