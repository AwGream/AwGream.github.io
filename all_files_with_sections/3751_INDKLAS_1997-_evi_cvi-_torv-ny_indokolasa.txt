1997. évi CVI. törvény indokolása

a társasági adóról és az osztalékadóról szóló 1996. évi LXXXI. törvény módosításáról

-----STARTING---POINT---ALTALANOS--- 

A társasági adózás szabályait 1997. évtől új törvény fogalmazza meg, amely általánosan ösztönöz a jövedelmek vállalkozási szférában tartására az átlagosan igen alacsony adókulccsal (12 százalék körüli) és az osztalékadó alóli mentesítéssel. Az adópolitika a maga eszközeivel is a vállalkozások hosszú távú gondolkodását szándékozik erősíteni, ezért a szabályozás folytonosságára és stabilitására helyezi a hangsúlyt. Erre tekintettel lényegesebb módosításokra csak új törvények alkotása miatt (a külföldi székhelyű vállalkozók fióktelepének alapításáról szóló törvény, a közhasznú szervezetekről szóló törvény) került sor.

-----STARTING---POINT---RESZLETES---

Az 1. §-hoz

Az alapelvek között a törvény megfogalmazta, hogy az adót csökkentő kedvezményekkel - ugyanazon tételt érintően - egy esetben lehet élni, kivétel, ha a törvény konkrét előírása lehetővé teszi a halmozott igénybevételt. Ezt a szabályt a törvény részben pontosítja, részben kiterjeszti az adóalap-növelő tételekre is.

A 2. §-hoz

A jövőben belföldi illetékességű adózónak minősülnek a tv. 2. § (2) bekezdés g) pontjában felsorol szervezetek, függetlenül a gazdálkodásuk jellemzőitől és esetleges eredményétől.

A 3. §-hoz

A törvény a törvény későbbi rendelkezéseiben használt fogalmakra ad meghatározást, illetve módosítja, pontosítja a hatályos fogalmakat.

A 4. §-hoz

A törvény az adóalap-csökkentő tételeknél a következő módosításokat tartalmazza:

a) A törvény lehetőséget biztosít az adótörvény szerinti amortizáció adóalapból való levonására akkor is, ha a számviteli elszámolás alapján a könyvekben az eszköz az adóév elején nulla értékkel szerepel, de az adózó az adóalapnál még nem érvényesítette a teljes beszerzési értéket. Az egyszerűbb, közérthetőbb fogalmazást segíti a számított nyilvántartási érték fogalmára adott meghatározás.

b) A törvény egyértelművé teszi, hogy mit kell bevételként elszámolt kapott osztaléknak tekinteni. A számviteli törvény a visszafizetési kötelezettség nélkül kapott - az adótörvény szerint osztaléknak minősülő - támogatás, juttatás összegéből azt a részt, amelyet az adózó az adóévben nem használt fel, időbelileg elhatároltatja. Ugyanez vonatkozik az elengedett kötelezettségre is. Ilyenkor nem a kapott támogatás, juttatás összege, hanem a kapott támogatás, juttatás időbeli elhatárolással csökkentett összege, a következő adóévekben pedig az időbeli elhatárolásból visszavezetett, bevételként elszámolt összeg az, amely az adózás előtti eredmény része, és ezzel az összeggel korrigálandó az adóalap.

c) Az adóellenőrzési, önellenőrzési megállapítások számviteli elszámolása változott 1997. január 1-jével. A jelentős hibának minősülő tételek az adóévi elszámoláson kívül esnek, a kisebb hibák - a korábbi évek gyakorlatának megfelelően - az adóévi adóalap részeként számolandók el. A kétszeres adózás elkerülése érdekében a törvény az utóbbi elszámoláshoz ír elő adóalap-csökkentő tételt abban az esetben, ha az adózó az adóévben rendkívüli bevételként számolt el revízióval összefüggő tételt. A rendelkezést - összhangban a számviteli törvény tervezett pontosító módosításával - 1997. évre is lehet alkalmazni a törvény szerint.

d) A törvény 3000 forint adóalap-kedvezményt fogalmaz meg azon adózók számára, amelyek megváltozott munkaképességű személy foglalkoztatása esetén azért nem részesülhetnek a Munkaerő-piaci Alaptól támogatásban, mert rehabilitációs hozzájárulás fizetési kötelezettségük alól foglalkoztatottjaiknak átlagos éves állományi statisztikai létszáma alapján _ mentesülnek.

e) A törvény a közhasznú szervezetekről szóló új törvénnyel kapcsolatosan fogalmaz meg több rendelkezést. A közhasznú szervezetekről szóló törvény-tervezete szerint az alapítvány, a közalapítvány, a közhasznú társaság és a társadalmi szervezet - a biztosító egyesület, a politikai párt, a munkáltatói és a munkavállalói érdekképviseleti és érdekvédelmi szervezet kivételével - meghatározott feltételek teljesülésével közhasznú, illetve kiemelkedően közhasznú besorolást nyerhet el. A köztestület akkor lehet közhasznú szervezet, ha a létesítéséről szóló törvény lehetővé teszi. A törvény a támogatást nyújtó társasági adóalany számára lehetővé teszi, hogy a közhasznú szervezetnek, a kiemelkedően közhasznú szervezetnek nyújtott adomány meghatározott részével csökkentse az adózás előtti eredményét (az adomány meghatározását a törvény beépíti a fogalmak közé). A társasági adóalany a közhasznú szervezetnek valamint a közérdekű kötelezettség vállalás céljára nyújtott adomány teljes összegét, de legfeljebb az adózás előtti eredmény 20 százalékát, a kiemelkedően közhasznú szervezet részére adott adomány 150 százalékát, de legfeljebb az adózás előtti eredmény 20 százalékát érvényesítheti adóalap-kedvezményként. Közhasznú szervezet és kiemelkedően közhasznú szervezet támogatása és közérdekű célú adományozás esetén az adóalap-kedvezmény együttesen legfeljebb az adózás előtti eredmény 25 százaléka lehet. Mindhárom esetben az adózás előtti eredmény csökkentésének további feltétele, hogy a támogatást nyújtó adózó rendelkezzen a közhasznú szervezet, a kiemelkedően közhasznú szervezet a közérdekű kötelezettség vállalás szervezője által - az adóalap megállapítása céljából - kiállított igazolással.

f) Az értékvesztést az 1997. évi hatályos törvény eszközcsoportonként, vagy eszközönként engedi meg elszámolni. Az adózó választhat a kétféle elszámolási mód közül, s 1997-ben lehetőség volt arra, hogy az adózó az eszközcsoportonkénti elszámolásról áttérjen az eszközönkénti elszámolásra. A törvény a következő évekre is biztosítja a választási lehetőséget. Fontos kitétel viszont az, ha az adózó egyedi nyilvántartás alapján számolt el értékvesztést, ezt követően nem térhet át az eszközcsoportonkénti elszámolásra.

Az 5. §-hoz

A törvény az adóalap-növelő tételeknél a következő módosításokat tartalmazza:

a) A törvény a kétszeres adózás elkerülése érdekében azt az esetet rendezi, amikor az adózó elengedett követelés miatt számolt el hitelezési veszteséget. A törvény az elengedett követelést - amely a számviteli törvény szerint hitelezési veszteség - visszafizetési kötelezettség nélküli támogatásnak, a kedvezményezettnél kapott osztaléknak tekinti. A törvény rendelkezése azt fogalmazza meg, hogy az adózás szempontjából az elengedett követelés miatt elszámolt ráfordítás nem hitelezési veszteség. A hitelintézetnél és a befektetési vállalkozásnál az adóalap-növelés a követelésnek a korábban képzett kockázati céltartalékkal csökkentett összege. E témával függ össze a törvényben a behajthatatlan követelés fogalmi meghatározásának pontosítása. Ennek keretében a törvény nevesíti az önkormányzatok adósságrendezési eljárása során elengedett követelések kezelését is.

b) A törvény alapján az adózónak akkor sem kell növelnie az adózás előtti eredményét a visszafizetési kötelezettség nélkül adott, ráfordításként elszámolt támogatással, juttatással, ha az átadásra jogszabály előírása alapján került sor. Ezen kívül a törvényt egyértelműsíti, hogy tartozásátvállalás esetén az adóalapot akkor kell növelni, amikor az átvállaló a tartozás kiegyenlítése miatt számol el ráfordítást.

c) Az adóellenőrzés, önellenőrzés során megállapított hiba adóévi rendkívüli ráfordításként történő elszámolását korrigáltatja vissza a törvény, 1997. évre is alkalmazhatóan.

A 6. §-hoz

A törvénynek ezen szakasza az adóellenőrzés, önellenőrzés megállapítása miatti adóalap módosítás figyelembevételét írja elő az alapítványnál, a közalapítványnál, a társadalmi szervezetnél és a köztestületnél.

A törvénynek megfelelően meg kell növelnie továbbá az adózás előtti eredményét annak az alapítványnak, közalapítványnak, társadalmi szervezetnek és köztestületnek - ha az adóév végén köztartozása van - azoknak az adományoknak az összegével, amelyek után a társasági adóalany támogató adóalap-kedvezménnyel, a magánszemély pedig adókedvezménnyel élhetett az adózás előtti eredmény csökkentésére jogosító igazolás alapján. A köztartozásra az adózás rendjéről szóló törvény ad meghatározást annak tekintve az államháztartás valamely rendszerével szembeni kötelezettséget, ha az esedékességkor nem teljesítik. E szervezeteknek akkor is meg kell növelniük az adózás előtti eredményüket - a kiadott igazolás alapján - az adományok arányos részével, ha nincs köztartozásuk, de a vállalkozási tevékenységükből származó bevételük meghaladja az összes bevételük 10 százalékát, de legfeljebb 20 millió forintot (közhasznú szervezet esetében), illetve a 15 százalékot (kiemelten közhasznú szervezetnél).

A közhasznú szervezetként vagy kiemelkedően közhasznú szervezetként besorolt alapítvány, közalapítvány, társadalmi szervezet és köztestület nem fizet társasági adót, ha vállalkozási tevékenységből származó bevétele nem haladja meg a törvényben meghatározott mértéket. A törvényben előírt mértékeket meghaladó vállalkozási tevékenységi bevétel esetén csak a túllépéssel arányos jövedelem után keletkezik adókötelezettség.

A 7. §-hoz

A törvénynek ezen szakasza az adóellenőrzés, önellenőrzés megállapítása miatti adóalap-módosítás figyelembevételét írja elő a célszervezetnél.

A 8. §-hoz

A törvénynek ezen szakasza az adóellenőrzés, önellenőrzés megállapítása miatti adóalap módosítás figyelembevételét írja elő a közhasznú társaságnál és a vízitársulatnál.

A törvénynek megfelelően a közhasznú társaságnak - ha az adóév végén köztartozása van -, meg kell növelnie az adózás előtti eredményét azoknak az adományoknak az összegével, amelyek után a társasági adóalany támogató adóalap-kedvezménnyel, a magánszemély pedig adókedvezménnyel élhetett az adózás előtti eredmény csökkentésére jogosító igazolás alapján.

A 9. §-hoz

A külföldi vállalkozók adóalap-megállapítási szabályai nem változtak, az egyetlen módosítást a külföldi székhelyű vállalkozások magyarországi fióktelepeiről szóló törvény előírásai tették szükségessé. A törvény - a nemzetközi egyezményekkel összhangban - a telephely egy típusaként kezeli a fióktelepet, azzal a - többi telephelytől - eltérő kitétellel, hogy a fióktelepek adózási előírásait, a belföldi adózókra vonatkozó szabályokkal egyezően állapítja meg.

Ezzel a rendelkezéssel összhangban a törvény egyrészt kiemeli a telephely általános fogalmából a fiókot és külön pontban nevesíti a fióktelepet, azaz azt a külföldi személyt, amely fióktelepe útján végez vállalkozási tevékenységet, másrészt külön adóalap-megállapítási szabályt fogalmaz meg a fióktelepre, eltérően a külföldi vállalkozókra vonatkozó előírásoktól.

A 10. §-hoz

Összhangban a külföldi székhelyű vállalkozások magyarországi fióktelepeiről szóló törvénnyel - amely úgy rendelkezik, hogy a fióktelepek létesítése adózási szempontból nem lehet sem kedvezőbb, sem hátrányosabb, mint egy önálló gazdasági társaság alapítása -, a törvény szerint a fióktelep nem a külföldi vállalkozókra, hanem a belföldi illetőségű adózókra vonatkozó előírások szerint állapítja meg az adó alapját.

Ezt az előírást az teszi lehetővé, hogy (szemben a többi telephellyel) a fióktelepre 1998-tól - a számviteli törvény módosításáról szóló törvény szerint - kiterjed a számviteli törvény hatálya, amely önálló számviteli egységként fogja kezelni a fióktelepet, előírva rájuk a kettős könyvvitel vezetésére, éves beszámoló készítésére, könyvvizsgálati kötelezettségre vonatkozó szabályokat, valamint a fióktelep és az anyavállalat közötti gazdasági események részletes elszámolásának módját is.

A számviteli törvény és a külföldi székhelyű vállalkozások magyarországi fióktelepeiről szóló törvényjavaslat előírásaira alapozva, a törvény a belföldi illetőségű adózókkal azonos adóalap megállapítási szabályokat ír elő a fióktelep adóalapjára vonatkozóan.

A törvény kiterjeszti a kapcsolt vállalkozás fogalmát a telephely és az anyavállalat közötti, valamint ugyanazon külföldi vállalkozó több fióktelepe egymás közötti kapcsolatára is.

A 11. §-hoz

A törvény alapján a külföldi szervezetek (Magyarországon székhellyel és telephellyel nem rendelkező, Magyarországról jövedelmet szerző külföldi illetőségű személyek) a belföldi hitelintézeteknek nyújtott kölcsön, illetve a belföldi hitelintézet által kibocsátott kötvény utáni kamat esetén is kötelesek társasági adót fizetni, eltérően az eddigi előírásoktól, amelyek - a Magyar Köztársaság és a Magyar Nemzeti Bank által fizetett kamat mellett - a belföldi pénzintézetek által fizetett kamatot is mentesítették az adó alól. A módosítás célja a versenysemlegesség biztosítása, a vállalkozói szférán belüli kötvénykibocsátások és kölcsönfelvételek azonos adózási feltételeinek megteremtésével.

Ezt a rendelkezést - a törvény átmeneti szabályai szerint - az 1997. december 31-ét követően megkötött szerződések alapján nyújtott hitelek, illetve ezen időpontot követően jóváhagyott kötvénykibocsátások alapján fizetett kamatokra kell alkalmazni.

A külföldi szervezet adóalap-megállapítási szabályaihoz kapcsolódva a törvény értelmező rendelkezései kiegészülnek a kettős adóztatás elkerüléséről szóló egyezményekben alkalmazandó haszonhúzó és kedvezményezett fogalmakkal.

A törvény külföldi szervezetekre vonatkozó előírásai nem tesznek különbséget haszonhúzó és kedvezményezett között. Az adókötelezettség mindig azt a külföldi céget terheli, amely a jövedelmet kapja, függetlenül attól, hogy a cég a jövedelem tényleges haszonhúzója, vagy csak kedvezményezett. A különbségtétel csak az egyezmények alkalmazásakor merülhet fel.

Az egyezmények előírásai szerint a kamat, jogdíj és osztalék esetén az adóztatás lehetősége és az adó mértéke általában attól függ, hogy haszonhúzó vagy kedvezményezett kapja-e a jövedelmet. A kiegészítést az tette szükségessé, hogy az egyezmények nem értelmezik e két fogalmat.

A törvény - kizárólag az egyezmények alkalmazásához - a haszonhúzót olyan külföldi cégként definiálja, amely a Magyarországról szerzett adóköteles jövedelmet, az illetősége szerinti államban benyújtandó adóbevallásában szerepeltetni fogja, kedvezményezettnek pedig azt a külföldi céget tekinti, amely részére a jövedelem kifizetésre, átutalásra kerül.

Kivételt képez a nyilvános kötvénykibocsátás esete, ahol a törvény azt a külföldi céget tekinti a kamat haszonhúzójának, amelynek a kifizető a kamatot kifizeti, átutalja. Ez utóbbi rendelkezés célja, hogy megkönnyítse a külföldi kötvénykibocsátások technikai lebonyolítását, lehetővé téve, hogy a kötvénykibocsátásban közreműködő szervezet, bank illetősége döntse el, hogy melyik egyezményt kell alkalmazni, és ne kelljen az esetlegesen több ezer kisbefektetőtől egyenként bekérni az illetőségükről szóló igazolást.

A 12. §-hoz

A törvény alapján az alapítványnak, a közalapítványnak, a köztestületnek és a társadalmi szervezetnek - ha nem minősül közhasznú szervezetnek - nem kell megfizetnie a társasági adót, feltéve, hogy a vállalkozási tevékenységéből származó bevétele az összes bevétele 10 százalékát, de legfeljebb 10 millió forintot nem haladja meg. Mindez nem vonatkozik az országos érdekképviseleti szervekre.

A 13-14. §-hoz

A társadalmi-gazdasági szempontból elmaradott térségek erőteljes fejlesztése érdekében a törvény 1998-tól 10 évre a társasági adó teljes összegéig igénybe vehető új adókedvezményt tartalmaz. Az adókedvezményre azok a beruházók szerezhetnek jogot, amelyek társadalmi-gazdasági szempontból elmaradottnak minősített térségben helyeznek üzembe legalább 3 milliárd forint értékű, termelési célú beruházást. Az adókedvezmény igénybevételének feltétele, hogy az adózó az üzembe helyezés évét követő adóévekben árbevételét legalább a beruházás értékének 5 százalékával folyamatosan növelje, vagy akár egyszeri nagyobb árbevétel-növeléssel e feltételt „előzetesen” teljesítse. A foglalkoztatási gondok enyhítése érdekében az adókedvezmény az üzembe helyezést követő második adóévtől csak akkor érvényesíthető, ha a beruházó által foglalkoztatottak éves átlagos állományi létszáma legalább 100 fővel növekszik a beruházás megkezdését megelőző adóévhez viszonyítva. A törvény szerint az adókedvezményre már az 1997-ben megkezdett beruházással is jogot lehet szerezni, de utoljára a 2008. évi adóalap utáni társasági adóból vehető igénybe. A társadalmi-gazdasági szempontból elmaradott térségek jegyzékét a területfejlesztés kedvezményezett területeinek jegyzékéről szóló 106/1997. (VI. 18.) Korm. rendelet tartalmazza. Ilyen térségnek azok a statisztikai vonzáskörzetek minősülnek, amelyeknél a 30/1997. (IV. 18.) OGY határozatban meghatározott mutatórendszer szerint kialakított komplex mutató nem éri el az országos átlagot. Ilyennek minősül továbbá azon megyék valamennyi települése, amely megyékben a beruházás megkezdését megelőző 2 év valamelyikében a decemberi munkanélküliségi mutató a megye egészére 15 százalék feletti.

A beruházási és térségi adókedvezményekkel a külföldi vállalkozó is élhet a fióktelep útján végzett vállalkozási tevékenysége alapján fizetett társasági adóból. A kedvezményt a fióktelep cégneve alatt üzembehelyezett beruházás alapján a fióktelep cégneve alatt elért árbevétel és foglalkoztatott létszám alapján érvényesítheti.

A 15. §-hoz

A külföldi szervezetet - egyezmények alapján - megillető visszatérítési jogról 1998-tól az adózás rendjéről szóló törvény rendelkezik, ezért a törvény már nem fogalmazza meg az ezzel kapcsolatos eljárási szabályokat.

A 16. §-hoz

Pontosítást tartalmaz a törvény az adóelőleg-fizetés gyakoriságának megállapítására. Havonta fizetendő az előleg ha az előző adóévi fizetendő adó meghaladja a 3 millió forintot, ellenkező esetben negyedévente esedékes az előleg összege.

A törvény szerint 1998. évtől (először az 1998. évben bevallott adóelőleg alapján) a halászati ágba sorolt adózó a mezőgazdasági és erdőgazdálkodási ágazatba sorolt adózókra vonatkozó különös szabályok szerint fizet adóelőleget.

A törvény szerint a külföldi vállalkozónak, ha fióktelep útján végez vállalkozási tevékenységet a belföldi illetőségi adózókkal azonosan kell adóelőleget fizetnie, és év végén a feltöltési kötelezettségnek is eleget kell tennie.

A 17. §-hoz

A törvény előírja, hogy amennyiben az osztalékadó megfizetésére az osztalékban részesülő haladékot kap (ennek az lehet az alapja, hogy osztalékjövedelmét közvetlenül belföldi gazdasági társaságba, szövetkezetbe fekteti be), a kifizető köteles tájékoztatást adni a gazdasági társaságnak, szövetkezetnek arról, hogy az általa közvetlenül e célból átutalt összeg az osztalékban részesülő jövedelemének minősül. A jelenlegi előírásoknál részletesebb szabályokat tartalmaz a törvény arra vonatkozóan is, hogy az adófizetési haladék milyen esetekben és mikor jár le. Az új szabály szerint ezekben az esetekben a halasztott osztalékadóval kapcsolatos adókötelezettségek azt a gazdasági társaságot, szövetkezetet terhelik majd, amelybe az osztalékjövedelmet befektették, amennyiben a befektetés kivonása alapján ténylegesen is kifizeti, átutalja ezt a jövedelmet.

A törvény az osztalék fogalmának meghatározásánál a külföldi székhelyű vállalkozások magyarországi fióktelepeiről szóló törvényjavaslattal összhangban osztalékként kezeli a fióktelepek adózott nyereségének külföldre történő átutalását. Az előírás összhangban van azzal, hogy a külföldi székhelyű vállalkozások magyarországi fióktelepeiről szóló törvényjavaslat szerint a fióktelepekre a belföldi adózókéval megegyező adózási előírások vonatkoznak.

A 18. §-hoz

A törvény lehetővé teszi, hogy a fióktelep - megegyezően a belföldi illetőségű adózókkal - egyezmény hiányában, vagy ha az egyezmény így rendelkezik, beszámíthassa a külföldön igazoltan megfizetett adót a magyar adókötelezettségébe, illetve az egyezmény ilyen irányú előírása esetén a külföldről származó jövedelemmel csökkenthesse a magyar adó alapját.

A 19. §-hoz

A törvény a külföldi szervezet adókötelezettségével, az adókedvezmény igénybevételével kapcsolatos átmeneti különös rendelkezéseket tartalmazza.

A 20. §-hoz

A törvény az alapítvány, a közalapítvány, a társadalmi szervezet, a köztestület és a közhasznú társaság 1998. január 1-jétől közhasznú szervezetnek, vagy kiemelkedően közhasznú szervezetenek tekintendő, ha megfelel a vonatkozó törvény feltételeinek. Ha a bíróság valamely szervezet ezirányú kérelmét 1999. január 1-je előtt elutasította, akkor az 1998-ban nem tekinthető közhasznú, illetve kiemelkedően közhasznú szervezetnek.

Csak 1998. évben alkalmazható szabály az is, hogy a közhasznú, kiemelkedően közhasznú szervezeti besorolást 1998. évben el nem nyerő alapítvány, közalapítvány, illetve a besorolt szervezetek a besorolás napjáig kapott támogatásokról - ha azt az 1997. évi feltételek mellett nyújtották - igazolást adhatnak ki.

A társasági adóalany támogatók ezen igazolás alapján is élhetnek adóalap kedvezménnyel legfeljebb az adózás előtti eredményük 20 százalékának megfelelő összegben és egyéb - az 1998. évtől javasolt előírások szerint adománynak minősülő - támogatással együtt legfeljebb az adózás előtti eredményük 25 százalékáig.

Az 1999. évtől az alapítvány, a közalapítvány, a társadalmi szervezet, a köztestület és a közhasznú társaság adókötelezettsége különbözik attól függően, hogy közhasznú szervezetnek, kiemelkedően közhasznú szervezetnek minősül, vagy nem. A közhasznúsághoz kötött rendelkezéseket akkor kell és lehet alkalmazni, ha a szervezet besorolása a megelőző évben megtörtént, és a besorolás az adóév egészében fennáll. A közhasznú szervezetek köréből való évközbeni kikerülés, vagy alacsonyabb közhasznúsági típusba történő átsorolás esetén az adóév egészére a be nem sorolt, illetve az alacsonyabb közhasznúsági típusra előírt szabályok szerint lehet eljárni.

-----STARTING---POINT---VEGE---

Záró rendelkezések

A záró szabályok a törvény rendelkezéseinek hatályba léptetéséről, egyes előírások hatályon kívül helyezéséről rendelkeznek. A módosítások jellemzően 1998. január 1-jével lépnek hatályba, de néhány rendelkezés (pl. az amortizáció elszámolásával kapcsolatos előírás) már az 1997. évi adókötelezettség megállapításánál is alkalmazható.

Az 1. számú melléklethez

A törvény szerint az adózónak lehetősége van a norma szerinti, vagy speciális szabály érvényesítése mellett adóalap-csökkentő tételként amortizációt elszámolni akkor is, ha a számviteli elszámolásaiban a tárgyi eszköz bekerülési értékét a költségei között már elszámolta, de az adóalapnál a bekerülési érték leírására még nem került sor. E rendelkezés 1998. január 1-jén lépnek hatályba, először az 1997. évi társasági adóalapra és az 1997. évi társasági adókötelezettségre alkalmazandó.

A 2. számú melléklethez

Az ültetvények leírási normája kiegészült a fűzteleppel és az egyéb ültetvénnyel. A fűztelep leírási kulcsa 10 százalék, az egyéb ültetvényé 5 százalék.

A 3. számú melléklethez

A törvény a mellékleten belül A) fejezetben tárgyalja a nem a vállalkozás érdekében felmerülő költségeket, ráfordításokat és egy új B) fejezetben részletezi a vállalkozás érdekében felmerülő egyes költségeket, ráfordításokat.

A törvényben felsorolt nem a vállalkozás érdekében felmerülő költségek, ráfordítások felsorolása kiegészült a megállapodás alapján fizetett egészségbiztosítási járulékkal.

Az adózók részéről igényként merült fel a vállalkozás érdekében jellemzően felmerülő költségek, ráfordítások részletezésének igénye. A melléklet B) fejezete ilyen költségeket határoz meg példálózó jelleggel.

A 4. számú melléklethez

A pártok működéséről és gazdálkodásáról szóló 1989. évi XXXIII. törvény rendelkezése szerint a pártoknak a törvényben meghatározott gazdálkodó tevékenységük után társasági adót nem kell fizetniük. A törvény ezzel összefüggésen szerepelteti a pártokat a társasági adóalanynak nem minősülő szervezetek között.

Az 5. számú melléklethez

A közhasznú tevékenységek felsorolását a közhasznú szervezetekről szóló törvényjavaslat tartalmazza. A törvény szerint nem minősül vállalkozási tevékenységnek a közhasznú tevékenység és az ahhoz kapott támogatás és tagdíj sem. Ezzel összefüggésben a törvényből kikerültek a kedvezményezett tevékenységek felsorolását tartalmazó részek. A törvény szerint az alapítvány, a közalapítvány, a társadalmi szervezet, a köztestület, a lakásszövetkezet és a közhasznú társaság kamatbevételének az a része nem minősül vállalkozási tevékenységnek, amilyen arányt a közhasznú tevékenység bevétele az összes bevételében képvisel.