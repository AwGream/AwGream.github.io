2015. évi LVII. törvény indokolása

az energiahatékonyságról

-----STARTING---POINT---ALTALANOS--- 

A törvény célja az energiahatékonyságról, a 2009/125/EK és a 2010/30/EU irányelv módosításáról, valamint a 2004/8/EK és a 2006/32/EK irányelv hatályon kívül helyezéséről szóló, 2012. október 25-i 2012/27/EU európai parlamenti és tanácsi irányelv (a továbbiakban: Irányelv) átültetéséhez szükséges, törvényi szintű új szabály megalkotása, valamint a jogharmonizációhoz kapcsolódó törvényi szintű módosítások elvégzése. A 2012. október 25-én elfogadott Irányelv célja, hogy egy olyan intézkedésekből álló közösségi keretrendszert hozzon létre, amely biztosítja az energiahatékonyságnak az Európai Unió egészében történő előmozdítását, ezen keresztül pedig az Európai Unió 2020-ig elérendő 20%-os energiahatékonysági célkitűzésének teljesülését. Az Irányelv alapján minden tagállamnak meg kell állapítania egy nemzeti indikatív energiahatékonysági célkitűzést, amely célkitűzéseknek összességében kell biztosítaniuk az Európai Unió egységes célkitűzésének megvalósulását. A törvényben foglalt intézkedések a nemzeti célérték teljesülését biztosítják.

-----STARTING---POINT---RESZLETES---

Az 1. §-hoz

Az 1. alcím a törvény értelmező rendelkezéseit tartalmazza.

A 2. §-hoz

Az Irányelv 3. cikke értelmében minden tagállamnak meg kell állapítania egy indikatív nemzeti energiahatékonysági célkitűzést, amelyet be kell jelenteni a Bizottságnak. A 2. alcímben meghatározásra kerül a nemzeti energiahatékonysági célszám megállapításának kötelezettsége, valamint a célszám megvalósítása felé tett lépésekről szóló éves jelentéstételi kötelezettség. E kötelezettségek címzettje a 6. alcím alapján a Kormány. A jelentés tartalmát a törvény végrehajtására kiadandó kormányrendelet szabályozza. A törvény végrehajtására kiadandó kormányrendelet alapján a jelentéstétel a nemzeti fejlesztési miniszter útján történik minden év április 30-ig.

A 3. §-hoz

Az Irányelv 4. cikke előírja, hogy a tagállamok dolgozzanak ki hosszú távú stratégiát a magán és köztulajdonban álló, lakó- és kereskedelmi célú épületek nemzeti állományának felújításába történő beruházások ösztönzésére és azt hozzák nyilvánosságra. A stratégiát háromévente felül kell vizsgálni és a nemzeti energiahatékonysági cselekvési tervek részeként be kell nyújtani a Bizottságnak. A törvény a Kormány feladataként nevesíti a Nemzeti Épületenergetikai Stratégia készítését és háromévente történő felülvizsgálatát és az Európai Bizottság részére történő megküldését. Tekintettel arra, hogy a Nemzeti Épületenergetikai Stratégiában foglalt adatoknak a Nemzeti Energiastratégiában foglalt adatokon kell alapulniuk, összhangban kell lenniük a kormányzati energiapolitikai intézkedésekkel, előrejelzésekkel, ezért a stratégia-alkotással kapcsolatos előkészítő feladatok is szükségszerűen az energiaügyekért is felelős nemzeti fejlesztési miniszter felelősségi körébe tartoznak a kormányzaton belül. A törvény végrehajtására kiadandó kormányrendelet alapján a Nemzeti Épületenergetikai Stratégia felülvizsgálata a nemzeti fejlesztési miniszter útján történik 2014. április 30-át követő minden harmadik év április 30-ig.

A 4. §-hoz

Az Irányelv 24. cikk (2) bekezdése alapján a tagállamoknak első alkalommal 2014. április 30-ig, majd ezt követően háromévente nemzeti energiahatékonysági cselekvési terveket kell benyújtaniuk. A terveknek ki kell térniük a jelentősebb energiahatékonyság-javító intézkedésekre és a várható vagy elért energiamegtakarításra, beleértve az energiaellátás, -továbbítás és -elosztás, valamint az energia végfelhasználása terén elért azon megtakarításokat is, amelyek hozzájárulnak a nemzeti energiahatékonysági célkitűzések teljesítéséhez.

A törvény a feladat folyamatos ellátásának biztosítására a Kormány feladataként nevesíti a nemzeti energiahatékonysági cselekvési terv készítését és háromévente történő felülvizsgálatát, valamint az Európai Bizottság részére történő megküldését. A törvény végrehajtására kiadandó kormányrendelet mellékleteként beépülnek a hazai jogba nemzeti energiahatékonysági cselekvési terv kötelező tartalmi elemeit tartalmazó irányelvi rendelkezések.

Tekintettel arra, hogy nemzeti energiahatékonysági cselekvési terv céljainak és intézkedéseinek összhangban kell lenniük a Nemzeti Energiastratégiában megjelölt kormányzati energiapolitikai intézkedésekkel és előrejelzésekkel, nemzeti energiahatékonysági cselekvési terv megalkotásával kapcsolatos előkészítő feladatok is szükségszerűen az energiaügyekért is felelős nemzeti fejlesztési miniszter felelősségi körébe tartoznak a kormányzaton belül. A törvény végrehajtására kiadandó kormányrendelet alapján a Nemzeti Épületenergetikai Stratégia felülvizsgálata a nemzeti fejlesztési miniszter útján történik 2014. április 30-át követő minden harmadik év április 30-ig.

Az 5. §-hoz

Az 5. alcím az Irányelv 14. cikk (1) bekezdésének való megfelelést szolgálja. Az Irányelv 14. cikk (1) bekezdése értelmében a tagállamoknak átfogó értékelést - és ezzel összefüggésben költség-haszon elemzést - kell készíteniük a nagyhatásfokú kapcsolt energiatermelés és a hatékony távfűtés/távhűtés megvalósíthatósági potenciáljáról. Az értékelésnek és a hozzá kapcsolódó költség-haszon elemzésnek a fő célja a hatékony fűtési/hűtési rendszerek és különösen a nagy hatásfokú kapcsolt energiatermelést alkalmazó rendszerek felhasználásában rejlő potenciált figyelembe vevő szakpolitika kialakításának előkészítése.

A 6. §-hoz

A törvény 6. alcímében a Kormány, mint a törvényben meghatározott egyes kötelezettségek címzettje kerül megjelölésre.

A 7. §-hoz

A 7. alcím a Magyar Energetikai és Közmű-szabályozási Hivatal (a továbbiakban: Hivatal) számára a törvény által megállapított energiahatékonysági feladatok felsorolását tartalmazza.

A 8-9. §-hoz

Az Irányelv 5. cikke értelmében a tagállamok biztosítják, hogy 2014. január 1-től a központi kormányzat tulajdonában és használatában lévő fűtött vagy hűtött, vagy fűtött és hűtött épületek összes hasznos alapterületének 3%-át évente oly módon felújítják, hogy az megfeleljen legalább az általuk, az épületek energiahatékonyságáról szóló 2010. május 19-i 2010/31/EU európai parlamenti és tanácsi irányelv (a továbbiakban: 2010/31/EU irányelv) 4. cikkének alkalmazásában az energiahatékonyságra előírt minimumkövetelményeknek. A kötelezettség 2015. július 8-ig a legalább 500 m2 hasznos alapterületű, ezt követően a legalább 250 m2 hasznos alapterületű épületekre terjed ki, amelyek az adott év január 1-jén nem felelnek meg a 2010/31/EU irányelv 4. cikke szerinti minimumkövetelményeknek. A követelményeket részletesen az épületek energetikai jellemzőinek meghatározásáról szóló 7/2006. (V. 24.) TNM rendelet tartalmazza.

Az Irányelv 5. cikkében szereplő kötelezettséget fogalmazza meg a törvény 8. alcíme. A törvény szintén a Kormány feladatául szabja e kötelezettség végrehajtását.

A felújítandó épületek körének megállapítása céljából szükséges a „központi kormányzat” fogalmának meghatározása, amely az Irányelvhez készített bizottsági útmutatók alapján történt. E szerint a központi kormányzat nem csupán minisztériumokból áll, hanem olyan szerveket is magában foglal, amelyek közvetlenül függnek azoktól a felügyelet és a finanszírozás szempontjából, azaz nem teljesen önállóak. Az Irányelv (17) preambulumbekezdésében foglaltak szerint a felújítási kötelezettség az országos hatáskörrel rendelkező igazgatási szervezeti egységekre vonatkozik. E meghatározások figyelembevételével Magyarországon a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény, valamint a Kormány tagjainak feladat- és hatásköréről szóló 152/2014. (VI. 6.) Korm. rendelet 1. melléklete alapján felújítási kötelezettség alá tartozóként kerülnek meghatározásra a minisztériumok, a kormányhivatalok, központi hivatalok és nemzetbiztonsági szolgálatok országos hatáskörrel rendelkező szervezeti egységei, valamint az országos hatáskörrel rendelkező rendvédelmi szervek és honvédségi szervezetek fent meghatározott minimumkövetelményeknek meg nem felelő épületei. Az Irányelv lehetőséget nyújt arra, hogy a tagállamok kivételeket határozzanak meg felújítási kötelezettség alá eső épületek körében. A törvény ennek megfelelően kivételeket is meghatároz a felújítási kötelezettség alól.

Az Irányelv 5. cikk (5) bekezdése alapján a tagállamoknak el kell készítenie és nyilvánosságra kell hoznia a felújítási kötelezettséggel érintett épületek nyilvántartását, amely tartalmazza a négyzetméterben kifejezett alapterületet, valamint az egyes épületek energiahatékonyságára vonatkozó adatokat. A nyilvántartás felállításának és vezetésének, valamint adatai közzétételének kötelezettségét a törvény végrehajtása érdekében kiadandó kormányrendelet a Statútum rendelet módosításával az energiapolitikáért felelős miniszterhez telepíti. A nyilvántartás felállítását követően, a felújítások 2020. december 31-ig történő ütemezéséről az energiapolitikáért felelős miniszter előterjesztése alapján a Kormány dönt.

A felújítások ütemezésében - az egyes ágazatok speciális fejlesztési igényeire, sajátosságaira figyelemmel - a kormányzat széleskörű döntési kompetenciával rendelkezik. A törvény végrehajtására kiadandó kormányrendelet annyiban állít fel prioritási sorrendet, hogy elsőbbséget élveznek a legalacsonyabb energiahatékonysági jellemzőkkel bíró épületek.

A 10-11. §-hoz

Az Irányelv 6. cikkében foglaltakkal összhangban a törvény 10. §-ában a közintézményi beszerzésekre vonatkozóan előírja, hogy a minisztériumok, kormányhivatalok és központi hivatalok csak magas energiahatékonysági teljesítményű termékeket, szolgáltatásokat és épületeket szerezzenek be, amennyiben ez összeegyeztethető a költséghatékonysággal, a gazdasági megvalósíthatósággal, a fenntarthatósággal, a műszaki alkalmassággal, valamint a verseny megfelelő érvényesülésével. A kötelezettség a közbeszerzésekről szóló törvényben meghatározott uniós értékhatárok feletti értékű beszerzésekre vonatkozik.

Az Irányelv 6. cikkének előírásait már a 2015. január 1-jén hatályba lépett, az energiahatékony beszerzésekről szóló 1849/2014. (XII. 30.) Korm. határozat átültette, tekintettel arra, hogy a feladat címzettje - a központi kormányzat - számára kormányhatározattal is előírható feladatellátás. Annak érdekében, hogy hosszú távon is biztosított legyen az Irányelv által előírt feladatok ellátása, szükségesnek mutatkozott a törvényben az energiahatékonysági célú közbeszerzésekkel összefüggő szabályok megerősítése és az előírások ágazati törvényi szintre emelése.

Magyarország az Irányelvnek eleget téve a kormányhatározatban rögzítette, hogy a minisztériumok, a kormányhivatalok, a központi hivatalok, a Közbeszerzési és Ellátási Főigazgatóság, a Katonai Nemzetbiztonsági Szolgálat, az országos hatáskörrel rendelkező rendvédelmi szervek és honvédségi szervezetek az Európai Unió joga által meghatározott közbeszerzési értékhatárt elérő vagy meghaladó becsült értékű beszerzéseik során kizárólag magas energiahatékonyságú termékeket, szolgáltatásokat és épületeket szerezzenek be. A fenti szabályozás azonban megszorításokat is tartalmaz, így a fentieknek csak akkor kell érvényesülni, ha mindez összeegyeztethető a költséghatékonysággal, a gazdasági megvalósíthatósággal, a fenntarthatósággal, a műszaki alkalmassággal, valamint a verseny megfelelő érvényesülésével. Az energiahatékony beszerzésekről szóló 1849/2014. (XII. 30.) Korm. határozat az egyes termékekre, szolgáltatásokra és épületekre vonatkozóan további energiahatékonysági követelményeket fogalmaz meg 1. mellékletében. Ugyancsak kivételt képeznek a fentiek alól - ahogyan arra az Irányelv is lehetőséget ad - a Katonai Nemzetbiztonsági Szolgálat és az országos hatáskörrel rendelkező rendvédelmi szervek és honvédségi szervezetek, amennyiben azok alkalmazása összeütközést eredményez ezen szervezetek tevékenységének természetével és elsődleges céljával.

A feladat elvégzésének nyomon követését lehetővé tévő, a határozat által valamennyi miniszter számára előírt feladat, hogy a megvalósított beszerzéseik energiahatékonysági jellemzőit, valamint azt a tényt, hogy régi termék, épület cseréje vagy új beszerzés történt, továbbá - amennyiben ismert - a beszerzéssel elérhető éves energiafelhasználás megtakarítás mértékét írásban kötelesek dokumentálni. A közbeszerzések során érvényesülő energiahatékonysági szempontokkal elért megtakarítás számszerűsítése szükséges a törvény 3. alcíme szerinti éves jelentések elkészítéséhez, amelyekben a tagállamok a nemzeti energiahatékonysági célkitűzések felé tett előrelépésről számolnak be. Az energiahatékony beszerzések lefolytatására köteles szervezetek a Hivatal rendelkezésére bocsátják a tárgyévet megelőző évben megvalósult energiahatékony beszerzéseikkel kapcsolatban készített valamennyi dokumentációjukat.

A 9. alcím 11. §-a előírja, hogy ha a közbeszerzésekről szóló törvényben meghatározott ajánlatkérő szervezet az energiahatékonysági célú beszerzése során energiahatékonyság-alapú szerződést kíván kötni, a szerződésnek legalább jogszabályban meghatározott tartalmi elemeket kell tartalmaznia. E tartalmi elemeket a törvény végrehajtására kiadandó kormányrendelet tartalmazza. Ezzel a rendelkezéssel valósul meg az Irányelv 18. cikkében meghatározott kötelezettség, amely szerint a tagállamok energiahatékonysági-alapú szerződések megkötéséhez szerződésminta rendelkezésre bocsátásával támogatják a közszférát.

A 12. §-hoz

Az Irányelv 7. cikk (1) bekezdése alapján a törvény 10. alcíme megállapítja, hogy a végrehajtási időszakban, azaz 2014. január 1-jétől 2020. december 31-ig minden évben az összes energiaelosztó vagy az összes kiskereskedelmi energia-értékesítő vállalkozás által a végső felhasználók számára évente értékesített energiavolumen 1,5%-ának legalább megfelelő új megtakarítást kell elérni a 2013. január 1-jét megelőző legutóbbi hároméves időszak, az ún. bázisévek átlagában. E kötelezettség a végfelhasználási energiamegtakarítási kötelezettség, melynek teljesüléséért a Kormány felelős.

A 13. §-hoz

Az Irányelv választási lehetőséget biztosít a tagállamoknak, hogy a végfelhasználási energiamegtakarítást ún. energiahatékonysági kötelezettségi rendszer létrehozásával, vagy alternatív szakpolitikai intézkedésekkel, vagy ezek kombinációjával éri el. A törvény 11. alcíme alapján Magyarország a végfelhasználási energiamegtakarítás teljesítését az Irányelv 7. cikk (9) bekezdésében foglaltak szerint, szakpolitikai intézkedések útján éri el. A 11. alcímben meghatározásra kerül a szakpolitikai intézkedések fogalma.

A Kormány dolgozza ki a végfelhasználási energiamegtakarítás eléréséhez szükséges szakpolitikai intézkedéseket és ellenőrzésük rendszerét, valamint gondoskodik a szakpolitikai intézkedések Európai Bizottsághoz történő bejelentéséről.

A 14-15. §-hoz

Az alternatív szakpolitikai intézkedések kapcsán általános követelmény a felelősség meghatározása, az átláthatóság, az előírt energia megtakarítás Irányelvben előírt módon történő meghatározása, az eredmények nyomon követése, ellenőrzési rendszer létrehozása, éves jelentés készítése az elért energia megtakarításról, valamint az energia megtakarítás éves tendenciáinak nyilvánosságra hozása. A fentiekre tekintettel olyan szabályozási környezetet és tájékoztatási rendszert kell kialakítani, illetve fenntartani, amely az energiamegtakarítás igazolhatóságát biztosítja.

A törvény alapján a Kormány az egyes szakpolitikai intézkedésekhez kapcsolódóan a szakpolitikai intézkedés megvalósítása és nyomon követése érdekében végrehajtó hatóságokat jelöl ki. A végrehajtó hatóságok kötelesek évente adatot szolgáltatni a Hivatal részére a felügyeletük alatt működő szakpolitikai intézkedésekből származó energiamegtakarítás nagyságáról, valamint a szükséges tájékoztatást megadni. Az egyes szakpolitikai intézkedések révén elért energiamegtakarítási adatokat a Hivatal köteles közzétenni. Az energiamegtakarítási adatokról a nemzeti fejlesztési miniszter által készítendő éves jelentésben kell az Európai Bizottság felé beszámolni.

Tekintettel arra, hogy az elérendő energiamegtakarítási szint elérése több tényezőtől függ, ugyanis azt több szakpolitikai intézkedés együttes megvalósulásával kell elérni, ezért fel kell készülni arra az eshetőségre, hogy az összes energiamegtakarítás elmarad az Európai Bizottság számára benyújtott jelentésben tervezettől. Ebben az esetben a Hivatal köteles haladéktalanul tájékoztatni az energiapolitikáért felelős minisztert, aki javaslatot tesz a Kormány számára a szakpolitikai intézkedések felülvizsgálatára, adott esetben kibővítésére annak érdekében, hogy a 2020-as távlatban megállapított kumulatív megtakarítási cél teljesülhessen. A szakpolitikai intézkedési csomagban bekövetkező - az energiamegtakarítás mértékét érintő hatással bíró - jelentősebb változásokat, újabb intézkedéseket a törvény végrehajtására kiadandó kormányrendelet alapján a nemzeti fejlesztési miniszter jelenti be az Európai Bizottság számára.

A 16-17. §-hoz

Az Irányelv 14. cikk (5) bekezdése rögzíti az intézményi szintű költség-haszon elemzés, azaz a nagy hatásfokú kapcsolt energiatermelés és a hatékony távfűtés/távhűtés megvalósíthatósági potenciáljának intézményi szinten történő elkészítésének kötelezettségét. A költség haszon-elemzés elkészítésére - az irányelvi rendelkezésekkel összhangban - a törvény 7. § f) pontja szerinti esetekben kell, hogy sor kerüljön:

a) új hő alapú villamosenergia-termelő létesítmény esetén,

b) jelentős felújításon áteső létesítménynek nagy hatásfokú kapcsolt energiatermelő létesítménnyé történő átalakítása esetén,

c) hasznosítható hőmérsékleti szintű hulladékhőt termelő ipari létesítmény tervezése, vagy jelentős felújítása esetén,

d) ha új távfűtési/távhűtési hálózatot terveznek, vagy amikor egy már meglévő távfűtési/távhűtési hálózatba olyan új energiatermelő létesítményt terveznek, amelynek teljes bemenő hőteljesítménye meghaladja a 20 MW-ot.

A törvény az intézményi szintű költség-haszon elemzés jóváhagyása tekintetében eljáró hatóságként a Hivatalt jelöli ki. A Hivatal az irányelvi rendelkezésekkel összhangban - egyes kormányrendeleti szinten meghatározott esetekben - előzetesen mentesítést adhat ki az intézményi szintű költség-haszon elemzés alól.

A 18. §-hoz

E rendelkezés alapján a törvény 16-17. §-a szerinti költség-haszon elemzés elkészítéséhez szükséges módszertant és követelményrendszert a Hivatal elnöke rendeletben állapítja meg. Az ehhez szükséges felhatalmazó rendelkezést a törvény 46. §-a tartalmazza. Az összehasonlító költség-haszon elemzés megalapozott elkészítéséhez, a módszertan szükség szerinti módosításához kellő adatokat és információkat a Hivatal az érintett szereplőktől bekérheti.

A 19. §-hoz

Amennyiben a törvény 16-17. §-a szerinti költség haszon elemzés pozitív, az abban foglaltak alól csak abban az esetben adható mentesítés, ha azt a kérelmező a Hivatalnál kezdeményezi, valamint ha az speciális jogi, finanszírozási vagy tulajdoni okokra figyelemmel indokolt. Ezen lehetőséget az Irányelv 15. cikk (6) bekezdése biztosítja. A Hivatal minden ilyen irányú eseti döntéséről értesíti az energiapolitikáért felelős minisztert és az Európai Bizottságot.

A 20. §-hoz

Az Irányelv több cikke (12. cikk, 17. cikk, 18. cikk) önállóan rendelkezik az energiafogyasztók, így különösen a lakosság, a kis- és középvállalkozások, valamint a regionális, illetve helyi szintű közintézmények tájékoztatásáról, illetve az energiafogyasztással kapcsolatos szemléletének formálásáról. A tájékoztatásra vonatkozó önálló rendelkezések mellett az Irányelv több cikkéhez (5. cikk, 6. cikk, 8. cikk) kapcsolódnak további szemléletformálási rendelkezések. Az Irányelv által előírt számos tájékoztatási és szemléletformálási kötelezettség a Hivatal által működtetett energiahatékonysági tájékoztató honlap segítségével valósul meg.

A 21. §-hoz

A törvény 17. alcíme alapján - az Irányelv 17. cikk (2) bekezdése szerinti kötelezettségnek eleget téve - a kiskereskedelmi energia-értékesítő vállalat köteles ügyfélszolgálatán és honlapján az energiahatékonysággal kapcsolatos olyan tájékoztatást és tanácsadást nyújtani az energiafogyasztók számára, amely segíti a fogyasztók tudatos energiafogyasztási szemléletének kialakítását, gyakorlatias és hasznos információkat tartalmaz az egyes fogyasztói célcsoportok által kivitelezhető energiamegtakarítási lehetőségekről és a beruházásokhoz elérhető támogatási konstrukciókról. A tájékoztatási és tanácsadási kötelezettség 2016. január 1-én lép hatályba.

A 22. §-hoz

A nagyvállalatok először 2015. december 5-ig, majd azt követően négyévente energetikai auditot kötelesek lefolytatni. A kötelezetti kör, azaz a nagyvállalatok lehatárolása a kis- és középvállalkozásokról, fejlődésük támogatásáról szóló 2004. évi XXXIV. törvényben foglaltak szerint történik meg. E törvény a mikro-, kis- és középvállalkozások meghatározásáról szóló 2003/361/EK Bizottsági ajánlásban foglaltakkal összeegyeztethető szabályozást tartalmaz. Ennek megfelelően nagyvállalatnak az a vállalkozás minősül, amely 250 főnél több személyt foglalkoztat, vagy amelynek éves forgalma meghaladja az 50 millió eurót vagy mérlegfőösszege a 43 millió eurót. A nagyvállalati státusz megállapításakor figyelembe kell venni a partner- és kapcsolódó vállalkozások előzőek szerinti adatait is, ami annyit tesz, hogy a vonatkozó értékeket hozzá kell adni a vállalkozás adott értékeihez.

Az Irányelv alapján a törvény lehetőség biztosít az auditálási kötelezettség alóli mentesülésre, ha a nagyvállalat EN ISO 50001 szabványnak megfelelő energiagazdálkodási rendszert akkreditált tanúsítóval tanúsíttat.

Vállalatcsoport esetén a nagyvállalat (azaz az anyavállalat) küldi meg egy tanúsítványt a Hivatal részére.

Az energetikai audit végrehajtása (vagy energiagazdálkodási rendszer működtetése) egyes alacsony, jelentéktelen energiafogyasztással rendelkező vállalatoknál az energia-megtakarítás nem kimutatható, nem szignifikáns, ugyanakkor e kötelezettség aránytalanul nagy költségeket és egyéb adminisztratív terheket jelentene e kisebb vállalatoknak. A (4) bekezdésnek az a célja, hogy ne terhelje feleslegesen az egyes alacsony energiafogyasztással rendelkező vállalatokat.

A 23. §-hoz

Az auditor az audit lefolytatásának megtörténtéről, valamint az auditból származó egyes jogszabályban meghatározott adatokról (pl. potenciális energiamegtakarítás mértéke, illetve a korábbi audithoz képest megvalósult intézkedésekből származó megtakarítás mértéke) adatot köteles szolgáltatni a Hivatal számára. Magyarországnak az elvégzett energetikai auditok számáról (kötelező és nem kötelező energetikai auditok szerinti bontásban) a Bizottság felé a nemzeti energiahatékonysági cselekvési terv keretében kell adatot szolgáltatni. Az elvégzett energetikai auditokból származó, a potenciális energiamegtakarítás mértékére vonatkozó adatok pedig lehetővé teszik támogatási, illetve ösztönző programok célcsoportjainak meghatározását, valamint az elért eredmények összekapcsolását.

A 24-27. §-hoz

A törvény szerint a Hivatal ellenőrzi, hogy az egyes nagyvállalatok eleget tettek-e auditálási kötelezettségüknek. A Hivatal emellett a kötelező energetikai auditok szakmaiságát is ellenőrizni fogja. A Hivatal saját hatáskörben, évente jelöli meg az ellenőrizendő auditok statisztikailag jelentős hányadának mértékét és ennek a hányadnak megfelelően folytat le ellenőrzést. A Hivatal az ellenőrzésre kiválasztott auditokat az auditot lefolytató és azt 10 évig őrző auditortól közvetlenül szerzi be. A nem kötelező energetikai auditokat a Hivatal a megbízó vagy az egyéb érdekelt kezdeményezésére, díjfizetés ellenében ellenőrzi.

Az energetikai auditálási kötelezettség megszegése pénzbírság kiszabását vonja maga után, melyet a Hivatal hatósági határozatban állapít meg. Az együttműködési kötelezettségét nem teljesítő, valamint a bizonyítottan valótlan eredményt hozó auditot végző auditort szintén bírsággal, illetve a névjegyzékből történő törléssel kell szankcionálni.

A 28-34. §-hoz

A törvény 21. alcíme határozza meg az energetikai auditálási tevékenység természetes személyek, valamint gazdálkodó szervezetek általi folytatásának feltételeit, a bejelentésre valamint az energetikai auditorok és auditáló szervezetek névjegyzékének alapvető szabályaira vonatkozó rendelkezéseket, köztük a névjegyzékből való törlés szabályait.

A 35. §-hoz

A 22. alcím az Európai Gazdasági Térség valamely tagállamában letelepedett és ott jogszerűen energetikai auditálási tevékenység végzésére jogosult energetikai auditor vagy energetikai auditáló szervezet által az energetikai auditálás határon átnyúló szolgáltatásnyújtás keretében történő folytatására vonatkozó szabályokat tartalmazza.

A 36. §-hoz

A 23. alcím a harmadik országbeli, energetikai auditálást végző szolgáltató számára adható jogosultság feltételeit szabályozza.

A 37-39. §-hoz

Az energetikai auditorok a tevékenység folytatásához szükséges bejelentést a regisztráló szervezetek útján teszik meg Hivatal részére. Az auditorokat a regisztráló szervezetek javaslatára a Hivatal veszi nyilvántartásba. A Hivatal vezeti a regisztráló szervezetek közhiteles nyilvántartását. A regisztráló szervezetek működését a törvény értelmében a Hivatal határozatában engedélyezi. Az engedély 5 évig hatályos.

A 40-43. §-hoz

A 25. alcím a Hivatal által vezetett névjegyzékek és nyilvántartás adatai, valamint a regisztráló szervezet által kezelt adatok kezelésének szabályairól rendelkezik.

-----STARTING---POINT---VEGE---

A 44-46. §-hoz

A 26. alcím a törvény végrehajtását szolgáló kormányrendeletek, miniszteri rendeletek és MEKH rendelet megalkotására vonatkozó felhatalmazó rendelkezéseket tartalmazza.

A 47. §-hoz

Hatályba léptető rendelkezések.

A 48. §-hoz

Az auditálási kötelezettség első teljesítésére nyitva álló időkeretben, azaz 2012. december 4-e és 2015. december 5. között kiállított energetikai auditok elfogadása érdekében a törvény átmeneti rendelkezést tartalmaz. E rendelkezés értelmében elfogadható az auditálási kötelezettség teljesítéseként ebben az időintervallumban kiállított audit, amelyet az energetikai auditorra vonatkozó követelményeknek megfelelő, de az energetikai auditorok névjegyzékében nem szereplő személy készített el. Az energetikai audit tartalmi követelményeire vonatkozó minimumkövetelmények érvényesek ezekre az auditokra is.

A Hivatal 2016. december 31-ig nem állapít meg bírságot az energetikai auditálási kötelezettség teljesítésének elmaradása miatt.

A 49. §-hoz

Jogharmonizációs záradék. Tekintettel arra, hogy a törvény a szolgáltatási tevékenység megkezdésének és folytatásának általános szabályairól szóló törvény szerinti bejelentési eljárásra vonatkozó szabályozás alkalmazását rendeli el, ezért a jogharmonizáció záradékban a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelv is feltüntetésre kerül.

Az 50-54. §-hoz

Módosító rendelkezések. Az Irányelvnek való megfelelést biztosító rendelkezéseket tartalmazó további törvényi szintű jogszabályok módosítása szükséges a jogharmonizációs záradék feltüntetése céljából.

Az 55. §-hoz

Hatályon kívül helyező rendelkezés.