2014. évi XXV. törvény indokolása

egyes adótörvények és azokkal összefüggő más törvények módisításáról

-----STARTING---POINT---ALTALANOS--- 

A törvény a társasági adóról és az osztalékadóról szóló 1996. évi LXXXI. törvény 22/B. §-a által szabályozott fejlesztési adókedvezmény programjának összhangját teremti meg az időközben megváltozott uniós szabályokkal.

Az új Polgári Törvénykönyv hatálybalépéséhez kapcsolódóan szükség volt a takarékbetét tvr. módosítására annak érdekében, hogy a természetes személyek betétszerződéseire - a korábbi szabályozással összhangban - változatlan jogi védelem vonatkozzon.

A Magyar Nemzeti Bankról szóló 2013. évi CXXXIX. törvény módosítása egyértelműsíti, hogy a Magyar Nemzeti Bank valamennyi fizetési rendszer számára jogosult forintban és külföldi pénznemben fizetési számlát vezetni, valamint ezzel összefüggésben szükség volt a felhatalmazó rendelkezések pontosítására.

Az általános forgalmi adóról szóló 2007. évi CXXVII. törvényben 2014. július 1-jétől módosul az időszakos elszámolású ügyletek utáni adófizetési kötelezettség keletkezésének időpontja. A módosítás a cégeknél a számlázási rendszerek átállítását igényli, így a megfelelő felkészülési idő biztosítása érdekében szükséges a hatálybalépés 2015. január 1-jére történő elhalasztása.

A behozott kőolaj és kőolajtermékek biztonsági készletezéséről szóló 2013. évi XXIII. törvénnyel összefüggő részletszabályokat tartalmazó miniszteri rendelet műszaki notifikációs eljárásának elhúzódására, valamint a Magyar Energetikai és Közmű-szabályozási Hivatal jogállásának 2013. évi megváltozására tekintettel szükséges a törvény technikai jellegű módosítása.

-----STARTING---POINT---RESZLETES---

Az 1. §-hoz

Az új Polgári Törvénykönyv hatálybalépéséhez kapcsolódóan szükség volt a takarékbetét tvr. módosítására annak érdekében, hogy a természetes személyek betétszerződéseire - a korábbi szabályozással összhangban - változatlan jogi védelem vonatkozzon. A természetes személy pénzeszközének kezelési módját, az azon fennálló jogi védelem feltételeit ugyanis nem befolyásolhatja az, hogy az adott eszközt milyen típusú hitelintézetnél, illetve milyen típusú szerződés keretében helyezik el. A kiterjesztő szabályozás ugyanakkor jelenleg szándékon túl korlátozza a természetes személyek hitelfelvételét.

A 2. §-hoz

A törvény szerint az adókedvezmény az Európai Bizottság jóváhagyása alapján vehető igénybe, ha az adózó a kérelem benyújtását megelőző két évben azonos vagy hasonló tevékenységet szüntetett meg az Európai Gazdasági Térség területén, vagy tervezi, hogy a beruházás befejezését követő két éven belül ilyen tevékenységet szüntet meg. A törvény ehhez kapcsolódóan meghatározza az azonos vagy hasonló tevékenység fogalmát az uniós szabályokkal összhangban. A törvény szerint azonos vagy hasonló tevékenységnek minősül a kérelem vagy bejelentés benyújtásakor hatályos TEÁOR ugyanazon szakágazatába sorolt tevékenység.

Általános esetben az adózó induló beruházásához vehet igénybe adókedvezményt. Ugyanakkor az EUMSZ 107. cikke (3) bekezdésének c) pontja alkalmazásában kijelölt térségekben megvalósuló beruházás esetében nagyvállalkozás kizárólag új gazdasági tevékenység végzésére irányuló induló beruházáshoz vehet igénybe adókedvezményt. Ehhez kapcsolódóan a törvény meghatározza az induló beruházás és az új gazdasági tevékenység végzésére irányuló beruházás fogalmát az uniós szabályokkal összhangban. A törvény értelmében induló beruházásnak az a beruházás minősül, amely új létesítmény létrehozatalát, meglévő létesítmény bővítését, létesítmény termékkínálatának a létesítményben addig nem gyártott termékekkel történő bővítését vagy egy meglévő létesítmény teljes termelési folyamatának lényegi átalakítását eredményezi. A törvény szerint induló beruházásnak minősül a létesítmény eszközeinek eladótól független, harmadik fél beruházó általi felvásárlása is, amely létesítmény bezárásra került vagy bezárásra került volna.

A törvény a korábbiakban használt értelmezésének is megfelelően, jogtechnikai jellegű pontosításként az értelmező rendelkezések között határozza meg az önálló környezetvédelmi beruházás fogalmát. Önálló környezetvédelmi beruházás az a beruházás, amely kizárólag a környezet védelmének általános szabályairól szóló 1995. évi LIII. törvény 1. § (2) bekezdés a)-c) pontja szerinti célt szolgál.

A törvény a jogalkalmazást elősegítő célzattal pontosítja a szabad vállalkozási zóna fogalmát. Eszerint a térség fejlődése érdekében, a Kormány által kijelölt, térségi gazdaságfejlesztő szervezet által koordinált, közigazgatási határokkal, illetve helyrajzi számokkal lehatárolt, a fejlesztés szempontjából együtt kezelt térség továbbra is szabad vállalkozási zónának minősül, azzal, hogy a fejlesztési adókedvezmény iránti kérelem, illetve bejelentés benyújtásának időpontjában kell a beruházás helyszínének ilyen térségnek minősülnie.

A törvény az értelmező rendelkezések között meghatározza az új gazdasági tevékenység végzésére irányuló induló beruházás fogalmát. Az új gazdasági tevékenység végzésére irányuló induló beruházás olyan beruházás, amely új létesítmény létrehozatalát, meglévő létesítmény tevékenységének új tevékenységgel történő kibővítését eredményezi, ideértve olyan létesítmény eszközeinek eladótól független, harmadik fél beruházó általi felvásárlását is, amely létesítmény bezárásra került vagy bezárásra került volna, feltéve, hogy az új vagy a megvásárolt eszközökkel végzett tevékenység nem minősül a korábban végzett tevékenységgel azonos vagy ahhoz hasonló tevékenységnek. Ezen fogalomnak az Európai Bizottság jóváhagyásához kötött beruházások vonatkozásában van jelentősége.

A 3. §-hoz

A törvény meghatározza azon jogcímeket, amelyek vonatkozásában az adózó adókedvezményt vehet igénybe, és amelyek esetében - általános esetben - nem szükséges az Európai Bizottság jóváhagyása. Ezek alapján szélessávú internetszolgáltatást szolgáló és energiahatékonyságot szolgáló beruházásra tekintettel fejlesztési adókedvezményre nem szerezhetnek jogot az adózók a törvény szerint.

A törvény szerint a Magyarország esetében jóváhagyott támogatási térképpel összhangban az alábbiak szerint vehető igénybe az adókedvezmény az egyes régiókban:

Az Észak-Magyarország, az Észak-Alföld, a Dél-Alföld, a Dél-Dunántúl, a Közép-Dunántúl és a Nyugat-Dunántúl régiókban induló beruházás alapján vehető igénybe az adókedvezmény.

Nem támogatott területen (Közép-Magyarország 0%-os támogatási intenzitású települései) induló beruházás alapján igénybe vehet adókedvezményt kis- és középvállalkozás, nagyvállalkozás e területen nem jogosult adókedvezményre.

A Közép-Magyarország régió nem 0%-os támogatási intenzitású településein nagyvállalkozás kizárólag új gazdasági tevékenység végzésére irányuló induló beruházáshoz, kis- és középvállalkozás induló beruházáshoz vehet igénybe adókedvezményt.

A törvény szerint - a korábbi szabályokkal azonos módon - az adókedvezményt az adózó a társasági adótörvény és a kormányrendelet előírásai alapján maga állapítja meg. A törvény kimondja ugyanakkor, hogy azon esetekben, amelyekben az adókedvezmény igénybevétele az Európai Bizottság jóváhagyásához kötött, az adózó az adókedvezményt a Kormány Európai Bizottság határozatán alapuló határozata alapján, a határozatban meghatározott feltételek szerint veheti igénybe. A Kormány a határozatot az adózó kérelmére, a kérelemben bemutatott fejlesztési program alapján hozza meg, feltéve, hogy a fejlesztési program és a kérelem megfelel a társasági adótörvényben és a kormányrendeletben meghatározott valamennyi feltételnek. A szabályozás ilyen jellegű átalakítását az is indokolja, hogy a fejlesztési adókedvezmény egy olyan jogosultság, amely a társasági adótörvényben és a kormányrendeletben meghatározott feltételek teljesítése esetén megilleti az adózót. Egyes esetekben ugyanakkor -az Európai Bizottság jóváhagyására tekintettel - szükséges, hogy a beruházás a Kormány tudomása mellett, az Európai Bizottság határozata alapján kiadott kormányhatározatban foglaltak szerint valósuljon meg.

Az adókedvezmény bejelentés, illetve az Európai Bizottság jóváhagyásához kötött beruházások esetében a Kormány Európai Bizottság határozatán alapuló határozata alapján vehető igénybe. Ehhez kapcsolódóan a törvény felsorolja azokat az eseteket, amikor az Európai Bizottság jóváhagyása szükséges az adókedvezmény igénybe vételéhez.

A törvény szerint a fejlesztési adókedvezményre vonatkozó kérelmet a benyújtást, hiánypótlás esetén a hiánypótlást követő 90 napon belül kell elbírálni. A törvény lehetővé teszi, hogy a határozathozatalra nyitva álló határidő egy alkalommal, 60 nap helyett 90 nappal meghosszabbítható legyen. A törvény kimondja, hogy kérelem elbírálását megelőzően a miniszter az Európai Bizottság jóváhagyásához kötött kérelmek esetében köteles az Európai Bizottság hozzájárulását.

A bejelentés, illetve a kérelem benyújtásának késedelmes teljesítése esetén igazolási kérelem előterjesztésének helye nincs a törvény szerint. Ez azt is jelenti, hogy a korábbi szabályokkal azonos módon az adózó elveszti a fejlesztési adókedvezményre vonatkozó jogosultságát abban az esetben, ha a beruházás megkezdését követően nyújtja be a bejelentést vagy a kérelmet.

A törvény kimondja, hogy a fejlesztési adókedvezmény a kérelem, bejelentés benyújtásakor hatályos rendelkezéseknek megfelelően vehető igénybe.

A törvény - az uniós jogszabályokban foglalt követelményeknek is megfelelően - kimondja, hogy a miniszter köteles a kormányrendeletben meghatározott szabályok szerint közzétenni a fejlesztési adókedvezményben részesült adózók egyes adatait.

A 4. §-hoz

Jogharmonizációs záradék.

Az 5. §-hoz

A jelenértéken legalább 500 millió forint értékű, kis-és középvállalkozás által megvalósított beruházás esetén az adókedvezmény igénybevételének feltételei kedvezőbbé válnak. E jogcím esetében ugyanis az adókedvezmény igénybevételének további feltétele, hogy az adókedvezmény első igénybevételének adóévét követő négy adóévben az adózó - választása szerint - a foglalkoztatottak átlagos állományi létszámát vagy az évesített bérköltséget növelje. 2014. július 1-jétől a kisvállalkozásnak 10 fővel, középvállalkozásnak 25 fővel szükséges növelni a foglalkoztatottak átlagos állományi létszámát a foglalkoztatotti létszám-feltétel választása esetén. Az évesített bérköltség növelésének választása esetén szintén enyhülnek a feltételek, ebben az esetben az évesített bérköltségnek a kisvállalkozásnál legalább az adóév első napján érvényes minimálbér adóévre számított összegének huszonötszörösével, középvállalkozásnál ötvenszeresével kell meghaladnia a beruházás megkezdését megelőző adóév vagy - az adózó választása szerint - a beruházás megkezdését megelőző három adóév évesített adataiból számított számtani átlagnak megfelelő évesített bérköltséget. A törvény emellett jogtechnikai jellegű pontosításokról gondoskodik.

A 6. §-hoz

Az új uniós költségvetési ciklusra történő hivatkozást tartalmazza.

A 7. §-hoz

Hatályát vesztő rendelkezés a fejlesztési adókedvezménnyel kapcsolatos szabályozás változásával összefüggésben.

A 8-11. §-hoz

Az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2013. évi CC. törvény 2014. július 1-jei hatállyal módosítja az általános forgalmi adóról szóló 2007. évi CXXVII. törvénynek az időszakos elszámolású ügyletek utáni adófizetési kötelezettség keletkezésére vonatkozó rendelkezéseit. Tekintettel arra, hogy e törvény július 1-e után lépett hatályba, ezért módosítani kellett az Áfa törvény 58. §-át annak érdekében, hogy a módosítás hosszabb felkészülési időt adjon az érintett adóalanyok részére, a törvény 2015. január 1-jére halasztja a módosítás hatályba lépését.

A 12., 14-16. §-hoz

Az üzemanyag jelölő és ellenőrző rendszer megfelelő működéséhez nem indokolt termékcsoportonként különböző jelölőanyag alkalmazása, a módosítás csökkenti a rendszer üzemeltetési költségeit. A rendelkezések végrehajtásához szükséges - a jelölőanyag technikai paramétereit és műszaki jellemzőit meghatározó - miniszteri rendelet kihirdetése azonban a folyamatban lévő, ún. műszaki notifikációs eljárás miatt még nem került kihirdetésre, ezért szükséges a felkészülési idő meghosszabbítása. Ugyanakkor szükséges arról is rendelkezni, hogy ha e módosítások hatálybalépéséig jelölőanyag hiánya miatt közigazgatási eljárás indulna, akkor az adózóra nézve kedvezőbb, e törvény szerinti szabályok alkalmazása kötelező.

A 13. §-hoz

A Magyar Szénhidrogén Készletező Szövetség (MSZKSZ) felügyelő bizottsága hat tagból áll, amelyből három tagot miniszterek delegálnak, három tagot az MSZKSZ választ. Indokolt annak biztosítása, hogy az energetikai engedélyezéssel és felügyelettel foglalkozó önálló szabályozó szerv, a Magyar Energetikai és Közmű-szabályozási Hivatal elnöke az igazgatótanács mellett a felügyelő bizottságba is delegálhasson tagot.

A 17. §-hoz

A módosítás egyértelműsíti, hogy a Magyar Nemzeti Bank valamennyi fizetési rendszer számára jogosult forintban és külföldi pénznemben fizetési számlát vezetni, valamint ezzel összefüggésben pontosítja a felhatalmazó rendelkezéseket.

-----STARTING---POINT---VEGE---

A 18. §-hoz

Hatályba léptető rendelkezést tartalmaz.