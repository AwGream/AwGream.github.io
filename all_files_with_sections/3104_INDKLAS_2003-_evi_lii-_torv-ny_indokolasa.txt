2003. évi LII. törvény indokolása

a növényfajták állami elismeréséről, valamint a szaporítóanyagok előállításáról és forgalomba hozataláról

-----STARTING---POINT---ALTALANOS--- 

A szántóföldi növény-, zöldség-, szőlő-, gyümölcs-, gyógy- és dísznövénytermesztés (továbbiakban: növénytermelés) színvonalát és eredményességét a biológiai háttér (genetikai anyagok, fajták, vetőmag és szaporítóanyag, ezek minősége stb.), a termelés természeti feltételei alapvetően meghatározzák.

A magyar növénytermelés és nemesítés kutatóhálózata a század első felében alakult ki. Ezekben az intézetekben olyan neves, világhírnévre is szert tett kutatók, nemesítők dolgoztak, akiknek az eredményei még ma is hatnak a növénytermelési kutatásokra. Ezzel egyidejűleg - kihasználva azt, hogy kedvező ökológiai adottságaink különösen alkalmassá teszik hazánkat a jó minőségű vetőmag előállítására - erőteljes fejlődésnek indult a vetőmagtermelés is. A két világháború közötti időszakban már európai hírű cégek termeltettek és szállítottak vetőmagvakat a dísznövényektől kezdve a zöldségféléken át a gabona és takarmánynövényekig a hazai mezőgazdaság, Európa, sőt a tengerentúli országok megrendelői részére is. Párhuzamosan kialakult és megerősödött a jogszabályokon nyugvó fajtavizsgálat és vetőmagtermesztés állami ellenőrzésének intézményrendszere, amely már akkoriban is a nemzetközi előírások szerint működött.

A II. világháború okozta károk miatt a növénytermelés színvonala mélypontra süllyedt, és csak az 1960-as évek második felében indult újra fejlődésnek. A nyitott, de korrekt és szigorú fajtapolitika egyrészt versenyre késztette a hazai nemesítést, kutatást, másrészt lehetővé tette, hogy a világ legnagyobb nemesítői, vetőmag-termeltető cégei legjobb fajtáikkal megjelenjenek és versenyezzenek a hazai piacon. Ez serkentőleg hatott a hazai nemesítésre és vetőmagtermelésre is. Magyarország az 1980-as évek elejére Európa egyik legjelentősebb vetőmagtermelő, exportáló országává lépett elő, ahol hazai és világcégek termeltetnek vetőmagot, szaporítóanyagot belföldre és külföldre. Mindez csak az európai minőségi követelmények, szabványok betartásával - szigorú, nemzetközi előírások szerint működő állami ellenőrzés mellett - valósulhatott meg.

A vetőmag és szaporítóanyag-termelés gazdasági jelentőségét mutatja, hogy a vetőmag előállítás területe évi 160-180 ezer hektár, amely a szántóterület mintegy 3,4-3,8%-a. Az ezen a területen előállított vetőmag és szaporítóanyag értéke meghaladja az 53 Mrd Ft-ot, amely a növénytermelési szakágazat bruttó termelési értékének mintegy 10-11%-át teszi ki. Az exportra kerülő vetőmag és szaporítóanyag értéke az elmúlt években meghaladta a 66 millió USD-t. Ebből 41 millió USD értékben az Európai Unióba, 11 millió USD értékben a CEFTA és 14 millió USD értékben egyéb országokba történik az export.

Gazdaságilag nem elhanyagolható az a tény sem, hogy a vetőmagtermelés az átlagos mezőgazdasági termelésnél több kézimunkát, nagyobb szakmai felkészültséget igényel, ezért a foglalkoztatás szempontjából is megkülönböztetett figyelmet érdemel, mivel mintegy 30-40 ezer embernek ad biztos foglalkoztatási lehetőséget.

A mezőgazdaságban végbemenő szerkezeti átalakulással, a nagyobb területű gazdaságok aprózódásával a vetőmagtermelésben is átmeneti visszaesés következett be. Ennek okai, hogy a megváltozott birtokviszonyok mellett nehéz az előírt szigetelési (izolációs) távolság betartása; csökkent az egy tételben előállítható vetőmag mennyisége; nehezebb az ellenőrzés; a finanszírozási nehézségek és a fizetőképes kereslet csökkenése a vetőmagtermelőket is nehéz helyzetbe hozta.

Ezért a vetőmagtermelés színvonalának megőrzése, az azt megalapozó gazdasági, jogi feltételek kialakítása az agrárágazat fontos feladatai közé sorolhatók.

Az Európai Unióhoz történő csatlakozási szándékunk, annak követelményrendszere igényli a növényfajták állami elismerésének, a növényi génforrások fenntartásának, a vetőmag és egyéb szaporítóanyag előállításának, a forgalmazás és felhasználás hatósági ellenőrzésének - az általános nemzetközi gyakorlatnak megfelelő - törvényi szabályozását.

A törvény hatálya alá tartozó témaköröket jelenleg

- a növényfajták állami elismeréséről, valamint a vetőmagvak és vegetatív szaporítóanyagok előállításáról szóló 1996. évi CXXXI. törvény és végrehajtási rendeletei,

- a találmányok szabadalmi oltalmáról szóló 1995. évi XXXIII. törvény, valamint

- az új növényfajták oltalmára létesült Nemzetközi Egyezményhez (UPOV) történő csatlakozásról szóló 1983. évi 15. tvr., illetve az új növényfajták oltalmára létesült Nemzetközi Egyezmény Genfben, 1991. március 19-én felülvizsgált szövegének kihirdetéséről szóló 2002. évi LI. törvény szabályozza.

A belföldi és nemzetközi igényeknek megfelelően az állami minősítésre, valamint a vetőmagvak és szaporítóanyagok előállítására vonatkozó jogszabályok többször módosultak a vetőmag és szaporítóanyag ágazat megfelelő működése érdekében.

Magyarország tagja a Vetőmagvizsgálók Nemzetközi Szövetségének (ISTA) annak 1924. évi megalapítása óta, a Gazdasági Együttműködési és Fejlesztési Szervezet (OECD) különböző szekcióinak 1970 óta, a növényfajták oltalmára létesült Nemzetközi Egyezménynek (UPOV) 1983 óta. Ezekben a szervezetekben az Országos Mezőgazdasági Minősítő Intézet, mint akkreditált intézmény képviseli hazánkat. A génforrások megőrzésében együttműködünk a FAO Növényi Génforrások Nemzetközi Testületének szervezetével (IBPGR). Hazánkat ezen a területen a Tápiószelei Agrobotanikai Intézet megfelelő színvonalon képviseli.

Harmonizáció az Európai Unió jogszabályaival

A Magyar Köztársaság és az Európai Közösségek és azok tagállamai között társulás létesítéséről szóló, Brüsszelben, 1991. december 16-án aláírt Európai Megállapodás alapján a vetőmagvakra és a szaporítóanyagokra vonatkozó rendelkezéseinket is harmonizálni kell a közösségi szabályokkal.

A belső piaci integrációnkra vonatkozó Fehér Könyvvel összefüggő feladatok végrehajtásáról szóló 2403/1995. (XII. 12.) Korm. határozat mellékletének 5.2. B 1. „Vetőmag és szaporítóanyag” alfejezete sorolja fel azokat a közösségi irányelveket és határozatokat, amelyeket a törvénynek és végrehajtási rendeleteinek harmonizálniuk kell.

Az Európai Unió az egységes belső piac létrehozásával kapcsolatban a vetőmagvak és szaporítóanyagok szabad forgalmazása érdekében harmonizálta a minőségi követelményeket, a jelölésre és az ellenőrzésre vonatkozó szabályokat.

A vetőmagvak és szaporítóanyagok előállításával kapcsolatban is alapvető követelmény a hatósági ellenőrzés, amely többek között a szántóföldi szemlékre, a laboratóriumi vizsgálatokra, a fajtakitermesztésre terjed ki.

A vetőmagvak és szaporítóanyagok forgalomba hozatala esetében az egyes tételeket a közösségi előírásoknak megfelelően kell jelölni és dokumentálni.

A Fehér Könyv két részre bontva a következő irányelveket tartalmazza:

- a Tanács 66/400/EGK irányelve a Bétarépa vetőmag forgalmazásáról,

- a Tanács 66/401/EGK irányelve a takarmánynövények vetőmagjának forgalmáról,

- a Tanács 66/402/EGK irányelve a gabonafélék vetőmagjának forgalmazásáról,

- a Tanács 66/403/EGK irányelve a vetőburgonya forgalmazásáról,

- a Tanács 69/208/EGK irányelve az olaj- és rostnövények vetőmagjának forgalmazásáról,

- a Tanács 70/457/EGK irányelve a szántóföldi növényfajták Közösségi Fajtajegyzékéről,

- a Tanács 70/458/EGK irányelve a zöldség vetőmagvak forgalmazásáról,

- a Tanács 66/404/EGK irányelve az erdészeti szaporítóanyagok forgalmazásáról,

- a Tanács 71/161/EGK irányelve az erdészeti szaporítóanyagok külső minőségének normáiról,

- a Tanács 68/193/EGK irányelve a szőlő vegetatív szaporítóanyagának forgalmazásáról,

- a Tanács 91/682/EGK irányelve a növények és dísznövények szaporítóanyagának forgalmazásáról,

- a Tanács 92/33/EGK irányelve a zöldség növényi részek és szaporítóanyagok - a vetőmag kivételével - forgalmazásáról,

- a Tanács 92/34/EGK irányelve a gyümölcsfajták szaporítóanyagának és növényi részeinek forgalmazásáról,

- a Bizottság 93/64/EGK irányelve a gyümölcsfajták szaporítóanyagának és növényi részeinek forgalmazásáról szóló, a Tanács 92/34. EGK irányelve szerinti ellenőrzés végrehajtásáról.

Az I. rész azt a 14 alapvető irányelvet tartalmazza, amelyek a vetőmagvak és szaporítóanyagok ellenőrzése szempontjából jelentősek. Az egyes irányelvek az adott növényfaj specialitásainak megfelelően határozzák meg a vetőmag és szaporítóanyag előállításának szabályait.

A II. részbe a következő közösségi normák tartoznak:

- a Bizottság 75/502/EGK irányelve a réti perje (Poa pratensis L.) vetőmag forgalmazásának a hivatalosan bázisvetőmagként, vagy certifikált vetőmagként elismert vetőmagra való korlátozásáról,

- a Bizottság 80/755/EGK irányelve a gabonavetőmag csomagolása előírásszerű jelölésének engedélyezéséről,

- a Bizottság 81/675/EGK határozata meghatározott lezárási módoknak a Tanács 66/400/EGK, 66/401/EGK, 66/402/EGK, 69/208/EGK és 70/458/EGK irányelvei szerinti ismét fel nem használható lezárási módként való elismeréséről,

- a Bizottság 86/109/EGK irányelve a takarmány-, az olaj- és rostnövény vetőmagvak forgalmazásának a hivatalosan bázisvetőmagként vagy certifikált vetőmagként elismert vetőmagvakra való korlátozásáról,

- a Bizottság 87/309/EGK határozata meghatározott takarmánynövények vetőmagja csomagolása előírásszerű jelölésének engedélyezéséről,

- a Bizottság 89/14/EGK irányelve a Tanács 70/458/EGK, a zöldségvetőmagvak forgalmazásáról szóló irányelve 1. mellékletében meghatározott mangold és cékla zöldségfajok vetőmagjának előállításához szükséges izolációs távolság meghatározásáról,

- a Bizottság 89/374/EGK határozata a gabonamagvak kereskedelméről,

- a Bizottság 89/540/EGK határozata vetőmag és szaporítóanyag kereskedelmére vonatkozó határozott idejű kísérletek végrehajtásáról,

- a Bizottság 90/639/EGK határozata a Bizottság 89/7/EGK határozatában felsorolt zöldségfajtákból előállított fajták jelöléséről,

- a Bizottság 92/231/EGK határozata burgonya bázis-szaporítóanyag közösségi osztályozására vonatkozó követelményekről és jelölésről,

- a Bizottság 93/17/EGK határozata a burgonya bázis-szaporítóanyag közösségi osztályozásáról, valamint a vonatkozó követelményekről és jelölésről,

- a Bizottság 93/213/EGK határozata a szójabab vetőmag szennyeződésének maximális mennyiségéről,

- a Bizottság 93/48/EGK irányelve a Tanács 92/34/EGK irányelve szerinti gyümölcstermelésre szolgáló gyümölcsfajok szaporítóanyaga és növényi részei követelményeinek meghatározásáról,

- a Bizottság 93/49/EGK irányelve a Tanács 91/682/EGK irányelve szerinti dísznövényfajok szaporítóanyaga és növényi részei követelményeinek meghatározásáról,

- a Bizottság 93/61/EGK irányelve a Tanács 92/33/EGK irányelve szerinti vetőmag kivételével a zöldség növényfajok szaporítóanyaga és növényi részei követelményeinek meghatározásáról,

- a Bizottság 93/62/EGK irányelve a vetőmagvak kivételével a zöldség növényfajok szaporítóanyaga és növényi részei forgalomba hozataláról szóló, a Tanács 92/33/EGK irányelve szerinti intézmények ellenőrzésének végrehajtási szabályairól,

- a Bizottság 93/63/EGK irányelve a dísznövények szaporítóanyagának és növényi részeinek forgalomba hozataláról szóló, a Tanács 91/682/EGK irányelve szerinti intézmények ellenőrzésének végrehajtási szabályairól,

- a Bizottság 93/64/EGK irányelve a gyümölcstermelésre szolgáló gyümölcsfajok szaporítóanyagának és növényi részeinek forgalomba hozataláról szóló 92/34/EGK irányelve szerinti intézmények ellenőrzésének végrehajtási szabályairól,

- a Bizottság 93/78/EGK irányelve a növények és dísznövények szaporítóanyagának forgalomba hozataláról szóló 91/682/EGK irányelv módosításáról,

- a Bizottság 93/79/EGK irányelve a gyümölcstermelést szolgáló gyümölcsfajták szaporítóanyagának forgalomba hozataláról szóló 92/34/EGK irányelv módosításáról,

- a Bizottság 94/650/EGK határozata a végső felhasználónak szánt vetőmagtételek határidős kísérletéről,

- a Tanács 2002/53/EK irányelve a mezőgazdasági növényfajok közös fajtajegyzékéről,

- a Tanács 2002/54/EK irányelve a répavetőmag forgalmazásáról,

- a Tanács 2002/55/EK irányelve a zöldségvetőmagok forgalmazásáról,

- a Tanács 2002/56/EK irányelve a vetőburgonya forgalmazásáról,

- a Tanács 2002/57/EK irányelve az olaj- és rostnövények vetőmagjának forgalmazásáról.

A felsorolt közösségi jogszabályok átvétele

A szántóföldi növények esetében a hatályos jogszabályok is az Európai Közösség rendelkezéseinek megfelelően határozzák meg a vetőmagvak előállításának, szántóföldi szemléjének, fémzárolásának szabályait.

A szőlő, gyümölcs, dísznövény, palánta és erdészeti szaporítóanyagok esetében a minősítésre (certifikációra) vonatkozó rendelkezések is megfelelnek a közösségi szabályoknak. A szaporítóanyagok vonatkozásában a vírusmentességre vonatkozó szabályozás kialakításával válik teljessé a jogharmonizáció. E szabályokat a törvény tartalmazza.

A növényfajták állami elismerésére, valamint a vetőmagvak és szaporítóanyagok előállítására vonatkozó nemzeti jogszabályok így alapvetően jelenleg is megfelelnek az EU előírásainak. Ezt az a tény is igazolja, hogy Magyarország a világ vetőmagexportőrei között a 11., az Európai Unió bővítés utáni tagállamait tekintve a 3. helyen van.

A Fehér Könyvben felsorolt irányelvek az egyes növényfajok vetőmag- és szaporítóanyag előállításával kapcsolatban a szántóföldi szemlére, a vetőmagvak tisztaságára, a védőtávolságokra, a csomagolásra, a jelölésre, az ellenőrzésre, a mintavételre és a vizsgálati módszerekre vonatkozóan főleg olyan technikai jellegű szabályokat tartalmaznak, amelyeket nem indokolt szó szerint átvenni a törvényben.

A törvénynek az állami elismerésre, valamint a Nemzeti Fajtajegyzékre vonatkozó rendelkezései megfelelnek az Európai Közösség irányelveinek.

A törvénynek a vetőmagvak és szaporítóanyagok előállításával, csomagolásával, jelölésével és hatósági ellenőrzésével kapcsolatos szabályai valamennyi növényfajra vonatkozóan alapvető követelményként veszik át a közösségi irányelvek azon rendelkezéseit, amelyeket azok minden egyes növényfaj vonatkozásában külön-külön határoznak meg.

A szántóföldi, erdészeti, zöldség-, szőlő-, gyümölcs-, dísznövény növényfajokra vonatkozó speciális szabályokat a végrehajtási rendeletek fogják tartalmazni.

-----STARTING---POINT---RESZLETES---

Az 1. §-hoz

A § a törvény hatályát határozza meg, annak egyidejű kimondásával, hogy a növényfajta-oltalomra a találmányok szabadalmi oltalmáról szóló 1995. évi XXXIII. törvény rendelkezéseit kell alkalmazni.

A 2. §-hoz

A törvény a fogalom-meghatározások körét a vonatkozó közösségi szabályozásra tekintettel lényegesen kibővíti, valamint több fogalom-meghatározást pontosít az érvényes nemzetközi nomenklatúrának megfelelően.

A 3. §-hoz

A törvény tiltja a növényfajta jogszabályi előírásoknak nem megfelelő használatát, a szaporítóanyag hamisítását, a felhasználót megtévesztő, bizonyos jellemzőkre vonatkozó félrevezető adatok közlését, illetve az ilyen adatok alapján való forgalomba hozatalt.

A 4. §-hoz

A génforrások megőrzése alapvető nemzeti érdek, amelyet nemzetközi kötelezettségeink (a Rió-i Biodiverzitás Egyezmény, FAO Génmegőrzési Egyezmény) is indokolnak. Ennek megfelelően ez fontos állami feladat, melyet törvényben kell szabályozni. Ennek a szabályozásnak a lehetőségét pontosítja a törvény.

A törvény előírja a növénytermelés genetikai anyagainak védelme érdekében a hazai fajok és fajták, változatok és vad rokonfajok - mint génforrások - megőrzését. A genetikai tartalékként megőrzött növényanyagokat és az ezekre vonatkozó teljes információt nemesítési, oktatási és kutatási célra meghatározott térítési díj ellenében hozzáférhetővé kell tenni.

Az 5. §-hoz

A törvény a növényfajták állami elismerésének lehetőségeit határozza meg. A (4) bekezdés az egységes és egyértelmű jogalkalmazás érdekében rögzíti, hogy az oltalmazott növényfajták állami elismerésére a törvény előírásait kell alkalmazni.

A 6. §-hoz

Az Európai Unió tagállamainak előírásaival összhangban állami elismerésben az a növényfajta részesíthető, amely megkülönböztethető, egynemű, állandó és bejegyezhető fajtanévvel rendelkezik, továbbá a jogszabályban meghatározott növényfajok fajtái pedig megfelelő gazdasági értékkel is rendelkeznek.

A jelenleg hatályos szabályozáshoz képest a törvény a nemzetközi gyakorlatnak megfelelően módosítja, szigorítja, illetve részben egyszerűsíti a növényfajták állami elismerésének rendjét. A törvény ugyanis lehetővé teszi, hogy az állami elismerés feltételei növényfajonként, illetőleg a növényfajon belüli felhasználási cél szerint eltérőek legyenek. A törvény az olyan növényfajok körének külön jogszabályban történő szabályozását rendeli el, amelyeknél a gazdasági érték megállapítása nem kötelező.

A 7. §-hoz

A törvény az állami elismerésre bejelentők lehetséges körét az Európai Unió szabályozásának megfelelően egészíti ki, annak egyidejű rögzítésével, hogy a bejelentés nyelve a magyar. A törvény további jelentős eleme a bejelentők körének pontos behatárolása, valamint az összeférhetetlenségi szabályok pontosítása.

A 8. §-hoz

Az új növényfajták nemesítése során egyre inkább elterjednek a géntechnológia különböző módszerei. Erre tekintettel a törvény értelmében a bejelentéskor erről külön kell nyilatkozni.

A 9. §-hoz

A törvény értelmében az állami elismeréshez és a növényfajta oltalomhoz szükséges vizsgálatokat is a minősítő intézet - az Országos Mezőgazdasági Minősítő Intézet - végzi el. A törvény a minősítés vizsgálati módszereinél az Európai Unió vonatkozó előírásainak igénybevételét is feltételként szabja. Az egyes növényfajták kísérleti vizsgálatainak számát és időtartamát nem számszerűsíti a törvény, hanem annak külön jogszabályban történő rendezését írja elő. Fontos változásként a törvény a hatályos törvényben megnevezett Országos Mezőgazdasági Fajtaminősítő Tanács elnevezését Fajtaminősítő Bizottságra módosítja.

A 10. §-hoz

A törvény meghatározza a Fajtaminősítő Bizottság feladataira, összetételére és működésére vonatkozó szabályokat.

A 11. §-hoz

A törvény szerint a növényfajta-elismeréssel kapcsolatos első fokú határozatot a Fajtaminősítő Bizottság állásfoglalása alapján a minősítő intézet adja ki. A hatályos szabályozás szerint ez a jogosultság a minisztérium szakfőosztályát illette meg. A törvény az állami elismerés időtartamát a jelenlegi 18 év helyett 20 évre, illetve 15 év helyett 10 évre változtatja, az állami elismerés meghosszabbítása lehetőségének, illetve időtartamának egyidejű pontosításával. A törvény az állami elismerés időtartamának meghatározásához kapcsolódóan felsorolja az állami elismerés megszűnésének eseteit.

A 12. §-hoz

A törvény az állami elismeréssel kapcsolatos, a minősítő intézet által vezetett közhitelű nyilvántartásra, a Leíró Fajtajegyzékre, valamint az Ajánlati Fajtajegyzékre vonatkozó főbb szabályokat állapítja meg.

A 13. §-hoz

A törvény rögzíti a nemesítőnek azt a jogát, hogy a fajta nemesítőjeként feltüntessék, illetve, hogy akként nyilvánosan elismerjék. Szintén itt rendezi - a közösségi joganyaggal összhangban - a törvény azt a vitatott kérdést is, miszerint a növényfajta használatáért díjazás a fajtafenntartót a felhasználóval kötött szerződés alapján illeti meg.

A törvény értelmében a vonatkozó jogszabályok betartásával az állami elismerésre bejelentő a növényfajtával szabadon rendelkezhet.

A 14. §-hoz

A törvény a növényfajták fenntartásával kapcsolatos kötelezettségeket, és azok ellenőrzésének rendjét szabályozza.

A 15-16. §-hoz

A törvény a szaporítóanyagok előállításával és forgalomba hozatalával kapcsolatos személyi és tárgyi feltételeket szabályozza, felsorolva - az Európai Unióhoz történő csatlakozással együtt járó változásoknak megfelelően - azon jegyzékek körét, amelyekben szereplő növényfajták előállítása, illetve forgalomba hozatala megengedett.

A 17. §-hoz

A törvény 17. §-a a szaporítóanyagokkal kapcsolatos tevékenységek végzésére való jogosultság feltételeit tartalmazza.

A 18-19. §-hoz

A törvény a szaporítóanyag előállítási zárt körzet, valamint a törzsültetvények kialakításával, létesítésével kapcsolatos előírásokat határozza meg.

A 20. §-hoz

A törvény szerint a szaporítóanyagnak a minősítés során megállapított minőségéért a szaporítóanyag tétel forgalomban tartásának ideje alatt a szaporítóanyag tétel mindenkori tulajdonosa a felelős. A törvény ezen felül pontosan meghatározza a szaporítóanyag minősítés körébe tartozó különböző tevékenységeket. Lehetőséget ad a törvény a saját jogú minősítés bevezetésére, a külön jogszabályban felsorolt feltételeknek megfelelő szervezetek esetében.

A 21. §-hoz

A törvényben megfogalmazásra kerül a szaporítóanyagok csomagolásával, jelölésével kapcsolatos feltételrendszer, ezen belül is az a nemzetközi normáknak megfelelő előírás, hogy a csomagoláson fel kell tüntetni a géntechnológiai módosításokkal kapcsolatos adatokat is. A törvény a címkén, illetve a csomagoló anyagon kötelezővé teszi a magyar nyelvű feliratot is.

A 22-24. §-hoz

A törvény meghatározza a szakigazgatás szervezetét, a minisztérium és a minősítő intézet tevékenységét, feladatait, engedélyezési, ellenőrzési, és hatósági jogkörét. Rögzíti a törvény a Fajtaminősítő Bizottság feladatainak meghatározását is.

A 25-26. §-hoz

A törvény rendezi a rendelkezéseiből fakadó egyes állami feladatok központi költségvetésből történő finanszírozásának kérdéseit, meghatározva a díjtétellel érvényesíthető költségelemek körét.

A 27. §-hoz

A törvény rendezi a jogszabályi előírásokban foglaltakat nem teljesítőkkel szemben alkalmazható jogkövetkezmények körét.

A 28. §-hoz

A törvény részletesen szabályozza a leggyakrabban alkalmazott szankciót képező minőségvédelmi bírsággal kapcsolatos kérdéseket, azonban annak mértékét külön jogszabályban rendeli megállapítani. A minőségvédelmi bírság meg nem fizetése esetén késedelmi kamat róható ki, amelynek mértékéről és beszedési módjáról szintén rendelkezik a törvény.

-----STARTING---POINT---VEGE---

A 29. §-hoz

A Záró rendelkezések között rögzíti, hogy az új törvény Magyarország Európai Unióhoz történő csatlakozása napjával lép hatályba. A törvény az állami elismerésben a hatálybalépést megelőzően részesített fajták állami elismerésének időtartamára a hatályos 1996. évi CXXXI. törvény rendelkezéseit rendeli alkalmazni.

A 30. §-hoz

A törvény meghatározza a végrehajtási rendeletek kiadására vonatkozó felhatalmazó rendelkezéseket. A jogharmonizációs feladatok ütemezésének megfelelően ezen végrehajtási jogszabályok kiadásának határideje 2003. év III. negyedéve.

A 31. §-hoz

A törvény felsorolja azon közösségi jogszabályokat, amelyeket a szabályozási tárgykörében a magyar jogrendbe épít.