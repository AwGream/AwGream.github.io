2007. évi LXVIII. törvény indokolása

a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény módosításáról

-----STARTING---POINT---ALTALANOS--- 

A törvény a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény (a továbbiakban: Aptv.) módosítására irányul. Az Aptv. kisterjedelmű módosítására a következő három témakörben kerül sor:

1. A törvény - a gyorsforgalmi utak építésének finanszírozására vonatkozó döntésekkel összhangban - hatályon kívül helyezi az Aptv. Program utakra vonatkozó rendelkezéseit. A Kormány a gyorsforgalmi közúthálózat fejlesztését - a korábban tervezett és az ún. Program utakban testet öltő finanszírozási konstrukcióval ellentétben - a 2007. évben állami feladatként a központi költségvetésből kívánja finanszírozni. Az Aptv. 2005. évi módosítása teremtette meg a gyorsforgalmi utak finanszírozásának ezen módját, amelynek lényege, hogy egy 100%-os állami tulajdonú vállalat, az Állami Autópálya Kezelő Zrt. (a továbbiakban: ÁAK Zrt.) vált bizonyos gyorsforgalmi utak beruházójává, amely tevékenységéhez magánfinanszírozói forrást vont be, és mind a finanszírozói, beruházói, mind az üzemeltetői tevékenységét a magyar állammal kötött hosszú távú szerződés alapján végezte. A konstrukcióval kapcsolatos elszámolási bizonytalanságok miatt azonban a Kormány a korábbi tervekkel ellentétben közvetlen állami finanszírozásban kívánja folytatni az autópálya építéseket. A Kormány erre vonatkozó döntése alapján készült el a Magyar Köztársaság 2007. évi költségvetéséről szóló törvényjavaslat, amely már erre tekintettel tervezte a vonatkozó költségvetési előirányzatokat.

2. A törvény az Aptv. mellékletének módosítására is irányul. A melléklet(ek) módosítása a 2006-ig már megvalósult gyorsforgalmi hálózatfejlesztések, illetve az EU forrásokra igényt tartó Közlekedésfejlesztési Operatív Programban szereplő közúti projektlisták összehangolása érdekében szükséges. A módosítással megállapítandó mellékletben szereplő gyorsforgalmi úthálózat fejlesztések meghatározásának kiinduló pontja a hazai szakpolitikai stratégiát tartalmazó Magyar Közlekedéspolitikai Koncepció és az EU Fehér Könyvében megadott nemzetközi hálózatfejlesztési stratégia.

Az Aptv. 1. mellékletének módosítását és 2. mellékletének hatályon kívül helyezését megalapozó előzmény a Kormány által megtárgyalt és elfogadott a Közlekedésfejlesztési Operatív Program indikatív projektlista [1004/2007. (I. 30.) Korm. határozat a 2007-2013 közötti időszakban megvalósítani tervezett közlekedésfejlesztési projektek indikatív kistájáról]. A projektlista egyrészről az Új Magyarország Fejlesztési Terv részeként készített Közlekedésfejlesztési Operatív Program keretében megvalósítandó fejlesztéseket, másrészről az egyéb (PPP) forrásból megvalósítani tervezett gyorsforgalmi út fejlesztéseket tartalmazza. A Kormány hivatkozott határozatában megjelenő fejlesztési elképzelésekkel való összhang megteremtése érdekében szükséges az Aptv. módosítása.

A jogalkotói szándék arra irányul, hogy a KÖZOP indikatív projektlistáján található gyorsforgalmi utakra vonatkozó beruházások jogszabályi szinten is rögzítve legyenek.

3. Az autópálya-építések során szerzett gyakorlati tapasztalatok egyértelműen igazolták, hogy a Kormányprogramban foglaltak teljesítése érdekében szükséges a gyorsforgalmi utak megépítését gyorsítani. A legfőbb szabályozási igény a közmű kiváltások kapcsán jelentkezett, hiszen ez az akadálymentesítési feladat az útépítés során az egyik leginkább időigényes tényező. (Az akadálymentesítés alatt az autópálya nyomvonalát érintő és/vagy keresztező vezetékek, kábelek, tartozék jellegű létesítmények feltárását, esetleges továbbtervezését, áthelyezését, szerelését, átalakítását, próbaüzemét és üzembehelyezését, átadás-átvételét, szükség esetén szolgalmi jog alapítását, módosítását, törlését és valamennyi olyan járulékos tevékenységet kell érteni, amely biztosítja azok változatlan színvonalon történő rendeltetésszerű és biztonságos üzemeltetését a tulajdonos, üzemeltető részére, másfelől akadályoktól mentes építési területet teremt a generálkivitelező részére.)

A fentiek indokolják a közmű kiváltásokra vonatkozó részletesebb szabályok megalkotását. A Nemzeti Infrastruktúra Fejlesztési Zrt. (a továbbiakban: építtető) kizárólagos fejlesztői és építtetői feladatkörében eljárva értesítést küld a közmű tulajdonosának vagy kezelőjének (a továbbiakban: közműszolgáltató), amelyben tájékoztatást ad arról, hogy a gyorsforgalmi út végleges nyomvonalának kijelölése megtörtént és erre tekintettel mely közműszakaszok kiváltása vagy fejlesztése szükséges.

A közmű szolgáltatójának törvényi kötelezettsége lesz a törvény elfogadásával a közműszakasz kiváltásának vagy fejlesztésének elvégzése, oly módon, hogy az építtető által írásbeli értesítésben meghatározott határidőn belül köteles a közmű kiváltását elvégezni. Jóllehet a közműkiváltás elvégzéséhez szükséges munkálatok fajtái és időigénye olyan mértékben eltérő, amely szakszerű, valamennyi közmű tekintetében releváns javaslat megtételét meglehetősen nehezíti, ugyanakkor a közműszolgáltatók jogos érdekének védelme mégis szükségessé teszi a határidő minimumának törvényi szinten történő rögzítését. A törvény az építtető által előírható határidő minimumát harminc napban állapítja meg.

Figyelemmel kell lenni arra is, hogy a felek közötti polgári jogi jogviszonyból eredő együttműködési kötelezettség a határidők reális megállapítását eredményezi az építtető részéről, hiszen neki sem érdeke, hogy a közműszolgáltatóval jogvitája keletkezzen. Az építtetőnek továbbá az sem érdeke, hogy a közműszolgáltató helyett végeztesse el a közműáthelyezést, és az abból eredő kárigényét a közműszolgáltatókkal szemben egy hosszadalmas jogvitában érvényesítse. A felek között ugyanis polgári jogviszony áll fenn, amely kapcsán a felek a Polgári Törvénykönyvről szóló 1959. évi IV. törvény (a továbbiakban: Ptk.) 4. §-ának (1) bekezdése alapján együttműködésre kötelesek, erre tekintettel tehát a határidő megállapításakor az építtető köteles a közműszolgáltató véleményét és az egyéb indokolt körülményeket figyelembe venni.

A közműszolgáltató jogainak, jogos érdekeinek további védelmét szolgálja, hogy a polgári perrendtartásról szóló 1952. évi III. törvény (a továbbiakban: Pp.) szerinti megállapítási keresetben kérheti a bíróságot annak kimondására, hogy a meghatározott határidő méltánytalan, nem elegendő a kiváltás megfelelő elvégzésére. Amennyiben a bíróság a megállapítási kérelemben foglaltaknak helyt ad, a közműszolgáltató mentesül a kártérítési felelősség alól is.

A közműkiváltás vagy -fejlesztés során keletkező indokolt és igazolt költségeket az építtető a közműszolgáltatónak megfizeti.

Szabályozásra kerül a közműszolgáltató kártérítési felelőssége, amennyiben a közmű kiváltására vagy fejlesztésére vonatkozó törvényi kötelezettségének nem tesz eleget. A kártérítési felelősség jogintézményének kodifikálása várhatóan az útépítés szempontjainak leginkább megfelelő magatartás tanúsítására sarkallja majd a közműszolgáltatót. A új közműszakasz megvalósításával összefüggésben a közműszolgáltatónál jelentkező vagyonnövekedés illetékmentes.

4. Az autópálya-építések kapcsán problémaként jelentkezett az az eset, amikor az építés céljára megvásárolt, illetve kisajátított földterület a Nemzeti Földalapról szóló 2001. évi CXVI. törvény (a továbbiakban: NFA tv.) hatálya alá tartozó termőföld terület. Mivel az ilyen földterület a törvény erejénél fogva a Nemzeti Földalapba kerül, a Kincstári Vagyonigazgatóság (KVI) nem köthet vagyonkezelési szerződést az utak építtetőjével. A törvény e probléma orvoslása érdekében módosítja az NFA tv. A módosítással az országos közutak, így gyorsforgalmi utak építésével összefüggésben az állam számára megszerzett termőföld nem kerül a Nemzeti Földalapba, így nem kell alkalmazni a NFA tv.-ben szabályozott, a Nemzeti Földalapba tartozó termőföldek hasznosítására vonatkozó eljárást. A már a Nemzeti Földalapba tartozó termőföldek tekintetében, amennyiben azok - ingyenesen történő vagyonkezelésbe adással történő - hasznosítására az országos közutak építése kapcsán kerül sor, abban az esetben a tulajdonosi joggyakorló is változhat.

-----STARTING---POINT---RESZLETES---

Az 1. §-hoz

A gyorsforgalmi utak építése, üzemeltetése, az általuk biztosított szolgáltatási színvonal biztosítása elengedhetetlen feltétele a gazdaság fejlesztésének, a gazdasági élet szereplőinek, illetve általában az állampolgárok számára nyújtott szolgáltatások minősége javításának. Ezért elengedhetetlenül szükséges a közérdekűség mellett a közcélúság törvényi szinten való rögzítése.

A 2. §-hoz

A módosítás nyomán létrejövő, részben új szabályozást tartalmazó törvény alkalmazási körét megállapító rendelkezés.

A 3. §-hoz

A gyorsforgalmi utak megépítésének, üzemeltetésének finanszírozásában, valamint az építés feltételeinek változásában bekövetkező változásokra tekintettel újragondolást igényelt a vagyonkezelői jogosultság szabályozása. Ennek értelmében a gyorsforgalmi úthálózat teljes egésze a közlekedésért felelős miniszter által kijelölt központi költségvetési szerv vagyonkezelésében áll.

Emellett - hazánk történelmének, kultúrájának megismerése, megismertetése okán - lehetőség nyílik az utak megvalósítása során felszínre került régészeti leletek - az utak mentén kialakított kiállító helyen történő - bemutatására.

A 4. §-hoz

A hatásköri megoszlás egyértelművé tétele folytán szükségessé vált annak rögzítése, hogy a gyorsforgalmi utak építtetője a Nemzeti Infrastruktúra Fejlesztő Zrt.

A gyakorlati tapasztalatok egyértelműen igazolták, hogy a Kormányprogramban foglaltak teljesítése okán szükséges a gyorsforgalmi utak megépítését gyorsítani. Ennek érdekében az Aptv.-be több olyan rendelkezés bekerült (pl: területszerzés, környezetvédelmi együttműködés, stb.), amely a beruházás lebonyolításának gyorsítását szolgálja. Jelenleg a legfőbb szabályozási igény a közműkiváltások kapcsán jelentkezett, hiszen ez a feladat az útépítés során az egyik leginkább időigényes tényező.

Közműkiváltásnak minősül az a feladat, amikor az útberuházás megvalósítását akadályozza egy üzemelő közművezeték és az útépítés érdekében - a közműszolgáltató hozzájárulása és feltételei alapján - az üzemelő közmű egy szakaszát egy új vezetékszakasz építésével - ami az út megépítését is lehetővé teszi - kell helyettesíteni.

Jelenleg az útberuházást kivitelező vállalkozások, konzorciumok feladata a közműkiváltások megvalósítása is. A közműszolgáltatókkal, illetve a közműcégek tulajdonosaival mint alvállalkozókkal folytatott tárgyalások azonban nem mindig hatékonyak (a közműszolgáltatók miatt), esetenként jelentős, akár több éves időveszteséggel járnak. Az emiatt történő késedelem okán viszont többletszolgáltatásra vonatkozó kötelem pl. kötbér megfizetése nem terheli őket.

A módosítás szerint a Nemzeti Infrastruktúra Fejlesztő Zrt. - kizárólagos fejlesztői és építtetői feladatkörében eljárva - a gyorsforgalmi út nyomvonalának kijelölését követően haladéktalanul értesítést küld a közmű tulajdonosának vagy üzemeltetőjének (a továbbiakban: közműszolgáltató), amelyben tájékoztatást ad arról, hogy a gyorsforgalmi út végleges nyomvonalának kijelölése megtörtént és erre tekintettel mely közműszakaszok kiváltása vagy fejlesztése szükséges.

Fontos rendelkezése a törvénynek, hogy a jövőben a közmű szolgáltatójának törvényi kötelezettsége lesz a közműszakasz kiváltásának vagy fejlesztésének elvégzése.

Szabályozásra kerül a közműszolgáltató kártérítési felelőssége, amennyiben a közmű kiváltására vagy fejlesztésére vonatkozó törvényi kötelezettségének nem tesz eleget. A kártérítési felelősség jogintézményének kodifikálása várhatóan az útépítés szempontjainak leginkább megfelelő magatartás tanúsítására sarkallja majd a közműszolgáltatót.

A felek egyenjogúságát biztosítja, hogy az építtető és a közműszolgáltató a köztük fennálló polgári jogviszony kapcsán - a Ptk. 4. §-ának (1) bekezdése alapján - együttműködésre köteles, erre tekintettel tehát a határidő megállapításakor az építtető köteles a közműszolgáltató véleményét és az egyéb indokolt körülményeket figyelembe venni. A közműszolgáltató jogainak, jogos érdekeinek további védelmét szolgálja, hogy a Pp. szerinti megállapítási keresetben kérheti a bíróságot annak kimondására, hogy a meghatározott határidő méltánytalan, nem elegendő a kiváltás megfelelő elvégzésére. Amennyiben a bíróság a megállapítási kérelemben foglaltaknak helyt ad, a közműszolgáltató mentesül a kártérítési felelősség alól is. Minderre tekintettel tehát megfelelő jog- és igényérvényesítési eszközök állnak a közműszolgáltató rendelkezésére abban az esetben, ha az építtető méltánytalanul rövid határidő megállapításával hívja fel a közműszolgáltatót az adott közmű kiváltására.

A közműkiváltás megvalósítása kapcsán a közműszolgáltatónál felmerült költségeket a Magyar Állam fedezi oly módon, hogy a kiváltás vagy fejlesztés során keletkező indokolt és igazolt költségeket az építtető folyamatos elszámolás keretében a közműszolgáltatónak megfizeti. Ezáltal pénzben kifejezhető többletteher a szolgáltatót nem terheli.

A új közműszakasz megvalósításával összefüggésben a közműszolgáltatónál jelentkező vagyonnövekedés illetékmentes. Tekintettel arra a tényre, hogy a gyorsforgalmi úthálózat fejlesztése közérdek, a közműszolgáltató egy az akaratával nem feltétlenül találkozó munkálatot a közérdekre tekintettel végez el, így igazságtalan helyzetet eredményezne, ha az esetlegesen jelentkező vagyonnövekedés után illetéket kellene fizetnie.

A fentiek indokolják a közműkiváltásokra vonatkozó részletes szabályozások megjelenítését az Aptv.-ben. A törvény alapján a közmű szolgáltatójának törvényi kötelezettsége lesz a közmű kiváltásának vagy fejlesztésének elvégzése, (elvégeztetése), amely kötelezettség nem teljesítése kártérítési kötelezettséget von maga után. Ezen rendelkezések a gyorsforgalmi utak épülésének nagy mértékű gyorsulását eredményezik.

Az 5. §-hoz és 8. §-hoz

A törvény egyik legfontosabb célja a gyorsforgalmi utak építésének gyorsítása. A hatályos szabályozás alapján a gyorsforgalmi utak nyomvonalának kijelölése miniszteri rendeleti szinten történik, a rendelet kihirdetéséhez ugyanakkor több tárca egyetértése szükséges. A tapasztalatok azt mutatják, hogy a tárcák közötti konszenzus megteremtése gyakran jelentős időt vesz igénybe, amely nagymértékben lassítja a beruházások megvalósítását.

A módosítás ezt a folyamatot kívánja gyorsítani, amelynek értelmében a jövőben a Kormány feladatkörébe kerül a gyorsforgalmi utak nyomvonaláról szóló döntés meghozatala. A módosító javaslat alapján a Kormánynak a környezetvédelmi hatóság előzetes környezetvédelmi eljárás során hozott határozatának közlésétől számított 60 napon kell a nyomvonal kijelöléséről szóló rendeletet kiadnia. A módosítással a nyomvonal tekintetében a minden szempontra kiterjedő egyetértés jóval rövidebb időn belül megteremthetővé válik.

A 6. §-hoz

A § a Program út jogintézményének megszűnése okán szükségessé vált pontosítást tartalmazza.

A 7. §-hoz

A közlekedési hatóság a forgalomba helyezési eljárás keretében a műszaki átadás- átvételi eljárás - ahol a közműszolgáltatóknak és az útkezelőknek nyilatkozniuk kell a hozzájárulásukról - befejezését követően tart helyszíni szemlét. Megállapítható tehát, hogy az érintettek számára adott a megfelelő lehetőség nyilatkozatuk megtételére. Erre tekintettel a nyilatkozattételre nyitva álló további 15 napos határidő az eljárás indokolatlan elhúzódásához vezet, amely ellentétben áll a Kormány azon szándékával, amely a gyorsforgalmi utak lehetőség szerinti minél gyorsabb elkészülésére vonatkozik. Az esetlegesen felmerülő kérdések tisztázásához elegendő rövidebb határidő is. Erre tekintettel a törvény a hatályos 15 nap helyett 8 napos határidőt ír elő.

A 9. §-hoz

Az Aptv. 1. mellékletének módosítása és 2. mellékletének hatályon kívül helyezése okán szükséges pontosítás.

Az Aptv. 2. mellékletének hatályon kívül helyezését az indokolja, hogy a Kormány elfogadta az 1004/2007. (I. 30.) Korm. határozatot, amely a Közlekedésfejlesztési Operatív Programot tartalmazza, és amelynek részét képezi egy indikatív projektlista. A projektlista egyrészről az Új Magyarország Fejlesztési Terv részeként készített Közlekedésfejlesztési Operatív Program keretében megvalósítandó fejlesztéseket, másrészről az egyéb (PPP) forrásból megvalósítani tervezett gyorsforgalmi utakra vonatkozó fejlesztéseket tartalmazza.

A 10. §-hoz

A § a Program út intézményének hatályon kívül helyezése okán szükséges pontosítást tartalmazza.

A 11. §-hoz

Az Aptv. 1. számú mellékletében foglaltakat e törvény melléklete váltja fel, tekintettel a fent körülírt 1004/2007. (I. 30.) Korm. határozat (KÖZOP) indikatív projektlistájában foglaltakra.

-----STARTING---POINT---VEGE---

A 12. §-hoz

A törvényben foglaltak hatálybaléptetése okán szükséges az azonos szabályozási tárgyra vonatkozó, valamint a megszűnt jogintézményekre (pl. Program utak) vonatkozó jogszabályi rendelkezések hatályon kívül helyezése.

A 13. §-hoz

Az NFA tv. e törvény szerinti módosításával az országos közutak, így a gyorsforgalmi utak építésével is összefüggésben az állam számára megszerzett termőföld nem kerül a Nemzeti Földalapba, így nem kell alkalmazni az NFA tv.-ben szabályozott, a Nemzeti Földalapba tartozó termőföldek hasznosítására vonatkozó eljárást. Ez is egy rendkívül fontos eleme a gyorsforgalmi utak minél gyorsabb megépülésére vonatkozó szándék megvalósításának, hiszen ennek megvalósulásával ismét jelentős idő spórolható meg.

Az NFA tv. 13/A. §-ának (4) bekezdése úgy rendelkezik, hogy a termőföld hasznosítása nem érinti a tulajdonosi joggyakorló személyét, aki a Földművelési és vidékfejlesztési miniszter. Erre tekintettel a Nemzeti Földalapba tartozó, de útépítés okán onnan kivenni szándékozott földterültek tulajdonosi joggyakorlója az út megépítése után is az FVM miniszter maradna. Szükséges annak rögzítése is, hogy útépítés okán a Nemzeti Földalapból kikerülő termőföld esetén a tulajdonosi joggyakorló személye is változhat.

A 14. §-hoz

A jogbiztonság, illetve az egyértelmű, konkrét, mindenki számára követhető jogi szabályozás érdekében szükséges szabályozást alkotni a módosítás hatálybalépésének idején már folyamatban lévő ügyekre. Ennek megfelelően a közmű kiváltásokra a törvény rendelkezéseit kell alkalmazni, ha a közvetlen kiváltási munkálatok még nem kezdődtek meg. Ezáltal már folyamatban lévő útépítések is gyorsíthatók.

A Program út jogintézményének megszűnésével szükségessé vált az azok tárgyában megkötött vagyonkezelői szerződések megszüntetésének jogszabályi rögzítése. Erre tekintettel - a magántőke bevonásával megvalósított utak kivételével - minden gyorsforgalmi út vagyonkezelője a Közlekedésfejlesztési Koordinációs Központ lesz.

Az NFA tv. módosítása okán szükséges volt átmeneti rendelkezéseket alkotni a folyamatban lévő ügyekre. Ez alapján a még le nem zárult kisajátítást pótló adásvételi szerződések megkötése során és folyamatban lévő kisajátítási eljárásokban is irányadó az a - jelen törvény által deklarált - szabály, mely szerint nem kerül az NFA vagyoni körébe azon földrészlet, amelynek megszerzésére országos közút megépítése érdekében került sor.

Szintén az NFA tv. módosítása miatt szükséges annak rögzítése, hogy nem tartoznak a Földművelésügyi és Vidékfejlesztési Minisztérium tulajdonosi joggyakorlói körébe azon termőföld- részletek, amelyeken országos közút épült és amelyek a megkötött megállapodás alapján a Kincstári Vagyoni Igazgatóság vagyoni körébe tartoznak.