2011. évi CXXIV. törvény indokolása

az államháztartásról szóló 1992. évi XXXVIII. törvény módosításáról

-----STARTING---POINT---ALTALANOS--- 

Az államháztartásról szóló 1992. évi XXXVIII. törvény (a továbbiakban: Áht.) módosítása azt a célt szolgálja, hogy a fizetési kötelezettségekre vonatkozó törvények hatálybaléptetése vonatkozásában megállapított törvényi követelmény igazodjon a rendkívül rövid idő alatt változó világgazdasági helyzet okozta kedvezőtlen költségvetési folyamatok gyors befolyásolásának igényéhez.

-----STARTING---POINT---RESZLETES---

Az 1. §-hoz

Az Áht. korábbi 10. § (4) bekezdése főszabályként 45 napban, az országgyűlési képviselők általános választásának évében 40 napban határozta meg azt a mértéket, ami a fizetési kötelezettséget megállapító, azok körét kiterjesztő vagy mértéküket megemelő törvények kihirdetése és hatálybalépése közötti időtartam minimumaként szolgál.

A módosítás ezt az időközt - egységesen, a választási évekre is kiterjedően - 30 napban állapítja meg. Lehetővé teszi azt, hogy az adójogi jogalkotás a gazdasági, költségvetési változásokra gyorsabban, hatékonyabban reagáljon, ugyanakkor a jogbiztonság követelményét szem előtt tartva a fizetési kötelezettségek alanyai számára továbbra is biztosítja azt az időt, ami a jogszabályi változások megismeréséhez, az azok alkalmazására való felkészüléshez, a szükséges szervezési és gazdasági döntések meghozatalához szükséges.

A törvény figyelemmel van arra is, hogy az adótörvények számos esetben havi bevallási, illetve adófizetési kötelezettséget állapítanak meg, és a hatálybalépés legkorábbi időpontját erre tekintettel állapítja meg 30 napban.

A törvényi előírás továbbra is a kihirdetés és a hatálybalépés közötti időtartam legkisebb mértékét állapítja meg, a törvényhozó abban az esetben, ha a 30 napos időköz a kellő felkészülést nem tenné lehetővé, vagy pl. a hónapon belüli módosítást elkerülendő a hatálybalépés időpontját természetesen bármely későbbi időpontban is meghatározhatja.

-----STARTING---POINT---VEGE---

A 2. §-hoz

A törvény annak érdekében, hogy előírásai mielőbb érvényesülhessenek, a kihirdetését követő napon hatályba lép.