2014. évi XIII. törvény indokolása

a Magyarország Kormánya és a Közép- és Kelet-Európai Regionális Környezetvédelmi Központ közötti Székhely-megállapodás kihirdetéséről

-----STARTING---POINT---ALTALANOS---

Általános indokolás

A Közép- és Kelet-Európai Regionális Környezetvédelmi Központ a jogállásáról szóló 2011. július 13-án aláírt és 2012. október 31-én hatályba lépett Megállapodással teljes jogú nemzetközi szervezetté alakult. A több mint 23 éve szentendrei központtal sikeresen működő szervezet átalakulása szükségessé tette - a szervezetet és személyzete tagjait megillető kiváltságokat részletező - Magyarország és a Közép- és Kelet-Európai Regionális Környezetvédelmi Központot (a továbbiakban: REC) között 1995. október 23-án aláírt a budapesti Regionális Központ jogállásáról szóló Megállapodásnak egy új nemzetközi szerződéssel történő felváltását. A Megállapodás létrehozásához a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 5. § (1) bekezdése szerint szükséges felhatalmazást a 68/2013. (V. 17.) ME határozat biztosította. A Megállapodás létrehozásához szükséges tárgyalások a szervezettel lezajlottak, az új Székhely-megállapodás - a szervezet független szakmai munkájának biztosítása érdekében - a Magyarországon működő más nemzetközi szervezetekhez hasonló kiváltságokat és mentességeket biztosít a szervezet és személyzetének tagjai számára.

A REC-t 1990-ben Magyarország, az Egyesült Államok és az Európai Közösségek hozták létre közalapítványi formában.

A szervezet működését a 1996. június 19-én létrejött Alapokmány szabályozta újra. Az Alapokmány szerint a REC Magyarországon bejegyzett szervezetként működött, és így az Alapokmány nem minősült nemzetközi szerződésnek. A REC-nek jelenleg 31 állam a tagja, és a szentendrei központ mellett 17 helyi irodát működtet. A szervezet magyarországi központjának jogállását jelenleg a Magyar Köztársaság Kormánya és a Közép- és Kelet-Európai Regionális Környezetvédelmi Központ Igazgatótanácsa közötti, a budapesti Regionális Központ jogállásáról szóló 1995. október 23-án aláírt Megállapodás [kihirdetve: 90/1996. (VI. 21.) Korm. rendelet] szabályozza.

A 1996. június 19-én létrejött Alapokmány szerint azonban a REC nem volt nemzetközi szervezet, mely a gyakorlatban számtalan problémát okozott, és felmerült az igény az alapító államok egy részében a REC nemzetközi szervezetté való átalakítására. Ennek eredményeként került aláírásra Budapesten, 2011. július 13-án a Közép- és Kelet-Európai Regionális Környezetvédelmi Központ jogállásáról szóló Megállapodás [kihirdetve: 158/2012. (VII. 17.) Korm. rendelet], amelyet eddig hat állam írt alá és öt erősített meg, és amely 2012. október 31-én lépett hatályba. A szervezet klasszikus nemzetközi szervezetté való átalakulása, továbbá a korábbi Székhely-megállapodás hatálybalépése óta bekövetkezett magyarországi belső jogi változások szükségessé tették egy új Székhely-megállapodás megkötését a szervezettel, amelyben valamennyi a szervezet magyarországi jogállását érintő kérdést rendezni lehet. A Székhely-megállapodás a hazánkban lévő nemzetközi szervezetekhez hasonló mértékben ad kiváltságokat és mentességeket a szervezet és annak személyzete tagjai részére.

A létrehozott Székhely-megállapodás az Nsztv. 2. §-a alapján nemzetközi szerződésnek minősül, ezért annak végleges szövegének megállapítására, illetve a kötelező hatály elismerésére az Nsztv. rendelkezéseit kell alkalmazni.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1) bekezdés a) pontjára és a (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást - szövege végleges megállapítását követően - az Nsztv. 9. §-a értelmében törvénnyel szükséges kihirdetni.

A 3. §-hoz

A Megállapodás magyar és angol nyelven kerül aláírásra, ezért a törvény a Megállapodást mindkét hiteles nyelvén kihirdeti.

A Megállapodás 13 Cikkből áll, és a Magyarországon székhellyel rendelkező nemzetközi szervezetekhez hasonlóan részletesen szabályozza a szervezetet és annak személyzetének tagjait megillető kiváltságokat és mentességeket, továbbá a Magyarország, mint fogadó állam által biztosított könnyítéséket, az alábbiak szerint.

A Megállapodás 1. Cikke az abban foglalt gyakran használt fogalmak meghatározását tartalmazza, mely fogalom-meghatározás kiterjed a szerződő felekre és a szervezet személyzete tagjainak egyes kategóriáira. A 2. Cikk a két fél között 1995-ben létrejött korábbi Székhely-megállapodásban foglaltaknak megfelelően megismétli a szervezet céljait és tételesen felsorolja a célok eléréséhez végzett tevékenységi fajtákat.

A Megállapodás 3-4. Cikkei, a szervezet nemzetközi szervezetté való átalakulásáról szóló 2011. július 13-án aláírt Megállapodásban leírtakat megismételve, rögzítik a szervezet nemzetközi szervezeti státuszát, továbbá leírja, hogy a szervezet székhelye Magyarországon, a Szentendre Ady Endre út 9-11. szám alatti ingatlanban van. A 4. Cikk második mondatában a felek rögzítik, hogy a magyar fél a céljai elérése érdekében végzett tevékenysége támogatására megfelelő ingatlant bocsát a REC rendelkezésére. Ezt a szöveget tartalmazta az ugyanebben a tárgyban 1995-ben létrejött Megállapodás is konkrét székhely megjelölése nélkül. Figyelemmel arra, hogy a szervezet székhelyét a Megállapodás rögzíti és Magyarország már biztosított a Regionális Központ elhelyezésére ingatlant, a Cikkben foglaltak csak abban az esetben jelentenének újólagos kötelezettségvállalást a magyar fél számára, ha a korábban a szervezet részére biztosított és jelenleg székhelyeként használt ingatlan valamilyen módon visszajutna a magyar félhez.

A Megállapodás 5-11. Cikkei tartalmazzák a szervezet működésének elveit, illetve a Magyarország, mint fogadó állam által a szervezet és személyzete tagjai számára biztosított kiváltságokat és mentességeket, valamint azok terjedelmét. A Cikkekben leírt kiváltságok és mentességek lényegében - esetenként szó szerint - megismétlik a REC számára a korábbi Megállapodásban biztosított kiváltságokat és mentességeket, vagy azok más nemzetközi szervezetekkel kötött Székhely-megállapodásokban már szerepelnek. Különösen sok elem került átvételre a Magyar Köztársaság Kormánya és az Európai Innovációs és Technológiai Intézet között 2010. március 23-án aláírt Székhely-megállapodásból.

Alapvető követelmény, hogy a szervezet a tevékenységét a magyar jogszabályok betartásával végezze (5. Cikk), illetve, hogy a szervezet személyzete tagjaiban bekövetkezett változásról tájékoztassa a fogadó állam Külügyminisztériumát, amely kiállítja számukra a megfelelő igazolványokat (11. Cikk).

Más nemzetközi szervezetekhez hasonlóan a szervezet, valamint annak bárhol, bárkinél lévő tulajdona és pénzeszközei mentesek a joghatóság minden formája alól, kivéve, ha arról valamely esetben a szervezet kifejezetten lemondott. A szervezet tulajdona és pénzeszközei, beleértve a közlekedési eszközöket is, mentesek a házkutatás, az igénybevétel, az elkobzás, a kisajátítás, valamint a bírósági, közigazgatási vagy végrehajtási eljárás, illetve beavatkozás bármely más formája alól. A szervezet helyiségei, irattára és okmányai, bárhol is találhatók, sérthetetlenek. A REC irattára, hivatalos levelezése, továbbá minden, hozzátartozó vagy a birtokában lévő, hivatalos felhasználásra szánt dokumentum ugyancsak sérthetetlen. (6. Cikk)

A szervezet bármilyen külföldi fizetési eszközt és betétet tarthat, valamint rendelkezhet bármilyen fizetési eszközben lévő devizaszámla felett és szabadon átutalhatja külföldi fizetési eszközét másik országba. (7. Cikk)

A szervezet vagyontárgyai, helyiségei, jövedelme és egyéb tulajdona mentes minden adó- és illetékfizetés alól, továbbá a magyar állampolgárok kivételével nem köteles munkáltatót terhelő nyugdíj- és egészségbiztosítási járulék megfizetésére. Emellett a szervezet jogosult a feladatai ellátására az általa vásárolt termékek és szolgáltatások árában foglalt általános forgalmi adó visszatérítésére a vonatkozó hatályos jogszabályokkal összhangban, és a diplomáciai képviseleteket megillető mértékben. (8. Cikk)

A szervezetet hivatalos érintkezése tekintetében legalább olyan kedvező elbánás illeti meg, mint amelyet Magyarország bármely más kormánynak, ideértve annak diplomáciai képviseleteit is, vagy más kormányközi nemzetközi szervezetnek biztosít, illetve biztosítja a hivatalos közlések és levelezés sérthetetlenségét. (9. Cikk)

A szervezet tisztségviselői és személyzete tagjai, valamint családtagjaik - többek között - mentesek hivatalos minőségükben, szóban és írásban tett nyilatkozataik és összes egyéb hivatalos tevékenységük tekintetében a joghatóság alól; továbbá mentesek a szervezet által fizetett illetmény és egyéb járandóság tekintetében az adózás alól, továbbá joguk van berendezési és személyes használati tárgyaikat vámmentesen behozni Magyarországra. Feltéve, ha az adott személyek nem állampolgárai vagy állandó lakosai Magyarországnak. A szervezet megtesz minden intézkedést annak érdekében, hogy a kiváltságokat és mentességeket élvező minden személy tiszteletben tartsa Magyarország jogszabályait. (10. Cikk)

A Megállapodás végrehajtása során keletkező vitáikat a felek tárgyalások útján rendezik. (12. Cikk) A Megállapodás 30 nappal azután lép hatályba, hogy Magyarország Kormánya értesíti a Regionális Központ Igazgatótanácsát arról, hogy a Megállapodás hatálybalépéséhez szükséges belső eljárás befejeződött. A Megállapodás hatálybalépésével egyidejűleg a Magyar Köztársaság Kormánya, valamint a Közép- és Kelet-Európai Regionális Környezetvédelmi Központ Igazgatótanácsa között a budapesti Regionális Központ jogállásáról szóló 1995. október 23-án aláírt Megállapodás hatályát veszti.

A 4. §-hoz

Ez a törvény a kihirdetését követő napon lép hatályba. A Megállapodás 13. cikk (1) bekezdése szerint a Megállapodás 30 nappal azután lép hatályba, hogy Magyarország Kormánya értesíti a Regionális Központ Igazgatótanácsát arról, hogy a Megállapodás hatálybalépéséhez szükséges belső eljárás befejeződött.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2., 3. és 5. §-ok hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

A Megállapodás hatálybalépésével egyidejűleg az ugyanebben a tárgyban létrejött a Magyar Köztársaság Kormánya és a Közép- és Kelet-Európai Regionális Környezetvédelmi Központ Igazgatótanácsa közötti, a budapesti Regionális Központ jogállásáról szóló Megállapodás kihirdetéséről szóló 90/1996. (VI. 21.) Korm. rendelet hatályát veszti.