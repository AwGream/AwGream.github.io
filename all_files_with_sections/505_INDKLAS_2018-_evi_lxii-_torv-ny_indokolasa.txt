2018. évi LXII. törvény indokolása

a Magyarország Kormánya és a Szlovák Köztársaság Kormánya között a két ország közös államhatárán, Ipolydamásd és Helemba (Chl’aba) települések közötti közúti Ipoly-híd és a kapcsolódó létesítmények megépítéséről szóló, 2012. február 27. napján aláírt Megállapodást módosító 1. Kiegészítés kihirdetéséről

-----STARTING---POINT---ALTALANOS---

Általános indokolás

A 2012-ben aláírt, majd a 2012. évi XXIII. törvénnyel kihirdetett, Magyarország Kormánya és a Szlovák Köztársaság Kormánya között a két ország közös államhatárán, Ipolydamásd és Helemba (Chl’aba) települések közötti közúti Ipoly-híd és a kapcsolódó létesítmények megépítéséről szóló Megállapodás megkötése után az érintett magyarországi és szlovákiai települések kezdeményezése alapján módosult a híd felépítéséhez szükséges tervdokumentáció. A 2017. január 25-i kétoldalú minisztériumi találkozón a tárgyaló felek arról állapodtak meg, hogy a Kiegészítés szövegtervezetében e módosított tervdokumentációra történjen utalás. A helyi önkormányzatok kérése alapján megállapodtak abban is, hogy a hídon a teherforgalom legfeljebb 3,5 tonnáig legyen engedélyezett, korlátozás nélküli személyforgalom mellett. A tárgyaló felek egyetértettek abban, hogy a híd és a kapcsolódó létesítmények megépítéséhez szükséges források biztosítása céljából a felek együttes erőfeszítéseket tesznek az Európai Unió Interreg V-A Szlovákia-Magyarország Együttműködési Program keretén belül támogatás megszerzésére.

A Kiegészítés szövegtervezete a fentiek alapján került kialakításra.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) pontja alapján az Országgyűlés ad felhatalmazást a Kiegészítés kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának megfelelően tartalmazza a belső jogba transzformált 1. Kiegészítés hiteles magyar nyelvű szövegét.

A 4. §-hoz

A Kiegészítést a 2. Cikkének értelmében a Szerződő Feleknek a belső jogszabályaikkal összhangban jóvá kell hagyniuk, és az a jóváhagyást igazoló későbbi jegyzék kézhezvételétől számított 30. (harmincadik) napon lép hatályba. A fentiek naptári napját - az Nksztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

Az 5-6. §-hoz

A törvény végrehajtásáról és az egységes szerkezetbe foglalt, magyar nyelvű szöveg közzétételéről - a külpolitikáért felelős miniszter és az igazságügyért felelős miniszter egyetértésével - a közlekedésért felelős miniszter gondoskodik.