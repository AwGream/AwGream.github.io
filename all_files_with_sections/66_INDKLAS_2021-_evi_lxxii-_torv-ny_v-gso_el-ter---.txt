2021. évi LXXII. törvény végső előterjesztői indokolása

a Magyarország és a Tádzsik Köztársaság között létrejött, az elítélt személyek átszállításáról szóló egyezmény kihirdetéséről

-----STARTING---POINT---ALTALANOS---

Általános indokolás

Az Egyezmény szabályozza a két ország között a végrehajtandó szabadságvesztés büntetésre ítélt személyek átszállítására szolgáló eljárást és meghatározza ennek kereteit. Az Egyezmény alkalmazása egyszerűbbé és hatékonyabbá teszi majd a két ország viszonylatában a fenti eljárások lefolytatását és ezzel elősegíti, hogy az egyik részes állam másik államban elítélt állampolgárai a megfelelő reszocializáció érdekében átszállításra kerülhessenek az állampolgárságuk szerinti államba.

Az Egyezmény egyes cikkei megfelelnek a modern átszállítási egyezmények nemzetközileg elfogadott rendelkezéseinek, valamint a hatályos magyar jogszabályoknak. A Kormány 1142/2021. (III. 27.) Korm. határozata megadta a felhatalmazást az Egyezmény szövegének végleges megállapítására (aláírására). Az Egyezmény aláírására 2021. április 7-én került sor Dusanbében.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A Javaslat 1. §-a a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2. és 3. §-hoz

A Javaslat 2. §-a és 3. §-a az Nsztv. 10. § (1) bekezdés b) pontjának megfelelően rendelkezik az Egyezmény kihirdetéséről.

Az Egyezményben Magyarország és a Tádzsik Köztársaság kötelezettséget vállal arra, hogy az Egyezményben meghatározott feltételek teljesülése mellett együttműködnek az elítélt személyek átszállítása terén. Az Egyezmény meghatározza az átszállítás feltételeit, az eljárás lefolytatása érdekében továbbítandó dokumentumok körét. Az Egyezmény szabályozza az átszállítás egyes felekre gyakorolt hatását, az ítélet átalakítását, az egyes felek tájékoztatási kötelezettségeit, valamint költségviselési és adatvédelmi szabályokat tartalmaz.

A Tádzsik Köztársaság rendelkezik önálló adatvédelmi törvénnyel, amely bizonyos szintű felügyeleti hatósági kontrollt is lehetővé tesz, illetve az érintettek rendelkezésére áll a - törlési jogot is érvényesítő - bírósági jogorvoslat lehetősége is, ekként az információs önrendelkezési jogról és az információszabadságról szóló 2011. évi CXII. törvény által az adattovábbításhoz szükséges megfelelő védelmi szint követelménye teljesül.

A 4. §-hoz

A Javaslat - a 2-3. §-ok kivételével - a kihirdetését követő napon lép hatályba. A 2. § és 3. § hatálybalépése az Egyezmény hatálybalépéséhez igazodik. Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor. Az Egyezmény hatálybalépésének naptári napját a külgazdasági és külügyminiszter annak ismertté válását követően a Magyar Közlönyben közzétett egyedi közleményével állapítja meg.

Az 5. §-hoz

A Javaslat az igazságügyi minisztert jelöli ki arra, hogy gondoskodjon a törvény végrehajtásához szükséges intézkedésekről.

Az 1. melléklethez

Az Egyezmény hiteles magyar nyelvű szövegét tartalmazza.

A 2. melléklethez

Az Egyezmény hiteles angol nyelvű szövegét tartalmazza.