2016. évi CXXXIII. törvény indokolása

a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény módosításáról

-----STARTING---POINT---ALTALANOS--- 

A törvény célja, hogy a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény gyakorlati alkalmazásából eredő tapasztalatoknak, valamint Magyarország szövetségi és nemzetközi katonai vállalásainak megfelelőbb szabályozási környezetet alakítson ki.

Ennek megfelelően a törvény a Magyar Honvédség megváltozott feladatrendszerével összefüggő tapasztalatokhoz igazodva kívánja elősegíteni a hatékonyabb, gördülékenyebb feladatellátást, szem előtt tartva a jogállami követelményeket, valamint a szövetségesi vállalások prioritásait, a feladatrendszer változásával összefüggő képességfejlesztési törekvéseket, illetve szervezeti változásokat.

A megváltozott biztonsági környezettel összefüggésben az Országgyűlés az elmúlt időszakban több ponton módosította a honvédelem közjogi szabályrendszerét, aminek következtében a Magyar Honvédség feladatrendszere bővült. A tömeges bevándorlás okozta válsághelyzet kezelésével, valamint a terrorizmus elleni intézkedésekkel összefüggő tapasztalatok szükségessé teszik, hogy a módosításokkal a Honvédségre vonatkozó jogi környezet hatékonyabban, cizelláltabban szolgálja a kívánt célok elérését. Emellett Magyarország az Észak-atlanti Szerződés Szervezetének tagjaként is jelentős feladatokkal rendelkezik, amelyek további pontosító szabályozást tesznek szükségessé.

-----STARTING---POINT---RESZLETES---

Az 1. §-hoz

A törvény lehetővé teszi az állampolgárok számára a honvédelmi felkészülésben való önkéntes részvétel lehetőségét. A törvény célja, hogy pontosítsa - az állampolgárok békeidőben való önkéntességének hangsúlyozása mellett - az állam honvédelmi nevelésben betöltött szerepét, kötelezettségét, illetve az állam által ellátandó közfeladatok körét.

A 2. §-hoz

A Honvédség feladatainak bővülése illetve az atipikus feladatok törvényes keretek közötti megjelenése indokolttá teszi az eddig jogállási törvényekben szabályozott deliktuális kárfelelősségen túli jogszerű károkozás rendezését is. A szabályozás kizárólag az objektív bizonyíthatóságon alapuló vagyoni kárra terjed ki, így a deliktuális kártérítés körében ismert sérelemdíj és általános kártérítés e körben nem értelmezhető.

A Polgári Törvénykönyvről szóló 2013. évi V. törvény 6:564. § pontja értelmében a jogszerűen okozott kárért kártalanítási kötelezettséget jogszabály előírhat. Ezen általános jogelvet vezeti át a Honvédség teljes állományára a Hvt.

A 3-4. §-hoz

A rendőrségről szóló 1994. évi XXXIV. törvény 7/E. § (1) bekezdés d) pontja szerint a terrorizmust elhárító szerv kizárólagos feladata, hogy a rendészetért felelős miniszternek a külpolitikáért felelős miniszter egyetértésével meghozott döntése alapján - a hatályos nemzetközi normák betartásával - közreműködjön a magyar állampolgárok életét, testi épségét Magyarország területén kívül közvetlenül fenyegető háborús cselekmények, fegyveres konfliktusok, valamint terrorista és túszejtő akciók esetén a bajba jutott magyar állampolgárok mentésében, hazatérésük biztosításában, az evakuálás végrehajtásában. A törvény terrorizmus elleni küzdelemmel kapcsolatos szükséges módosítása, a civil lakosság minél szélesebb körű és hatékony védelme érdekében.

Az 5. §-hoz

A rendelkezés célja, hogy Magyarország szövetségi és nemzetközi keretek között vállalt katonai feladatainak sajátosságaihoz igazítsa a hatályos szabályozást, kitérve arra, hogy az egyes kötelékek közös parancsnokság alá rendelése más nemzeti fegyveres erő vonatkozásában is felmerülhet. A rendelkezés emellett pontosító szabály, amely a hatályos 47. § (3) és (4) bekezdését összevonja.

A 6. §-hoz

A rendelkezés a gyakorlati tapasztalatok, valamint az MH Katonai Rendészeti Központ megalakítása kapcsán felmerült szakmai igények és kérdések figyelembevételével pontosítja a katonai rendészetre vonatkozó szabályozást, törvényi szinten kibontva annak feladatrendszerét, valamint pontosítva annak rendeltetés-meghatározását, illetve feladatellátással kapcsolatos együttműködési, továbbá alárendeltségi szabályait.

A 7. §-hoz

A rendelkezés a katonai rendészeti tevékenység fejlesztésére, valamint a Magyar Honvédség változó feladatrendszerével kapcsolatos szakmai igényekre figyelemmel kiegészíti az elektromos sokkoló eszközzel a törvényben foglalt lőfegyveren kívüli kényszerítő eszközök körét.

A 8. §-hoz

A rendelkezés a hatósági jogkörben - és nem katonai ügyész általi eljárásban - elbírálandó jogorvoslati szabályokat emeli be a törvénybe, különös tekintettel arra, hogy a szóban forgó rendelkezések alapvető jogállami igényként merülnek fel mindazon tevékenységek vonatkozásában, amelyeknél az Magyar Honvédségnek az intézkedésekre és kényszerítő eszköz alkalmazásra vonatkozó szabályozása a polgári lakossággal szemben is érvényesülhet. Ezen szabályozási igény a tömeges bevándorlás okozta válsághelyzet kezelésében való közreműködés kapcsán bír kiemelt jelentőséggel, tekintettel arra, hogy azzal a rendőrségről szóló 1994. évi XXXIV. törvény szerinti intézkedési jogköröket kapott a Honvédség kijelölt állománya, melyekkel kapcsolatban a katonai ügyészi kontrollon túli, hatósági természetű jogorvoslati rendszer megteremtése is szükséges.

A 9. §-hoz

A rendelkezés a fogalom meghatározások számára figyelemmel, az arab számozás érdekében újra közli a Hvt. értelmező rendelkezéseit, valamint e körben a gyakorlati tapasztalatok és különösen a szövetségesi és nemzetközi kötelezettségek teljesítésének tapasztalatai alapján mellőz, illetve pontosít egyes fogalmakat.

A 10. §-hoz

A rendelkezés a közigazgatás szervezetváltozásaira, valamint a honvédelmi ágazat alacsonyabb szintű szabályozásával kapcsolatos gyakorlati tapasztalatokra és igényekre figyelemmel pontosítja a törvény felhatalmazó rendelkezéseit.

A 11. §-hoz

A törvény 2. §-ához kapcsolódó átmeneti rendelkezéssel váltja fel a hatályos normaszövegben szereplő, 2013-ig tartó átmeneti rendelkezést.

A 12. §-hoz

Az 1. melléklet pontosítását célzó módosítást tartalmaz.

A 13. §-hoz

A jogtechnikai szövegpontosítások átvezetését szolgálja.

A 14. §-hoz

A hatályon kívül helyező rendelkezéseket tartalmazza.

-----STARTING---POINT---VEGE---

A 15-16. §-hoz

A hatályba léptető, valamint sarkalatossági szabályokat tartalmaznak.