2008. évi XXIII. törvény indokolása

a Londonban, 1996. május 3-án kelt, a veszélyes és ártalmas anyagok tengeri szállításával kapcsolatos felelősségről és kártérítésről szóló 1996. évi nemzetközi egyezmény kihirdetéséről

-----STARTING---POINT---ALTALANOS---

Általános indokolás

A veszélyes és ártalmas anyagok tengeri szállításával kapcsolatos felelősségről és kártérítésről szóló 1996. évi nemzetközi egyezményt a Nemzetközi Tengerészeti Szervezet (International Maritime Organization - IMO) által az 1996. évben összehívott konferencián fogadták el. Az Egyezmény létrehozásában magyar küldöttség nem vett részt.

Az Egyezmény célja, hogy a veszélyes és káros anyagok - kiemelten a kőolaj és a cseppfolyósított gáz - tengeri szállítása miatt keletkezett károk gazdasági következményeit a szállítási ágazat és a rakománnyal kapcsolatos érintett felek közösen viseljék.

Az Egyezmény szerint az okozott kárért a hajó tulajdonosa objektíve felel, ugyanakkor viszontkeresettel léphet fel a károkozásért felelős vagy abban közreműködő harmadik féllel szemben. A hajó tulajdonosa felelősségét a hajó nagyságát meghatározó űrtartalomtól függően korlátozhatja, ennek legkisebb összege a bruttó 2000 regiszteri tonnánál (1 reg.t. = 100 köbláb = 2,83 m3) kisebb űrtartalmú hajóknál 10 millió SDR (különleges lehívási jog egysége).

Az Egyezmény szerint a hajó tulajdonosa köteles elkülönített alapot képezni, felelősségbiztosítást kötni vagy egyéb pénzügyi biztosítékot - például bankgaranciát - biztosítani az esetleg bekövetkező káreseményre.

Tekintettel az okozható károk nagyságára az Egyezmény létrehozza a veszélyes és káros anyagok nemzetközi alapját (HNS Alap), amely kártalanítja a károsultakat akkor, ha a kárért nem állapítható meg a felelősség vagy a felelősséggel tartozó hajótulajdonos pénzügyileg képtelen a kártérítést megfizetni. Az Alapba minden olyan fuvaroztatónak kell járulékot befizetnie, amely az előző naptári évben az áru fajtájától függően az Egyezményben megállapított mennyiségnél több veszélyes vagy ártalmas árut fuvaroztatott. Veszélyes áru az Egyezmény értelmében a kőolaj és a vegyi anyag. A hozzájárulás mértékét évente az Alap Közgyűlése állapítja meg.

Magyar lobogó alatt jelenleg tengeri nagyhajó nem közlekedik, de folyam-tengeri nagyhajó igen és azokra az Egyezmény rendelkezései ugyanúgy vonatkoznak. Tekintettel arra, hogy a magyar hajólajstrom a szolgáltatások szabad mozgásának elve alapján az Európai Gazdasági Térségről szóló megállapodásban részes országok részére nyitott lajstrom, számolnunk kell ezen országok hajótulajdonosainak jelentkezésével is, amikor a lobogó joga alapján a magyar hajózási hatóságoknak kell ezeket a hajókat felügyelni és a vonatkozó hajóokmányokkal - beleértve a felelősségbiztosítás és a pénzügyi fedezet rendelkezésre állásáról szóló igazolást - ellátni és ez különösen indokolja csatlakozásunkat.

Az Egyezmény alkalmazása az államháztartásra - a Közgyűlésen való részvétellel összefüggő költségek és a magyar képviseleteknél felmerülő költségek kivételével - közvetlenül nem hat ki. Az Egyezményben foglaltak hatása a tengeri szállítással, illetve az energiahordozók forgalmazásában érintett gazdálkodó szervezeteknél jelentkezik. Az államnak csak értesítési és igazolási kötelezettsége van.

A törvény az Európai Unió jogi aktusai közül a Tanács 2002. november 18-ai, a tagállamoknak a Közösség érdekében történő, az 1996-os, a veszélyes és ártalmas anyagok tengeri szállításával kapcsolatos károkkal kapcsolatos felelősségről és kártérítésről szóló nemzetközi egyezmény (HNS Egyezmény) megerősítésére, illetve az ahhoz való csatlakozásra vonatkozó felhatalmazásáról szóló 2002/971/EK határozatához kapcsolódik.

A Tanács 2002/971/EK határozatának 2. cikke szerint az egyezményhez való csatlakozásunkkor a következő nyilatkozatot kell tennünk:

„Az Egyezmény hatálya alá tartozó ügyekre vonatkozó ítéleteket, ha azokat az Európai Unió valamely tagállamának - a Magyar Köztársaság és a Dán Királyság kivételével - bírósága hozza meg, el kell ismerni és végre kell hajtani a Magyar Köztársaságban a tárgyra vonatkozó belső közösségi szabályok szerint.”

Az Egyezmény még nem lépett hatályba, eddig azt 10 állam - köztük az Európai Gazdasági Térségről szóló megállapodásban részes három állam - erősítette meg. A hatálybalépéshez legalább 12 állam megerősítése szükséges, de köztük négy olyan államé, amely egyenként legalább bruttó 2 millió regiszteri tonna hajótérrel rendelkezik.

A törvény az Európai Unió jogi aktusai közül a Tanács 2002. november 18-ai 2002/971/EK határozatához kapcsolódik, amely a Közösség érdekében hívja fel a tagállamokat az Egyezmény megerősítésére, illetve ahhoz való csatlakozásra.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a - összhangban a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjával, valamint 10. § (1) bekezdésének a) pontjával - felhatalmazást ad az Egyezmény kötelező hatályának elismerésére. Az Egyezmény 1997. szeptember 30-áig állt aláírásra nyitva, így a Magyar Köztársaság az Egyezménynek csatlakozással válhat részesévé.

A 2. §-hoz

A törvény 2. §-a - összhangban az Nsztv. 9. §-ával - kimondja, hogy az Egyezményt az Országgyűlés ezzel a törvénnyel kihirdeti.

A 3. §-hoz

A törvény 3. §-a - összhangban az Nsztv. 10. § (1) bekezdésének b) pontjával - tartalmazza az Egyezmény angol nyelven hiteles szövegét és annak hivatalos magyar nyelvű fordítását.

A 4. §-hoz

A Magyar Köztársaság csatlakozása a csatlakozási okirat letétbe helyezését követően három hónap elteltével lép hatályba.

Tekintettel a Tanács 2002/971/EK határozatára, a törvény az Nsztv. 10. § (1) bekezdése d) pontjának megfelelően tartalmazza az Egyezményhez a Magyar Köztársaság részéről fűzött nyilatkozatot.

A törvény az Nsztv. 10. § (1) bekezdése f) pontjának megfelelően, az érintett gazdálkodó és közigazgatási szervezetekre tekintettel, az Egyezmény végrehajtásáért felelősként a közlekedésért felelős minisztert jelöli meg.