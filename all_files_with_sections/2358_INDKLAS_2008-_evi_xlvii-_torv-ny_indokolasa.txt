2008. évi XLVII. törvény indokolása

a fogyasztókkal szembeni tisztességtelen kereskedelmi gyakorlat tilalmáról

-----STARTING---POINT---ALTALANOS--- 

I.

1. A törvény tárgya a vállalkozások fogyasztókkal szembeni tisztességtelen kereskedelmi gyakorlatainak szabályozása. E tárgykör egyfelől a kereskedelem-szabályozás illetve versenyjog, másfelől pedig a fogyasztók gazdasági érdekeinek védelmét biztosító közjogi típusú szabályozás területére tartozik.

A szabályozási szükséglet európai közösségi jogi kötelezettségből ered. A törvény a belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól szóló 2005/29/EK európai parlamenti és tanácsi irányelv (a továbbiakban: 2005/29/EK irányelv, illetve ahol a hivatkozás egyértelmű: irányelv) átültetését szolgálja.

A közösségi jogalkotó úgy döntött, hogy véget vetendő azoknak a nemzeti jogi megoldásoknak, amelyek a fogyasztói érdekek védelmére hivatkozással gördítettek akadályokat az Európai Unió alapvető célkitűzéseinek számító szabad árumozgás és a szolgáltatásnyújtás szabadsága elé, közösségi szinten egységesen meghatározza a megengedhető korlátozásokat. Az irányelv e célból teljes harmonizációt valósít meg, eltiltva a nemzeti jogalkotókat minden ezen túlmutató szabályozástól. Az egységes szabályozás határvonalának meghúzásakor ugyanakkor a közösségi jog a fogyasztói érdekek védelmének eddig elért legmagasabb szintjéből indult ki, s a szabályozás technikája is azt biztosítja, hogy ami a fogyasztók érdekeit ténylegesen vagy potenciálisan sértő kereskedelmi gyakorlat, az továbbra is tilos legyen.

Az irányelv alkalmazásában fogyasztónak kizárólag a természetes személyek minősülnek, azaz a fogyasztók tisztességtelen kereskedelmi gyakorlatok következményeivel szembeni védelmére vonatkozó rendelkezések a vállalkozások és a természetes személy fogyasztók viszonylatában értelmezendők. Az irányelv tehát - az arányosság követelményére és a szubszidiaritás elvére hivatkozással - nem érinti a kizárólag a versenytársak gazdasági érdekeit sértő vagy a vállalkozások közötti ügyletekhez kapcsolódó tisztességtelen piaci, kereskedelmi gyakorlatokra vonatkozó nemzeti szabályokat. Közvetett módon - a fogyasztói érdekek védelmén keresztül - ugyanakkor az irányelvi szabályozás mégis kihat a versenytársi vonatkozásokra, amennyiben védi a jogszerűen eljáró vállalkozások gazdasági érdekeit az irányelvet be nem tartó versenytársaikkal szemben, ezáltal is biztosítva a tisztességes versenyt az általa összehangolt területeken.

Az irányelvi szabályozás célja, hogy kiegészítse a fogyasztók gazdasági érdekeit sértő kereskedelmi gyakorlatokra vonatkozó, meglévő közösségi vívmányokat, így az üzleti vállalkozások fogyasztókkal szembeni kereskedelmi kommunikációs magatartását érintő egyéb közösségi jogi szabályokhoz való viszonyát szubszidiárius háttérjogszabályként jelöli meg. Ez azt jelenti, hogy ott, ahol a közösségi jog nem mond többet vagy mást, ez a horizontális szabályozás alkalmazandó, kollízió esetén azonban a speciális közösségi jogi rendelkezések megelőzik a 2005/29/EK irányelvet.

Az irányelv rögzíti a fogyasztókkal szembeni tisztességtelen eljárás (kereskedelmi gyakorlat) általános tilalmát, meghatározva a tisztességtelenség kritériumait. E kritériumok meglétének a konkrét esetben történő kimutatása összetett jogértelmezést tesz szükségessé, ugyanakkor kellően rugalmasan hagyja a szabályozást a felmerülhető valamennyi élethelyzet lefedésére. Azaz a generálklauzula alkalmazása révén nem állhat elő olyan helyzet, hogy a jogi szabályozás lemaradna a technológiai fejlődés, a folyamatosan kibontakozó új marketingmódszerek, a szabályozás megkerülésére irányuló kereskedelmi gyakorlatok mögött.

A tisztességtelenség kritériuma egyfelől a szakmai gondosság követelményeivel való ellentétesség, másfelől a gyakorlat címzettje (a fogyasztó) gazdasági magatartásának jelentős torzítása, ténylegesen vagy potenciálisan.

A fogyasztók gazdasági magatartása jelentős torzításának minősül a kereskedelmi gyakorlat olyan célból való alkalmazása, hogy az érzékelhető módon rontsa a fogyasztó tájékozott döntés meghozatalára való képességét, és ezáltal olyan ügyleti döntés meghozatalára ösztönözze, amelyet egyébként nem hozott volna meg.

A fenti célú gyakorlatok megítélése szempontjából az Európai Közösségek Bírósága joggyakorlatában kimunkált „átlagfogyasztó” tudatossága irányadó. A „kereskedelmi gyakorlat” fogalma - a szerződési jog körébe tartozó jogviszonyokból eredő jogok és kötelezettségek kivételével - a vállalkozásoknak a fogyasztókat érintő minden lehetséges, tevőleges vagy mulasztásos megnyilvánulását magában foglalja.

A tisztességtelen kereskedelmi gyakorlat átfogó tilalmán belül az irányelv önállóan is szabályozza a tisztességtelenség legjellemzőbb előfordulási eseteinek a megtévesztő kereskedelmi gyakorlatnak és az agresszív kereskedelmi gyakorlatnak a tilalmát, megint csak általános jelleggel, esetről-esetre történő jogértelmezést, a feltételek meglétének vizsgálatát szükségessé téve.

Végül a szabályozás harmadik szintjén az irányelv egy ún. feketelistában kiemel bizonyos tényállásokat, amelyeket - súlyosságuknál vagy valamilyen sajátos oknál fogva - a körülmények további mérlegelése nélkül feltétlenül tisztességtelennek nyilvánít. Ezek az irányelv elfogadásakor legjellemzőbb élethelyzetek, amelyeket a tagállami szabályozások többnyire szintén önálló tilalmak formájában próbáltak lekövetni. [Megjegyzendő, hogy e magatartások tekintetében a generálklauzulák alkalmazása is elvezetne a tisztességtelenség megállapításához, azonban a szabályozás megkönnyíti a jogalkalmazó szervek munkáját azzal, hogy mentesít az egyébként mérlegelendő körülmények (átlagfogyasztó tranzakciós döntésének befolyásolása) vizsgálata alól.] A feketelistás tényállások köre azonban csak közösségi szinten, az irányelv módosítása útján változtatható, bővíthető, a nemzeti jogalkotó ilyen lehetőségét a közösségi szabályozás elvonta.

Az irányelv II. melléklete azokat az uniós jogi aktusokat sorolja fel példálózó jelleggel, amelyek információs kötelezettségeket írnak elő, s így a megtévesztő mulasztások vonatkozásában relevánsak. E közösségi jogi rendelkezéseknek megfelelő hazai jogszabályi rendelkezések egyértelmű beazonosíthatóságát biztosítandó az igazságügyért (s így a jogharmonizációs tevékenység koordinálásáért) felelős miniszter ezek felsorolását az általa vezetett minisztérium honlapján fogja megadni. Mivel az irányelv csak példálózó felsorolást ad, ugyanilyen módon indokolt tájékoztatást adni a tájékoztatási követelményeket előíró további közösségi jogi rendelkezéseket átültető hazai jogszabályi rendelkezésekről is.

2. Az irányelv anyagi jogi szabályainak megfogalmazása olyan részletezettségű, hogy ezeknek a szabályoknak az átültetése során a tagállami jogalkotónak a normatartalom meghatározásában gyakorlatilag nincs mozgástere. Ezek a szabályok a fogalomrendszert, a jogszabály hatályát rendező szabályokat, valamint a tisztességtelen kereskedelmi gyakorlatok tilalmát kimondó rendelkezéseket foglalják magukban. E rendelkezéseket pontosan, szöveghűen át kell ültetni, illetve a szabályozás hatályának meghatározásával és a fogalommeghatározásokkal a megfelelő vonatkoztatásukat biztosítani. Ennek során a törvény a lehető legnagyobb mértékben igazodik a hazai jogrendszer sajátosságaihoz - az irányelvi tartalom sérelme nélkül: annak fogalmi, szabályozási rendszere a jelenleg meglévő hasonló jellegű hazai szabályokhoz került hozzáigazításra (ezáltal közvetetten a jogalkalmazókat segítendő az esetleges értelmezési problémák körét a lehető legszűkebbre szabva).

Az irányelv átültetése a Kormány által előzetesen jóváhagyott szabályozási koncepció alapján önálló törvényben történik meg, a tárgykörben eddig szabályozó versenytörvény és reklámtörvény, valamint a fogyasztóvédelmi törvény rendelkezéseinek megfelelő átalakításával.

A közösségi jog a teljes harmonizáció igényével fellépve - szűk körű, a pénzügyi szektort és az ingatlanok értékesítésével összefüggő ügyleteket jelentő kivétellel - megtiltja mindazokat a rendelkezésein túlmutató nemzeti jogi szabályokat, amelyek lényegében az általános tilalom konkrét élethelyzetekre való kimondását jelentik. Így az irányelv átültetésével összefüggő jogalkotási kötelezettség nagyobb részét az irányelvvel párhuzamos, annál részletezőbb, a továbbiakban nem megengedett belső jogi rendelkezések hatályon kívül helyezése, illetve megfelelő átalakítása teszi ki. Hangsúlyozandó, hogy az ilyen szabályok hatályon kívül helyezése nem azt jelenti, hogy az általuk tiltott magatartások a jövőben megengedhetőek volnának, hanem csupán arról van szó, hogy az ezekkel szembeni fellépés a tisztességtelen kereskedelmi gyakorlat általános tilalma (illetve adott esetben az irányelvet átültető törvény ennél részletesebb rendelkezései) alapján történhet.

Ez a fajta szabályozási technika a jogalkalmazó szervek részéről kellő felkészültséget követel meg, a generálklauzulák alkalmazása nem teszi lehetővé a formalista végrehajtást. Másfelől azonban mégis megalapozhatja a fogyasztói bizalmat (amennyiben minden ténylegesen visszaélésszerű eljárás esetén lehet számítani az állami fellépésre, ráadásul egységesen az Unió teljes belső piacán), ugyanakkor kiszámítható a vállalkozások számára is. Ennek biztosítéka az, hogy a jövőben a nemzeti jogalkotók - az irányelv által meghatározott szűk területen megengedett kivételekkel - nem fogadhatnak el az irányelvet átültető rendelkezésektől eltérő vagy azokon túlmutató további szabályokat, folyamatosan változtatva a szabályozási környezetet. A közösségi szinten egységes szabályozás célja a határon átnyúló ügyletek előmozdítása.

3. Fontos kiemelni, hogy az irányelv anyagi jogi szabályait más rendszerben ugyan, de eredményében gyakorlatilag megegyezően hatályos jogunk is tartalmazza. Az irányelv rendszere alapvetően részletezettségében, illetve a másik oldalon a generálklauzulát leképező speciális szabályok felszámolása kötelezettségében különbözik a meglévő szabályozásunktól. A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) jelenleg is rögzíti a gazdasági tevékenység tisztességtelen, a fogyasztók érdekeit sértő folytatásának, valamint külön is a fogyasztók megtévesztésének tilalmát; továbbá az egyes ágazati szabályok is tartalmaznak általános vagy különös megtévesztési tilalmakat, a tisztességtelenséget speciális tényállások útján tiltó rendelkezéseket. Ennélfogva a jogkövető magatartás érdekében a vállalkozásoknak a jövőben sem kell alapvetően másként eljárniuk, mint a meglévő szabályozás esetében. Az átültető törvény tartalmazza az irányelvnek megfelelő részletes szabályokat, azokat egy helyen összefoglalva, míg a párhuzamos korábbi szabályok a kapcsolódó törvénymódosítások révén hatályon kívül helyezésre kerülnek.

Az irányelvet átültető rendelkezések mellett az érintett törvényi rendelkezések úgy kerülnek átalakításra, hogy a Tpvt.-beli általános tilalmak („tilos gazdasági tevékenységet tisztességtelenül folytatni”; „tilos a gazdasági versenyben a fogyasztókat megtéveszteni”) kizárólag a vállalkozások egymás közötti (tehát a fogyasztó-vállalkozás viszonylaton túlmutató) ügyleteire nézve lesznek a jövőben irányadóak; ugyanígy kerülnek átalakításra a gazdasági reklámtevékenységről szóló 1997. évi LVIII. törvény (a továbbiakban: Grtv.) megtévesztő reklámozásra vonatkozó rendelkezései. A fogyasztóvédelemről szóló 1997. évi CLV. törvény (a továbbiakban: Fgytv.) a fogyasztók tájékoztatására vonatkozó rendelkezéseinek az irányelv hatálya alá tartozó részét hatályon kívül kell helyezni. Ennek megfelelően a törvény tartalmazza a Tpvt. - kisebb terjedelmű - módosítását, és még további ágazati jogszabályoknak a nem megengedett rendelkezések felszámolását célzó módosítását.

4. Az összefüggésrendszer egészére figyelemmel a Grtv.-t érintő változtatások meghaladták a jogszabály-módosítás keretében kezelhető mértéket, ami a reklámtörvény újraalkotását tette szükségessé. A gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény (a továbbiakban: Grt.-törvény) e törvénnyel együtt került kidolgozásra.

Az Fgytv. említett módosításai szintén a törvény átfogó módosításához vezetnek. Emellett a törvény módosításával kapcsolatban a Kormány fogyasztóvédelmi cselekvési programja további feladatokat is előírt. Erre tekintettel az Fgytv. módosítására önálló törvény keretében kerül sor, azonban - különösen a fogalmi rendszer, a fogyasztók tájékoztatásával összefüggő speciális rendelkezések hatályon kívül helyezése, valamint a fogyasztóvédelmi hatóság eljárásának szabályozása tekintetében - a törvénnyel szoros tartalmi összefüggésben.

5. Összességében tehát a vállalkozásoknak a fogyasztókkal szembeni magatartására nézve a jövőben két alaptörvény lesz irányadó: az Fgytv. bizonyos általános követelményeket rögzít abban a körben, amelyet az irányelv nem érint, a törvény pedig az irányelvet átültető, a tisztességtelen kereskedelmi gyakorlat tilalmával összefüggő szabályokat tartalmazza.

Ugyanígy nem mondható el a reklámtörvényről sem a továbbiakban, hogy a reklámtevékenység teljes szabályozását adná, minthogy a fogyasztókkal szembeni megtévesztő reklámozásra nézve a törvény alkalmazandó.

II.

1. Míg az anyagi jogi szabályok tekintetében az irányelv átültetése a fent írtak szerint inkább csak - jóllehet jelentős, de tartalmi változást mégsem sokat okozó - átstrukturálását jelenti a szabályozásnak, a szabályok kikényszerítése tekintetében ennél lényegesebb változásra kerül sor.

Hatályos jogunkban az irányelvihez hasonló általános tilalmat Tpvt. fogalmaz meg, a reklámozás útján történő megtévesztés tekintetében pedig a Grtv., mindkét esetben a Gazdasági Versenyhivatalhoz (illetve szűk körben a bírósághoz) utalva e szabályok megsértése esetén az eljárást. A versenyhatóság azonban - tevékenysége jellegénél fogva - csak a közérdeket sértő mértékű visszaélésekkel szemben lép fel. Az egyedi érdeksérelem esetén eljárásra csak abban az esetben kerül sor, ha azok valamilyen speciális (a tisztességtelen eljárás tilalmát konkrét élethelyzetre leképező, az irányelv átültetését követően megszüntetendő) jogszabályi rendelkezéshez kapcsolódnak, amelynek betartatására a fogyasztóvédelmi hatóság jár el.

A 2005/29/EK irányelv rendelkezései kikényszerítésének mikéntjét a közösségi jog a nemzeti jogokra hagyva, annak csupán a főbb elveit írja elő. Az irányelv alapján a jogsértő magatartással érintetteket (jogi érdekkel bírókat) fel kell jogosítani arra, hogy eljárást kezdeményezzenek a jogsértőkkel szemben. Az irányelv - az egyedi fogyasztók, illetve az ezek kollektív érdekeit képviselő társadalmi szervezetek mellett - érdekeltnek tekinti a versenytársakat is. Az irányelv tagállami hatáskörbe utalja annak eldöntését, hogy a tisztességtelen kereskedelmi gyakorlatok leküzdésére, valamint az irányelv rendelkezései betartásának kikényszerítésére alkalmas, megfelelő és hatékony eszközök keretében bírósági vagy közigazgatási hatósági jogérvényesítési utat nyitnak meg.

Az eljárással szembeni követelmény a közösségi jog oldaláról az, hogy annak során az eljáró szerv elrendelhesse a tisztességtelen kereskedelmi gyakorlat megszüntetését, továbbá a még meg nem valósult, de tervezett gyakorlat megtiltását, akár tényleges kárra vagy a kereskedő szándékos vagy gondatlan eljárására utaló bizonyíték hiányában is. Az eljárás célja egyebekben is csupán közjogi típusú jogkövetkezmények alkalmazása (szankcionálás), az irányelv nem terjed ki a magánjogi jellegű jogkövetkezmények alkalmazására.

Az irányelv további alapelvi szintű rendelkezéseket állapít meg a bizonyítási eljárásra vonatkozóan. E szerint a végrehajtó szervre irányadó eljárási szabályozásban biztosítani kell az arra vonatkozó jogosítványt, hogy adott esetben a vállalkozást kötelezze a kereskedelmi gyakorlattal kapcsolatos tényállítások helyességének bizonyítására, és ilyen bizonyíték hiányában vagy elégtelennek minősítése esetén a tényállításokat ne tekintse megalapozottnak.

Az eljárásnak gyorsított eljárásnak kell lennie, legalább a tisztességtelen gyakorlat ideiglenes megtiltása erejéig. Elrendelhető a határozatok közzététele a közvélemény megfelelő tájékoztatása érdekében.

Hatósági eljárás létrehozása esetére az irányelv külön megköveteli a kijelölt hatóság pártatlanságot biztosító összetételét, határozatainak indokolását, továbbá azt, hogy megfelelő hatáskörrel rendelkezzen határozatai betartásának hatékony ellenőrzésére és érvényesítésére, és hogy biztosítva legyen hatásköre helytelen vagy indokolatlan gyakorlása, illetve gyakorlásának elmulasztása esetén a bírósági felülvizsgálat lehetősége.

A jogérvényesítési rendszer kialakítása tehát tagállami kompetencia, az irányelv részéről megfogalmazott elvárás pusztán az, hogy ezek az eszközök megfelelőek és hatékonyak legyenek a tisztességtelen kereskedelmi gyakorlatok leküzdésére és az irányelv rendelkezései betartásának kikényszerítésére. A lehetséges kikényszerítési utakat mindazonáltal alapvetően meghatározza az is, hogy a bonyolultan felépített, mérlegelést igénylő kritériumrendszer összetett jogértelmezést tesz szükségessé, és egységes jogalkalmazást követel.

2. A törvény az irányelvi szabályok kikényszerítését hatósági hatáskörbe utalja. A másik, az irányelvnek megfelelő lehetőség a bírói út lenne, ez azonban a lassúsága, költségessége, eljárási rendje (különösen az eljárást indító felperesre, azaz jellemzően a fogyasztóra nehezedő bizonyítási teher érdemel ebből kiemelést) a bíróságok túlterheltsége és nem utolsó sorban jogi hagyományaink miatt jelenleg nem jelent valós alternatívát.

A törvény az irányelv végrehajtásából adódó feladatokat több hatóság között osztja meg. A megosztást a következő körülmények teszik szükségessé.

Az irányelvi szabályokhoz hasonló hatályos normák kikényszerítése jelenleg a GVH hatásköre. A GVH jelenlegi feladatkörében a hatékony verseny fenntartása, védelme érdekében, közérdekből történő jogérvényesítést folytat. Jogalkalmazásának egyik sarokpontja az, hogy nem minden feltételezett jogsértés miatt indít eljárást, hanem csak olyan esetekben, ha a közérdek azt indokolja. Ez alatt azt kell érteni, hogy a jogsértésnek bizonyos súlyt, illetve volument el kell érnie ahhoz, hogy a GVH fellépjen ellene.

A GVH az általa lefolytatott eljárásban erős jogosítványokkal rendelkezik. Ez az irányelv végrehajtása során, a fogyasztói jogérvényesítés szempontjából előnyként értékelhető, figyelemmel arra, hogy a fogyasztó az eljárásban való fellépés szempontjából nincs azonos pozícióban a professzionális, nála jobb gazdasági helyzetben lévő vállalkozással. A pártatlan eljárás irányelvi előírása csupán az érintett felek irányában való elfogulatlanságot, a belső piaci verseny érdektől mentes védelmét szolgálja. Ilyen értelemben pedig a versenyfelügyeleti eljárás éppen hogy a leghatékonyabb modellje az irányelvben célul tűzött kikényszerítési eljárásnak. Az eljáró versenytanács függetlenségének garanciáit a Tpvt. 40. § (1)−(3) bekezdése teremti meg. A GVH jogalkalmazói tevékenysége ismert és elfogadott.

Ugyanakkor - a fentebb ismertetett okokból - az irányelv jelentősen megnöveli a lefolytatandó eljárások számát, amit a GVH egyedül nem tudna ellátni, de nem is lenne célszerű e célból kapacitásait bővíteni, mert jogalkalmazási gyakorlata eleve csak azokban az ügyekben van, amelyek a versenyt is érinthetik, vagyis - leegyszerűsítéssel fogalmazva - jelentősebb nagyságrendűek. A helyi jellegű ügyek GVH-hoz telepítése ellen szólna az is, hogy országos illetékességű szerv lévén az elérhetősége a fogyasztók számára nehezebb. Mindezen okokból is indokolt az általános fogyasztóvédelmi hatáskörrel rendelkező fogyasztóvédelmi hatóságot (a Nemzeti Fogyasztóvédelmi Hatóság központi és területi szerveit; a továbbiakban együtt: fogyasztóvédelmi hatóság) az irányelv végrehajtásába bevonni. A fogyasztóvédelmi hatóság, miután általános hatáskörrel rendelkezik a fogyasztóvédelem területén, és mivel regionális illetve megyei szinten is szerveződik, az ügyfelek számára jobban elérhető, ezért mindenképpen célszerű a részvétele az irányelv végrehajtásában.

A pénzügyi-, biztosítási területen pedig a PSZÁF felügyeleti tevékenységhez kapcsolódó szakértelmét indokolt bevonni, különösen az - irányelvvel nem érintett - sajátos tájékoztatási követelmények betartásának kikényszerítése tekintetében.

Hangsúlyozandó ugyanakkor, hogy a hatályos szabályozás alapján a fogyasztóvédelmi hatóság az irányelvi értelemben vett tisztességtelen kereskedelmi gyakorlatok tekintetében nem rendelkezik hatáskörrel. A fogyasztóvédelmi hatóság feladatköre kizárólag egyes, jogszabályban előírt tájékoztatási követelmények - például címketartalom, használati-kezelési útmutató, megfelelőségi igazolás megléte, árfeltüntetés - teljesítésének ellenőrzésére terjed ki. A fogyasztóvédelmi hatóság eljárásának középpontjában így - ellentétben a Tpvt.-vel - nem az áll, hogy a vállalkozás valótlan információkat közölt-e a fogyasztóval, hanem az, hogy a jogszabályokban tételesen előírt tájékoztatási követelményeket teljesítette-e vagy sem. Hasonlóan, a pénzügyi- és biztosítási területen a vállalkozások fogyasztókat érintő tevékenysége tekintetében a PSZÁF jelenleg csak tételes szabályok kikényszerítését végzi, a fogyasztók megtévesztése tekintetében alapvetően nincs hatásköre.

A fogyasztóvédelmi hatóság és a PSZÁF eljárása - az irányelvi és a Tpvt.-beli szabályozáshoz képest - független attól is, hogy a hatáskörébe tartozó jogszabálysértés a fogyasztók piaci magatartását tisztességtelenül befolyásolta-e, illetve attól, hogy a sértett fogyasztó „átlagfogyasztó”-nak tekinthető-e. E hatóságok eljárása tehát a hatályos rendszerben olyan jogszabályi előírások kikényszerítésére korlátozódik, amelyek teljesítése minden potenciális fogyasztót megillet.

Ha kizárólag az e területen eddig tapasztalatokkal nem rendelkező fogyasztóvédelmi hatóságra bízná a jogalkotó az irányelvet átültető rendelkezések kikényszerítését, az a GVH említett jogalkalmazói tapasztalatának, elismertségének veszni hagyását jelentené, ami végeredményben a védendő fogyasztókat sújtó hiba lenne. Ezért a fogyasztóvédelmi hatóságok kizárólagos hatásköre sem járható út.

Mivel az irányelv végrehajtása céljából önálló jogalkalmazó szerv felállítása sem jelent reális alternatívát, a legcélszerűbb megoldásnak a meglévő, a fogyasztói érdekek védelmében érdemi funkciót betöltő hatóságok közötti - a meglévő profiljukból adódó előnyöket ötvöző - hatáskörmegosztás tűnik, még akkor is, ha a hatáskörök megosztásából adódó hátrányok kiküszöbölése a szabályozás bonyolultságával jár együtt. A hatáskörök megosztásának közösségi jogi oldalról nincs elvi akadálya, azaz a nemzeti jogrendbe való harmonikus beillesztés és a zökkenőmentes jogalkalmazási befogadás érdekében az irányelvi szabályok végrehajtására differenciált módon is sor kerülhet.

Ugyanakkor, miután az irányelv végrehajtását kikényszerítő eljárásokkal szemben a közösségi jog részletes követelményrendszert támaszt, másfelől pedig az irányelv bonyolult fogalmi rendszere és részletesen kimunkált szabályozása alapvetően - a bíróságéhoz közelítő - jogértelmezési tevékenységet tesz szükségessé, s különösen erre tekintettel az egységes joggyakorlat igénye ellene szól annak, hogy a tisztességtelen kereskedelmi gyakorlattal szemben fellépő hatóságok köre további bővítésre kerüljön, függetlenül attól, hogy az irányelv rendelkezéseit - közvetlenül és a megtévesztő elhallgatás kapcsán felhívott „más közösségi jogi aktusokban meghatározott speciális tájékoztatási követelmények” kapcsán közvetve - a legkülönbözőbb ágazatokban kell alkalmazni. [A Pénzügyi Szervezetek Állami Felügyelete esetében az általa felügyelt tevékenységek kiterjedtségére és speciális szakértelmet szükségessé tevő elbírálására, egyes területeken a kereskedelmi gyakorlatokkal összefüggő dokumentumok (tájékoztatók, hirdetmények) előzetes engedélyezési kötelezettségére, valamint a felügyeleti tevékenységével összefüggő rálátás igényére tekintettel volt indokolt e területen kivételt tenni.]

A törvény a hatásköri szabályozást olyan elvi rendszer mentén valósítja meg, hogy az irányelv hatálya alá tartozó anyagi jogi szabályok kikényszerítését fő szabály szerint a fogyasztóvédelmi hatósághoz, illetve a Pénzügyi Szervezetek Állami Felügyelete által felügyelt tevékenységek tekintetében a Felügyelethez (PSZÁF), a gazdasági versenyt érdemben érintő ügyeket ugyanakkor továbbra is a Gazdasági Versenyhivatalhoz (GVH) telepíti. Azaz kétirányú vágást alkalmaz. A versenyt érdemben nem érintő ügyekben vertikálisan osztja meg a hatásköröket: ami nem a PSZÁF által felügyelt tevékenységgel függ össze, az a fogyasztóvédelmi hatóságé. E vágás fölött ott van azonban egy horizontális vágás: minden, ami a gazdasági versenyt érdemben érinti - bármelyik ágazatban - a GVH-é. A horizontális vágás alól szűk körben van kivétel: ahol a jogsértés kizárólag valamely pozitív tájékoztatási követelmény megsértésében áll, illetve - a fogyasztóvédelmi hatóság tekintetében - ha a tisztességtelen kereskedelmi gyakorlat kizárólag a terméken, annak csomagolásán vagy a termékhez egyéb módon rögzítve, azaz a címkén vagy a termékhez adott használati és kezelési útmutatóban, jótállási jegyben jelenik meg, - a jogsértés volumenétől függetlenül - a fogyasztóvédelmi hatóság, illetve a PSZÁF jár el. Ennek oka, hogy az ilyen jogsértések elbírálását, a tájékoztatási követelmények formális betartatását eddig is e hatóságok végezték, abban gyakorlatuk van; e jogalkalmazási tevékenységük a jövőben csak azzal az elemmel kell, hogy kiegészüljön, hogy a tájékoztatási követelmény megsértésével összefüggésben vizsgálják az átlagfogyasztói tranzakciós döntésre történő kihatást is, és ennek megfelelően a jogsértést adott esetben két anyagi jogi alapon bírálják el.

A versenyérintettség mentén történő megosztás alóli kivételek összességében azt eredményezik, hogy a tisztességtelen kereskedelmi gyakorlatok tilalma megsértésével szembeni fellépés alapvetően a fogyasztóvédelmi hatóság (illetve a pénzügyi-, biztosítási területen a PSZÁF) feladata lesz, számszerűen ide tartozik majd a nagyobb számú ügy (megfelelve e hatóságok szervezetrendszerében, kapacitásában meglévő különbségeknek).

Az eljáró hatóságok közötti hatáskörmegosztás elveinek meghatározásán túl a törvény csak bizonyos speciális eljárási szabályokat rögzít, egyebekben a hatóságok eljárását szabályozó külön törvényekre utal ki. Ennélfogva azok eljárási szabályait az Fgytv.-ben, a Tpvt.-ben, illetve a Pénzügyi Szervezetek Állami Felügyeletéről szóló 2007. évi CXXXV. törvényben (a továbbiakban: Psztv.) szükséges megfelelően kiigazítani.

Az eljáró hatóságok a hatáskör-megosztásból adódó hátrányok kiküszöbölése érdekében együttműködésre kötelesek (annak részletes szabályait maguk között kidolgozva, azonban az erre vonatkozó megállapodásukat nyilvánosan hozzáférhetővé téve), és eljárásaikról egymást kölcsönösen értesíteni. Az eljáró hatóságok eljárási szabályozása és különösen intézkedési jogosítványai, valamint bírságolásának elvei és mértéke a lehetséges mértékben közelítésre, egységesítésre kerülnek. Ilyen módon a vállalkozások és a fogyasztók számára valójában indifferens, hogy az ügyükben melyik hatóság jár el, a hatáskörmegosztás az ügyteher ésszerű megosztását biztosítja az érintett hatóságok jogrendszerbeli funkciójára és speciális jogalkalmazási tapasztalatára alapítva. Ami lényeges, hogy minden egyes jogsértés esetén biztosított a hatékony állami fellépés, a jogszabályi rendelkezések kikényszerítése.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) áttételi szabályaiból következően a hatósági eljárásra irányuló kérelmeket gyakorlatilag bármely közigazgatási szervnél be lehet nyújtani, az köteles azt a hatáskörrel és illetékességgel rendelkező hatósághoz áttenni. Mivel a törvényben felállított hatásköri szabályozás meglehetősen összetett, a törvény maga is előírja az érintett hatóságok áttételi kötelezettségét, sőt, a lehetséges hatásköri vitáknak az eljárás korai szakaszában történő feltárása érdekében az eljárásindításról értesítési kötelezettséget.

Ezzel együtt, az állampolgári kérelmeknek minél nagyobb hatékonysággal való benyújtása érdekében célszerű egy egységes, közigazgatási hatósági eljárást nem folytató állami ügyfélszolgálat/tájékoztatási szolgálat létrehozása, amely részint tájékoztatást adhat a hozzáfordulóknak az eljárási lehetőségekről, másrészt a hatáskörrel és illetékességgel rendelkező hatósághoz továbbítja a beérkező beadványokat. Ezen állami ügyfélszolgálat működtetésének kötelezettsége - az Fgytv.-t módosító, a 2008. évi XLII. törvényben - a fogyasztóvédelemért felelős miniszterhez kerül telepítésre.

3. A hatásköri rendezés során problémaként jelentkezett, hogy az Fgytv. hatásköri szabályozása hiányos, amennyiben sem annak alapján, sem a hatóság által kikényszerített ágazati jogszabályok alapján nem állapítható meg egyértelműen, hogy a fogyasztóvédelmi hatóság milyen ügyekben jár el, milyen szabályok szerint. Így a hatóság jelenlegi eljárásai több esetben jogi szempontból nem megalapozottak. Ezért szükséges a jogszabályok megfelelő módosítása útján annak egyértelmű meghatározása, hogy az egyes ágazati anyagi jogi szabályok közül melyek a fogyasztóvédelmi rendelkezések, továbbá rendelkezni kell arról, hogy ezek megsértése esetén a fogyasztóvédelmi hatóság rendelkezik ellenőrzési és eljárási jogkörrel.

Ez a - jogrendszer egészére kiterjedő felülvizsgálati és jogszabály-módosítási igény - összefügg a Kormány fogyasztóvédelmi cselekvési programjában elrendelt feladattal, mely szerint általános fogyasztóvédelmi hatáskört kell biztosítani az integrált Fogyasztóvédelmi Főfelügyelőség (az integráció hatályba lépését követően: Nemzeti Fogyasztóvédelmi Hatóság) számára.

A fogyasztóvédelmi hatósági hatáskörök rendezése a törvény, illetve az azzal párhuzamosan benyújtott Fgytv.-módosítás keretében azon törvények tekintetében történik meg, amelyeket a 2005/29/EK irányelv átültetéséhez kapcsolódó jogrendszeri felülvizsgálat keretében egyébként is módosítani szükséges, a fennmaradó jogszabályok hatásköri rendezésére a Kormány a szociális tárca előterjesztése alapján önálló törvényjavaslatban, később tesz majd javaslatot.

III.

1. Az irányelvi szabályozás a kereskedelmi kommunikációs magatartási formákat is magában foglalva átfedésbe került a megtévesztő és az összehasonlító reklámozásra vonatkozó meglévő közösségi szabályozással, a megtévesztő reklámra vonatkozó tagállami törvényi, rendeleti és közigazgatási rendelkezések közelítéséről szóló - az összehasonlító reklámozás tekintetében a 97/55/EK európai parlamenti és tanácsi irányelvvel módosított - 84/450/EGK tanácsi irányelvvel (a továbbiakban: reklám-irányelv). Utóbb a megtévesztő és összehasonlító reklámozásról szóló 2006/114/EK európai parlamenti és tanácsi irányelvben került újrakodifikálásra.

A tartalmi átfedés okán a reklám-irányelv gyakorlatilag hatályon kívül helyezhető lett volna. Azonban míg a 2005/29/EK irányelv a vállalkozásoknak a fogyasztókkal szembeni üzleti magatartására szabályoz, a reklám-irányelv, amely a belső piaci verseny egészének védelmét célozta meg, nem csupán a fogyasztók, hanem ezeken túl „a kereskedelmi, ipari, kézműipari vagy szabadfoglalkozású tevékenységet folytató személyek és általában a nagyközönség” érdekeit hivatott védeni a megtévesztő reklámmal, valamint annak tisztességtelen következményeivel szemben. Továbbá meghatározza a legitim összehasonlító reklám kritériumait is. Azaz a reklám-irányelv a vállalkozások egymás közötti ügyleteit, a versenytársakat érintő tevékenységét is lefedi.

Ezért a 2005/29/EK irányelv olyan módon módosította a reklám-irányelvet, hogy hatályát a megtévesztő reklám tekintetében a kereskedők és a versenytársak védelmére szűkítve megszüntette annak alkalmazandóságát a vállalkozás-fogyasztó viszonylatban, míg az összehasonlító reklámra vonatkozó szabályok - azok alapvetően a versenytársak érdekeit védő jellegére tekintettel - változatlan formában maradtak meg. A jogérvényesítési eljárásra vonatkozó szabályozást pedig a 2005/29/EK irányelv összhangba hozta a saját eljárási rendelkezésével.

Az irányelv e rendelkezései a reklámtörvény újrakodifikálása keretében kerülnek átültetésre, megfelelően biztosítva egyben a két szabályozás egymáshoz való viszonyát.

2. Az irányelv módosítja továbbá a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló, 2004. október 27-i 2006/2004/EK európai parlamenti és tanácsi rendeletet (a továbbiakban: 2006/2004/EK rendelet) és a fogyasztói érdekek védelme érdekében a jogsértés megszüntetésére irányuló eljárásokról szóló, 1998. május 19-i 98/27/EK európai parlamenti és tanácsi irányelvet (a továbbiakban: 98/27/EK irányelv), kiegészítve ezek mellékleteit az irányelvre történő hivatkozással.

Ennélfogva a 2005/29/EK irányelv kikényszerítését biztosító hatóságoknak be kell kapcsolódniuk a 2006/2004/EK rendelettel létrehozott hatósági együttműködési, illetve adminisztratív jogsegély-eljárásba; továbbá az eljárási szabályozásukban biztosítani kell annak lehetőségét, hogy ügyfélként az általuk védett fogyasztói érdekek védelme körében kezdeményezhessék azok az Európai Gazdasági Térség bármely államának joga alapján létrejött fogyasztóvédelmi társadalmi szervezetek (ún. feljogosított egységek) is, amelyek a 98/27/EK irányelv alapján az Európai Unió Hivatalos Lapjában közzétett jegyzéken szerepelnek. Az eljárási szabályozásban biztosítani kell a 2006/2004/EK rendeletben, illetve a 98/27/EK irányelvben előírt eljárási jogosítványokat.

IV.

Figyelemmel arra, hogy az irányelv a hatálya alá tartozó tág területen horizontális szabályozást valósít meg, s ilyen módon - különböző mértékben - érinti hazai jogi szabályozásunk számos elemét, szükség van ezek fogalomrendszerének az irányelvvel és egymással való összeegyeztetésére. Különösen érinti ez a „fogyasztó”, a „vállalkozás / kereskedő” (mint a fogyasztóval szemben, a kereskedelmi kapcsolat másik oldalán álló professzionális fél), a „termék / áru / szolgáltatás”, valamint a „kereskedelmi gyakorlat / tájékoztatás / kereskedelmi kommunikáció / reklám / hirdetés” fogalomköröket. E célból a törvény − az érintett törvényi rendelkezések módosítása révén − a jogrendszerben található fenti fogalmakat a lehetséges mértékben egységesíti.

V.

Az irányelv (20) preambulumi bekezdése szerint „helyénvaló lehetőséget teremteni a magatartási kódexek számára, amelyek segítségével a kereskedők hatékonyan alkalmazhatják ezen irányelv alapelveit egyes gazdasági területeken. A nemzeti vagy közösségi szinten a magatartási kódex felelőse által gyakorolt, a tisztességtelen kereskedelmi gyakorlat felszámolását célzó ellenőrzés szükségtelenné teheti a közigazgatási vagy bírói intézkedést, ezért azt ösztönözni kell.” Ennek megfelelően az irányelv nem zárja ki azt, hogy - a tagállamok ösztönzésére - a tisztességtelen kereskedelmi gyakorlatokat a magatartási kódexek felelősei ellenőrizzék, s hogy a jogos érdekkel bírók a tisztességtelen kereskedelmi gyakorlatok megszüntetése érdekében az ilyen testületekhez fordulhassanak, amennyiben ilyen testületek előtti eljárások rendelkezésre állnak. Az ilyen ellenőrző testületek eljárásának igénybevétele azonban semmi esetre sem tekinthető a bíróság vagy közigazgatási hatóság előtti jogorvoslatról való lemondásnak. (10. cikk) Az irányelv felkínálja azt az opciót, hogy a kikényszerítését biztosító hatósági illetve bírósági eljárásnak előfeltétele legyen valamely egyéb meglévő eljárás előzetes lefolytatása, ideértve a magatartási kódexekben előirányzott eljárásokat is [11. cikk (1) bek. harmadik albekezdés].

A törvény támogatja az önszabályozást, a hatósági eljárást megelőző eljárások figyelembevételének szabályozása azonban olyan megalapozást igényel, amelynek hiányában az irányelv átültetésére rendelkezésre álló határidőben nem célszerű egy ilyen − eddig előzmények nélküli − eljárási modellnek a bevezetése. A törvény bevezető részének megfogalmazása, valamint a szabályozás szerkezete ugyanakkor nyitva hagyja a lehetőségét a törvény ilyen szempontú utólagos kiegészítésének.

E jövőbeli szabályozás a következő elvek mentén történhet. A hatósági eljárás előfeltétele (eljárási értelemben és egyes megszorításokkal) csak akkor lehet valamely magatartási kódex szerinti vitarendezés igénybevétele, ha

− a vállalkozás a kereskedelmi gyakorlat során kifejezetten utal a kódexnek való alávetettségére,

− a vállalkozás a kereskedelmi gyakorlat keretében biztosítja a kódex megismerhetőségét a fogyasztó számára,

− a vonatkozó kódex, illetve az abban előírt vitarendezési eljárás megfelel bizonyos, a törvényben előírandó garanciális szabályoknak (felek egyenjogúsága, eljáró személyek pártatlansága stb.),

− a magatartási kódexet az erre kijelölt hatóság nyilvántartásba veszi, melynek során a fenti garanciális rendelkezések meglétét is ellenőrzi (a nyilvántartás a hatóság honlapján a vonatkozó kódex szövegével együtt hozzáférhető volna),

− a vitarendezési eljárás lefolytatására meghatározott ésszerű, nem túl hosszú határidőn belül sor kerül.

A fenti követelmények teljesülése esetén a hatóság eljárását meg kellene előznie a magatartási kódex megsértéséhez kapcsolódó vitarendezési eljárásnak. Ennek sikeressége vagy sikertelensége ugyanakkor nem érintené a jogaiban sértett fél jogát az eljárás kezdeményezésére.

-----STARTING---POINT---RESZLETES---

Az 1. §-hoz

A rendelkezés a szabályozás hatályát jelöli ki, összhangban az irányelv 3. cikkével. Az „Ez a törvény állapítja meg“ megfogalmazás a szabályozás horizontális jellegére, kizárólagosságának igényére utal, az e §-ban a közösségi jognak megfelelően engedett kivételekkel.

A (2) bekezdésben a Magyar Köztársaság területén érintett fogyasztók tekintetében történő hatály-megállapítás biztosítja a magyar hatóságok határon átnyúló kereskedelmi gyakorlatok esetén történő fellépése lehetőségét, összhangban 2006/2004/EK rendelet rendszerével is.

A törvény hatálya alóli kivételek az irányelv (9) preambulumi bekezdésével és 3. cikke (2) és (10) bekezdésével összhangban kerültek megállapításra. Ennek során a tisztességtelen kereskedelmi gyakorlatok tilalmát rögzítő, és e tilalom megfelelő érvényre juttatását biztosító közjogi típusú szabályozás egyértelműen elhatárolásra kerül a vállalkozás-fogyasztó kapcsolat szerződési jogi vonatkozásaitól (amelyek bírósági hatáskörbe tartoznak).

Nem érvényesül a kizárólagosság igénye azokon a területeken, ahol a közösségi jog maga is - elismerve az adott áruk sajátosságait, vagy egy speciális védendő érdeket - szigorúbb szabályozást tartalmaz vagy enged a vállalkozások fogyasztókkal szembeni kereskedelmi gyakorlatai tekintetében. Ez azt jelenti, hogy e területeken az irányelv háromlépcsős szabályozási rendszere kiegészül egy további szinttel, amelyet fordított sorrendben kell a kereskedelmi gyakorlat jogsértő jellegének vizsgálata során végigjárni; azaz elsőként az ilyen speciális szabályozások megsértése vizsgálandó, s csak ennek hiányában lép be az irányelv horizontális szabályozása, amely alapján az adott kereskedelmi gyakorlat tisztességtelensége speciális jogsértés hiányában is megállapítható. A (4) bekezdésben az ilyen szigorúbb vagy részletezőbb szabályozásra engedett lehetőségek megegyeznek az irányelv 3. cikke (3), (8) és (9) bekezdésében foglaltakkal. A d) pontban „a környezet védelmével összefüggő követelmények érvényesítése céljából” történő további szabályozási lehetőség pedig abból adódik, hogy az irányelv 4. cikkének belső piaci klauzulája az áruk szabad mozgásának korlátozását tiltja meg, s ezáltal „behívja” az Európai Közösséget létrehozó Szerződésben az árumozgás korlátozásával összefüggő rendelkezéseket, amelyek „kényszerítő követelmény”-ként ismerik el a környezet védelméhez fűződő érdeket az Európai Közösségek Bírósága ítélkezési gyakorlatában kimunkált szempontrendszer szerint.

Az irányelv 3. cikkének (4) bekezdése az irányelv és más uniós jogi aktusok egymáshoz való viszonyát úgy rendezi, hogy az ezek közötti „összeütközés esetén” az utóbbiaknak tulajdonít elsőbbséget. Ebből következően, hogy amennyiben kötelező érvényű európai uniós jogi aktus végrehajtásához (ideértve az irányelvek átültetését szolgáló jogszabályi rendelkezéseket is) szükséges, jogszabály további, szigorúbb, illetve részletezőbb rendelkezéseket is megállapíthat a kereskedelmi gyakorlatokra vonatkozóan. (Jellemző példa az élelmiszerjog területén az a rendelkezés, mely szerint élelmiszerek esetében egyáltalán nem tulajdonítható azoknak betegség megelőzésére, gyógyítására vagy kezelésére vonatkozó tulajdonság, illetve nem kelthető ezen tulajdonságok meglétének benyomása, míg a törvény Mellékletének 17. pontja csak az erre vonatkozó valótlan állításokat minősíti tisztességtelennek.)

Átvizsgálva a jogrendszert, a magyar szabályozás nem élt a minimumharmonizációs irányelvek tartozó felhatalmazásaival a kereskedelmi gyakorlatok szabályozása tekintetében, ennélfogva az irányelv 3. cikkének (5) bekezdése nem alkalmazandó.

A 2. §-hoz

A törvényben használt fogalmak az irányelv fogalmi rendszerének megfelelően kerültek meghatározásra.

A „fogyasztó” fogalmának funkcionális megközelítésében az irányadó kritérium a „laikus”-ként történő eljárás. Összhangban az irányelvi szabályozás személyi hatályával, fogyasztónak csak természetes személy minősülhet, a szabályozásban biztosított védelem csak erre a személyi körre terjed ki. (Ez nem érinti azt, hogy a fogyasztó-vállalkozás reláción túlmutató körben továbbra is megmarad a Tpvt. tisztességtelen eljárást tiltó szabályozása.)

A „Vállalkozás” pedig ennek párjaként a fogyasztóval szemben álló professzionális fél; bármely jogalany (természetes személy, jogi személy vagy jogi személyiséggel nem rendelkező szervezet), aki a kereskedelmi gyakorlat tekintetében önálló foglalkozásával vagy gazdasági tevékenységével összefüggő célok érdekében jár el.

Az „önálló foglalkozás” szóhasználat - már az új Polgári Törvénykönyv tervezetének fogalmi rendszerére tekintettel - elsősorban az ún. szabad foglalkozások művelőit (így például ügyvéd, magánrendelőben dolgozó orvos, tervező mérnök stb.) fogja át. Az „önálló” jelző azt fejezi ki, hogy a foglalkozásukat, szakmájukat alkalmazottként (munkaviszonyban) gyakorló személyek - ha nem a munkáltatójuk érdekkörében járnak el - akkor is fogyasztónak minősülnek, ha a kereskedelmi gyakorlat foglalkozásuk, szakmájuk gyakorlásával van kapcsolatban. A „gazdasági tevékenység” pedig főként az ipar, kereskedelem körében, a pénzügyi, banki- és biztosítási üzletágban kifejtett, továbbá a kézművesek, mezőgazdasági vállalkozások tevékenységét jelenti. Az Európai Közösségek Bíróságának ítélkezései gyakorlatával összhangban e két kategória az olyan tevékenységeket fedi le, amelyeket a személy üzletszerűen vagy életvitelszerűen, foglalkozásként űz.

E fogalom-meghatározásoknak megfelelően került módosításra a fogalmi rendszer és a személyi hatály meghatározása az Fgytv., a Tpvt., valamint a Grt.-törvény esetében.

Szükség volt a terminológiai rendszer - lehetséges mértékű - egységesítésére az áru /termék /szolgáltatás fogalomkörben is. Meglévő jogszabályaink fogalomhasználatához igazodva átfogó kategóriaként az „áru“ tűnt a leginkább alkalmasnak, annak ellenére, hogy mind a közösségi, mind a hazai jogi szabályozás az „áru”-t gyakran a törvényben „termék”-ként jelölt értelemben használja, és viszont. A terminológiai rendszer az érintett törvényekben e tekintetben is következetes összehangolásra került. Az „áru“ fogalmának széles meghatározása kapcsán a szabályozás tárgyi hatálya minden lehetséges vállalkozás-fogyasztó közötti ügyletere kiterjed.

Hasonlóan tág a „kereskedelmi gyakorlat“ fogalma, amely a „gyakorlat“ köznapi, ismétlődő jellegre utaló értelmével szemben az egyszeri aktust, sőt a mulasztást is felöleli, tehát minden tevést és nem-tevést, ha az az áru fogyasztók részére történő értékesítésével, szolgáltatásával vagy eladásösztönzésével közvetlen kapcsolatban áll.

Végül az „ügyleti döntés“ (amelynek - legalábbis potenciális - befolyásoltsága a tisztességtelenség egyik döntő kritériuma) fogalma is jóval tágabb e szókapcsolat köznapi értelménél, s - az irányelvi szabályozás szerint - szándékoltan eltávolodik a fogyasztó gazdasági döntéseinek szigorúan a magánjog szerinti szerződési akarat kifejezéseként való értékelésétől. Az irányelv, s így a törvény alkalmazásában nem csupán a szerződéskötésig, arra vonatkozóan hozott fogyasztói döntés tekintendő „ügyleti döntés“-nek, hanem a fogyasztó valamennyi, az áruhoz kapcsolódó gazdasági döntése, így azok is, amelyek meghozatala jellemzően a szerződés létrejöttét követően történik (például az elállási jog gyakorlásáról, az áruval kapcsolatos igényérvényesítésről való döntés). Ennélfogva az áru használatát befolyásoló kereskedelmi gyakorlatok is a szabályozás hatálya alá tartoznak.

Az „ügyleti döntés“ ilyen tág értelmezése a jogalkalmazásban széleskörű mérlegelési lehetőséget biztosít, s mindenképpen eseti vizsgálatot tesz szükségessé. Valójában e tág fogalom-meghatározások biztosítják a generálklauzulák olyan rugalmasságát, amelyek a vállalkozások visszaélésszerű gyakorlatával szemben feltétlen fellépési lehetőséget adnak a jövőben.

A „kereskedelmi kommunikáció“ meghatározását az irányelv nem tartalmazza, a törvény azonban igen, részint a törvény megfelelő alkalmazása, részint annak érdekében, hogy az egyes ágazati jogszabályokban található tájékoztatási normák vonatkoztatása a törvénnyel összhangban történjen.

A kereskedelmi kommunikációk egyes formái közvetlenül lehetővé teszik a fogyasztó számára az áru megvételét, illetve igénybevételét. Ehhez mindenekelőtt az áru jellemzőinek és árának, illetve díjának megadására van szükség, hiszen ezek azok az alapvető tényezők, amelyek alapján a fogyasztó dönt az áru megvételéről, igénybevételéről. Az ilyen kereskedelmi kommunikáció tartalmával kapcsolatban a törvény magasabb szintű követelményeket tartalmaz. A „vásárlásra felhívás“ ilyen minősülésének megítélése szintén eseti vizsgálatot tesz szükségessé a jogalkalmazás során.

A 3. §-hoz

E § - az irányelv 5. cikkével összhangban - tartalmazza a tisztességtelen kereskedelmi gyakorlat tilalmát, megállapítva annak fogalmi elemeit és lefektetve a háromszintű szabályozását.

Az (1) bekezdésben foglalt generálklauzula a legáltalánosabban megtiltja a tisztességtelen kereskedelmi gyakorlatot (1. szint). A tisztességtelenség vizsgálatakor két szempont együttes fennállása állapítandó meg: (1) a kereskedelmi gyakorlat megvalósítója (a vállalkozás, illetve a vállalkozás érdekében vagy javára eljáró személy, összhangban az irányelv 2. cikke b) pontjában adott fogalom-meghatározással) a szakmai gondosság követelményének megsértésével jár el, és (2) a gyakorlat alkalmas a fogyasztói magatartás torzítására.

A fogyasztói magatartás torzítása akkor állapítható meg, ha a kereskedelmi gyakorlat érzékelhetően rontja a fogyasztó lehetőségét arra, hogy tájékozott döntést hozzon, és ezzel olyan ügyleti döntés meghozatalára készteti (ténylegesen vagy potenciálisan), amelyet egyébként nem hozott volna meg. Tehát a tisztességtelenség megállapításához nem szükséges annak bizonyítása, hogy a fogyasztói magatartás torzítása (a fogyasztó áruval kapcsolatos gazdasági döntésére kihatás) ténylegesen megtörtént, elegendő az erre való alkalmasság.

A tisztességtelen kereskedelmi gyakorlatok legjellemzőbb előfordulási esetei a megtévesztő és az agresszív kereskedelmi gyakorlatok, amelyeket az irányelv és így a törvény önállóan is szabályoz (2. szint).

Egyes kereskedelmi gyakorlatok esetében annyira kirívó a tisztességtelenség kritériumainak megléte, hogy ezeket a magatartásformákat az irányelv I. mellékletében egy önálló felsorolásban (ún. feketelista) nevesítve rögzítette, s ezek tekintetében felmenti a jogalkalmazást a körülmények vizsgálata alól, s ex lege megállapítja a tisztességtelenséget (3. szint). Hangsúlyozandó, hogy az ilyen magatartások köre közösségi jogi szinten a kizárólagosság igényével került lefektetésre, s az a nemzeti jogokban nem bővíthető, hanem csak az irányelv módosítása útján. Azaz a tagállamok nem mentesíthetik más esetekben a jogalkalmazást a kereskedelmi gyakorlat tisztességtelenségének körültekintő vizsgálata (a szakmai gondosság, az ügyleti döntés befolyásoltsága és ennek során az átlagfogyasztói teszt alkalmazása) alól. Az ilyen, a törvény erejénél fogva, minden körülmények között tisztességtelennek minősülő kereskedelmi gyakorlatok felsorolását, amelyek egyébként a jelenlegi gyakorlatban legproblémásabbnak számító eseteket fedik le, a törvény Melléklete tartalmazza. Ezek közül egyesek a megtévesztés, mások pedig az agresszív kereskedelmi gyakorlatok körébe tartoznak.

A jogalkalmazás során „fordítva kell végigjárni“ a szabályozás e három lépcsőjét. Egy kereskedelmi gyakorlat tisztességtelenségének megállapításához mindenekelőtt azt kell vizsgálni, hogy az adott magatartás szerepel-e a feketelistában. Ez esetben az minden további vizsgálat nélkül tisztességtelennek minősül. Ha a feketelistán nem szereplő kereskedelmi gyakorlatról van szó, vizsgálni kell azt, hogy az kimeríti-e a megtévesztés vagy az agresszió a törvényben megadott kritériumait. S csak ha a tisztességtelenség e tipikus előfordulási eseteibe nem besorolható kereskedelmi gyakorlatról van szó, kerül alkalmazásra a generálklauzula, s annak hármas tesztje.

A 4. §-hoz

A törvény fogalmi szinten nem veszi ugyan át a közösségi szabályozás „átlagfogyasztó“ fogalmát, azonban tartalmát tekintve megfogalmazza azt a követelményt, hogy a kereskedelmi gyakorlat megítélése, az ügyleti döntés befolyásolásának vizsgálata során „az olyan fogyasztó magatartását kell alapul venni, aki ésszerűen tájékozottan, az adott helyzetben általában elvárható figyelmességgel és körültekintéssel jár el, figyelembe véve az adott kereskedelmi gyakorlat illetve áru nyelvi, kulturális és szociális vonatkozásait is”. Az „átlagfogyasztó” e fogalmát ugyanis az irányelv sem a normaszöveg szintjén, hanem csupán a preambulumi indokolásban, annak (18) bekezdésében adja meg, elkerülendő, hogy e tekintetben az Európai Közösségek Bírósága ítélkezési gyakorlatában kimunkált szempontrendszert leszűkítse. Ez a szempontrendszer jelenti a hazai jogalkalmazás végső mércéjét is.

Ha a kereskedelmi gyakorlat a fogyasztók egy meghatározott csoportjára irányul, az adott csoport tagjaira általánosan jellemző magatartást kell figyelembe venni. Előfordulhat ugyanakkor, hogy a kereskedelmi gyakorlatnak nincs ilyen speciális címzetti köre, azonban jellegénél fogva mégis egy ún. sérülékeny fogyasztói csoport esetében speciális hatással rendelkezhet (magatartás torzítására alkalmas). Ha ez a kereskedelmi gyakorlat megvalósítója által ésszerűen előre látható, a gyakorlatot az érintett csoport tagjaira általánosan jellemző magatartás szempontjából kell értékelni.

A jelenlegi gyakorlatnak felel meg az a rendelkezés, miszerint nem tekinthető a fogyasztói magatartás torzítására alkalmasnak - így tisztességtelennek - az olyan reklám, amely túlzó vagy nem szó szerint értendő kijelentéseket tartalmaz, ha ez nem megy túl azon a mértéken, amely a reklám - az árut feldicsérő - jellegéből természetszerűen adódik. Az irányelv ezt a rendelkezést a sérülékeny fogyasztói csoportok felé irányuló kereskedelmi gyakorlatok körében említi, a törvény azonban azt általános szabályként fogalmazza meg. Ennek oka, hogy éppen a sérülékeny fogyasztói csoportok esetében kell körültekintően bánni annak meghatározásával, mi az, ami még összeegyeztethető a reklámjelleggel, s nem minősülhet ésszerűen a fogyasztói magatartást torzítónak. Az ilyen „bevett túlzások“ alkalmazása inkább az átlagfogyasztói mérce tekintetében kell, hogy kivételt jelentsen az ügyleti döntés befolyásolása alól.

Az 5. §-hoz

A törvény kifejezetten rögzíti, hogy magatartási kódex nem ösztönözhet tisztességtelen kereskedelmi gyakorlatra. Ennek oka részint a szakmai önszabályozás növekvő szerepének elismerése, másfelől viszont a preventív fellépés lehetőségének biztosítása: a törvény 9. §-ának (4) bekezdése ugyanis önálló felelősségi alakzatot rendel az ilyen „ösztönzéshez”, biztosítva, hogy egy magatartási kódex a törvénnyel ellentétes rendelkezése esetén a kódex felelősével szemben önállóan is, és már akkor fel lehessen lépni, ha az kódexnek magukat alávető vállalkozások (még) nem valósították meg az adott tisztességtelen kereskedelmi gyakorlatot.

A 6. §-hoz

A megtévesztő kereskedelmi gyakorlatok szabályozásában elkülönítésre kerül a tevőleges és a mulasztásos megvalósítási forma. A tevőleges megtévesztés szabályozását e § tartalmazza, az irányelv 6. cikkével összhangban.

A tevékeny megtévesztés azzal valósul meg, ha az (1) bekezdésben taxatív jelleggel felsorolt tájékoztatási elemek a kereskedelmi gyakorlat keretében ugyan feltüntetésre kerülnek, ám valótlan vagy megtévesztésre alkalmas módon. Az ilyen megtévesztés akkor minősül tisztességtelennek, ha ezáltal a fogyasztót olyan ügyleti döntés meghozatalára készteti vagy késztetheti, amelyet egyébként nem hozott volna meg. A tevőleges megtévesztés megvalósulása tekintetében ismét a körülmények teljes körű mérlegelésére, tehát eseti vizsgálatra van szükség.

Az a) pontban említett, a „termék megnevezésére vonatkozó jogszabályi előírások” elsősorban a élelmiszerjog területén fordulnak elő, ahol az élelmiszerek megnevezését a közösségi, illetve a hazai jog gyakran bizonyos beltartalmi jellemzőkhöz köti. Nyilvánvaló, hogy az ilyen „védett”, minőségi követelményekhez kötötten használható megnevezések visszaélésszerű használata megtévesztő.

A (2) bekezdés nevesíti a megtévesztés más speciális eseteit az irányelvnek megfelelően, amelyek közül a magatartási kódexnek meg nem felelés érdemelhet kiemelést, mivel ez a tényállás viszonylag új a magyar jogban annak ellenére, hogy a hatályos Grtv., illetve Tpvt. általános megtévesztési tilalma elvben az ilyen megtévesztésre is kiterjed.

A 7. §-hoz

A megtévesztő mulasztásra vonatkozó szabályozás megfelel az irányelv 7. cikkének. Megtévesztő mulasztásról van szó, ha a kereskedelmi gyakorlat nem vagy nem megfelelően tartalmaz egy a fogyasztó ügyleti döntését meghatározó, ezért a jogalkotó által jelentősnek ítélt körülményt. A kereskedelmi gyakorlat hiányosságai csak oly mértékben értékelendőek megtévesztő mulasztásnak, amennyiben a kommunikáció eszközének korlátai nem képezik objektív akadályát a teljesebb tájékoztatásnak. Egy ilyen mérlegelés során egy tájékoztatási elem fel nem tüntetése megtévesztő mulasztásnak minősülhet egy olyan kommunikációs eszköz használata esetén, amely az információt több csatornán (pl. felirattal, képpel és hanggal) közvetíti a fogyasztó felé, így szélesebb körben lehetséges az információ átadása. Ugyanakkor nem várható el a vállalkozásoktól, hogy egy szűkebb „áteresztőképességgel“ rendelkező (pl. csak a hangot használó) kommunikációs eszköz használatakor is feltüntessenek minden tájékoztatási elemet.

A szabályozás itt nem adja meg a mulasztás szempontjából jelentős körülmények kimerítő listáját, ám utal arra, hogy egyes esetekben melyek lehetnek ezek a jelentős körülmények: egyes, az ágazati jogszabályokban megjelenített kötelező tájékoztatási elemek minden esetben jelentősnek tekintendőek, s így elhagyásuk, illetve nem megfelelő feltüntetésük esetén megvalósulhat a megtévesztő mulasztás, ha ezáltal a kereskedelmi gyakorlat a fogyasztót olyan ügyleti döntés meghozatalára készteti vagy késztetheti, amelyet egyébként nem hozott volna meg. Hangsúlyozni kell, hogy az ilyen tételes tájékoztatási követelmények eredete minden esetben közösségi jogi, illetve a közösségi jog által megengedett részletezőbb szabályozás. E külön jogszabályi rendelkezések beazonosíthatóságát megkönnyítendő az igazságügyért felelős miniszter - mint a jogharmonizációs tevékenység összehangolásáért felelős miniszter - az általa vezetett tárca honlapján tájékoztató jelleggel közli azoknak a jogszabályi rendelkezések felsorolását, amelyek ilyen közösségi jogi eredetű tájékoztatási követelményeket tartalmaznak.

Szektorra tekintet nélkül jelentősnek minősül továbbá a tájékoztatási elemek egy taxatív listája, amennyiben a kereskedelmi gyakorlat vásárlásra felhívásnak minősül, vagyis az áru jellemzőit és árát, illetve díját oly módon tartalmazza, hogy lehetővé teszi a fogyasztó számára az áru megvételét, illetve igénybevételét. E szigorúbb követelményrendszer egy olyan megközelítést tükröz, mely szerint olyan kereskedelmi gyakorlat esetében, amely közvetlenül lehetővé teszi a fogyasztó ügyleti döntésének meghozatalát, a jogi szabályozás eszközével biztosítani szükséges a fogyasztó tájékozott döntéshozatalának - a közösségi jogalkotó által lényegesnek tekintett - körülményeit. A tájékoztatás megadásának megítélése során azonban ez esetben is körültekintően mérlegelni kell a kereskedelmi gyakorlat összes körülményét.

A 8. §-hoz

A tisztességtelenség másik kiemelt esetkörét jelentő agresszív kereskedelmi gyakorlatok általános tilalma az irányelv 8. és 9. cikkével, valamint 2. cikke j) pontjában foglalt fogalom-meghatározással összhangban került kialakításra.

Ennek megfelelően az agresszív kereskedelmi gyakorlat megvalósulhat fizikai erőszak alkalmazása, illetve ezzel való fenyegetés nélkül, a nyomásgyakorlás enyhébb eseteiben is, amennyiben azok egyébként alkalmasak a fogyasztó tájékozott döntés meghozatalára való képessége jelentős korlátozására, ugyanakkor az enyhébb magatartások tisztességtelennek minősüléséből következik, hogy a fizikai nyomásgyakorlás esetei is nyilvánvalóan tiltottak.

Agresszív kereskedelmi gyakorlat alkalmazása jellemzően a vállalkozás és az egyes fogyasztó közötti kapcsolat során merülhet fel, így az ilyen gyakorlatok többsége valószínűsíthetően egyedi módon kerül alkalmazásra a vállalkozások által. Különösen igaz ez azon gyakorlatok körére, amelyek során fizikai erőszak vagy azzal való fenyegetés merül fel a vállalkozás részéről.

Hangsúlyozni kell, hogy az agresszív kereskedelmi gyakorlatban kifejtett magatartások büntető- és szabálysértési jogi minősülését és szankcionálását a szabályozás nem érinti.

A 9. §-hoz

A felelősségi szabályok az irányelvben nem mint ilyenek kerültek meghatározásra, hanem közvetve következnek a „kereskedő“, valamint a „kereskedelmi gyakorlat“ fogalmának meghatározásából. E szerint az irányelv alkalmazásában „kereskedő”-nek kell tekinteni nem csupán a fogyasztóval szemben álló professzionális felet, hanem azt a személyt is, aki a vállalkozás nevében vagy javára jár el. Az egyértelműség érdekében a törvény csak az előbbit definiálja „vállalkozás”-ként, az utóbbi személye(ek) eljárását pedig a felelősségi szabályok körében, e § (2) bekezdésében tudja be a vállalkozás magatartásának. Az érdekében vagy javára eljáró személyek magatartásáért a vállalkozás felel. (Ez nem zárja ki az ilyen személyek önálló büntető- vagy szabálysértési jogi felelősségét, ha ennek feltételei fennállnak.)

E szabály a (3) bekezdés szerint nem vonatkozik a kereskedelmi kommunikáció megjelenítési módjával összefüggő okból eredő jogsértésre, feltéve, hogy az nem a vállalkozás kifejezett utasításának végrehajtásából ered. Ez utóbbi esetben ugyanakkor a kereskedelmi kommunikációs tevékenység tekintetében mégis indokolt lehet a közreműködő felelőssége. Egy kültéri plakáton történő tájékoztatás esetén például a megtévesztés megítélése szempontjából döntő jelentőséggel bírhat a plakát kialakítása, a színek használata, a különböző betűnagyságú (különösen az apró betűs) szövegek használata. Amennyiben a jogsértés kizárólag az ilyen és ehhez hasonló megjelenítési módokkal összefüggésben valósul meg, amelyek alapvetően a reklámszolgáltató szakmai felelősségi körébe tartoznak így e tekintetben elvárható tőle a szabályozás ismerete és betartása, a felelősséget erre figyelemmel indokolt telepíteni, de csak abban a körben, amelyben a közreműködő (jellemzően a reklámszolgáltató) saját maga dönthetett, vagyis nem megbízója konkrét utasítása szerint járt el.

A (4) bekezdésben írt speciális felelősségi szabály indoka az 5. §-hoz írt indokolásban került kifejtésre.

A 10-12. §-hoz

Az általános indokolás II. részében kifejtett megfontolások alapján a törvény az anyagi jogi szabályok kikényszerítése tekintetében a következő hatáskör-megosztást alakítja ki.

Főszabály szerint a fogyasztóvédelmi hatóság, illetve az általa felügyelt tevékenységekkel összefüggő jogsértés tekintetében a PSZÁF jár el a törvény rendelkezéseinek megsértése esetében. Ugyanakkor az eljárás a GVH hatáskörébe tartozik, ha a kereskedelmi gyakorlat a versenyt érdemben befolyásolhatja.

A törvény a jogbiztonság érdekében a lehető legnagyobb konkrétsággal meghatározza azokat az eseteket, amelyekben a versenyt érdemben érintettnek kell tekinteni. Ugyanakkor egy rugalmas, fogalmi jellegű kisegítő definíció is szükséges elkerülendő a szabályozás merevségét, életszerűtlenségét.

A törvény a kereskedelmi gyakorlat tanúsítása során felhasznált kommunikációs eszközök szerint határozza meg, hogy melyek a versenyt mindenképpen érdemben érintő magatartások. Ennek oka az, hogy így egyszerűen és egyértelműen megállapítható körülmények alapján kerülhet megállapításra a hatáskör. A felsorolt jellemzők tükrözik a GVH jelenlegi gyakorlatát is. A GVH által lefolytatott eljárások gyakorlatilag teljes egészében besorolhatóak a 11. § (2) bekezdése alá. Ennek ellenére a 11. § (1) bekezdésében foglalt generálklauzulára is szükség van, egyrészt a (2) bekezdés kialakításhoz alapul szolgáló elvek rögzítése végett, másfelől azon konkrét esetek elbírálhatóságához, melyek nem sorolhatók be a (2) bekezdés alá (ilyen eset például az, ha a kommunikációs eszköz „szórólap”).

A gazdasági verseny érdemi érintettsége ellenére is kizárólag a fogyasztóvédelmi hatóság jár el, ha a tisztességtelen kereskedelmi gyakorlat a terméken, annak csomagolásán vagy a termékre egyéb módon rögzítve, illetve a termékhez adott használati és kezelési útmutatóban vagy jótállási jegyben jelenik meg. Ezt a kivételes jellegű kizárólagosságot az indokolja, hogy a címkék, a használati útmutató, jótállási jegy tételes ellenőrzése tekintetében a fogyasztóvédelmi hatóság nagy gyakorlattal rendelkezik, s erre a területre különös hangsúlyt is fektet ellenőrzéseik során.

Ugyanakkor a GVH elbírálhatja a címkén alkalmazott kereskedelmi gyakorlatot is annyiban, amennyiben az közvetlenül összefügg a hatáskörébe tartozó kereskedelmi gyakorlattal (a címkén megjelenő reklámelem átfogó, és a versenyt érdemben érintő reklámkampány része, vagyis például ugyanaz a kifogásolható reklámszlogen jelenik meg a címkén és a médiareklámokban is). Ilyen „átfedéses” esetekben - a párhuzamos eljárást elkerülendő - egyetlen hatóságot kell kijelölni az eljárásra. A GVH ebben az esetben a címke tekintetében csak a példában említett reklámszlogent vizsgálja, az egyéb címketartalom jogszabályoknak való megfelelését továbbra is a fogyasztóvédelmi hatóság ellenőrzi.

Kizárólag a fogyasztóvédelmi hatóság, illetve az általa felügyelt tevékenységekkel összefüggésben (a pénzügyi és a biztosítási ágazatban) a PSZÁF jár el - függetlenül a gazdasági verseny érintettségétől - továbbá akkor, ha a tisztességtelen kereskedelmi gyakorlat a 7. § (3) bekezdésében említett, külön jogszabályban előírt tájékoztatási követelmény megsértésével valósul meg. Ilyen esetben a fogyasztóvédelmi hatóság, illetve a PSZÁF vizsgálja azt is, hogy a külön jogszabályi rendelkezés megsértése egyben tisztességtelen kereskedelmi gyakorlatnak is minősül-e. E megoldásra a következők miatt van szükség.

Számos jogszabály ír elő speciális információközlési, tájékoztatási kötelezettséget (termékek tekintetében a címkére, használati útmutatóra nézve, szolgáltatások tekintetében pedig jellemzően szerződéskötést megelőző tájékoztatás formájában). Az irányelv alkalmazásában megtéveszteni nem csak tevőlegesen, hanem mulasztással is lehetséges. Az irányelv [7. cikke (5) bekezdésében, illetve az ehhez fűzött preambulumi indokolásban a (15) bekezdésben] egyúttal azt is kimondja, hogy ha az információközlést, tájékoztatást uniós jogi aktus írja elő, akkor az ilyen közlési kötelezettség megszegése jelentős információ elhallgatásának minősül. Ezt a mulasztást - mivel az uniós jogi aktus, illetve az azt a belső jogba átültető jogszabály szerint tiltott - önmagában szankcionálni kell. Ugyanakkor, a 2005/29/EK irányelv szerint ez a mulasztás egyúttal tisztességtelen kereskedelmi gyakorlatnak is minősül, ezért a 2005/29/EK irányelv szerinti jogsértést - az irányelvből fakadó eljárási követelményeket érvényesítve - is meg kell állapítani, és a szükséges jogkövetkezményeket le kell vonni. Tehát adott esetben két jogalapon is megállapított szankcióra van szükség. Mivel az elsőt - önmagában a mulasztás alapján - eleve a fogyasztóvédelmi hatóság, illetve a PSZÁF szabja ki (ez az irányelvtől független kérdés), nem indokolt, hogy ugyanazon magatartás miatt (jogszabályban előírt információközlés elmulasztása) egy további tényállási elem előfordulására tekintettel (a fogyasztó tranzakciós döntését az információ elhallgatása befolyásolhatta) más hatóság járjon el (azaz a GVH, ha a verseny is érdemben érintett). Ezért ezekben az esetekben kizárólagos a fogyasztóvédelmi hatóság, a pénzügyi területen pedig a PSZÁF hatásköre, a verseny érintettségére tekintet nélkül.

A törvénysértőnek vélt kereskedelmi gyakorlatot kifogásolni kívánó fogyasztónak (a fogyasztói érdekek képviseletét ellátó társadalmi szervezetnek vagy versenytársnak) a fenti összetett hatásköri rendszerrel nem kell pontosan tisztában lennie: bármelyik hatósághoz fordulhat, s ez a hatóság, amennyiben saját hatáskörének hiányát állapítja meg, köteles az ügyet áttenni a hatáskörrel rendelkező hatósághoz. Az ebből adódó, a teljes - hatósági és bírósági szinteket magában foglaló - eljárás hosszához képest minimális idő és ráfordítástöbblet elenyésző ahhoz az előnyhöz képest, ami abból adódik, hogy mindegyik ügy olyan hatósághoz kerül, amelyik az elbírásában gyakorlattal és speciális szakértelemmel rendelkezik. Az érintett hatóságok eljárási szabályozásának - a lehetséges mértékű - összehangolása révén (a törvényben és az Fgytv. párhuzamos módosítása keretében) elhanyagolhatóvá váltak az ilyen okból adódó különbségek is, így a hatáskörmegosztásban rejlő ezen lehetőség még hangsúlyosabban érvényesül.

Jelezni kell továbbá, hogy az Fgytv. - a törvénnyel párhuzamos - módosítása keretében a fogyasztóvédelemért felelős miniszter feladatkörében felállításra kerül egy a fogyasztói beadványokat fogadó, azokat a hatáskörrel és illetékességgel rendelkező hatósághoz továbbító, valamint a fogyasztókat a rendelkezésre álló eljárási lehetőségekről tájékoztató, telefonon, illetve elektronikusan is elérhető állami ügyfélszolgálat, amely arra hivatott, hogy előmozdítsa a fogyasztók jogérvényesítését.

Hatásköri vita esetén a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 23. §-a és 24. §-a alkalmazandó. Az esetleges hatásköri vitáknak az eljárás korai szakaszában történő feltárulását (és így lezárhatóságát) biztosítja az a megoldás, mely szerint a hatóságok − az ügy jellemző adatainak megfelelő formában történő rendelkezésre bocsátásával − öt napon belül kötelesek értesíteni egymást az előttük indult eljárásról.

Az értesítési rendszer kidolgozása a hatóságok feladata lesz, adott esetben e célból egy közös elektronikus rendszer létrehozásával. A hatásköri kérdések gyors megoldását hivatott elősegíteni az is, hogy a hatóságok együttműködési megállapodást köteles kötni egymással.

A hatóságok együttműködése köretében biztosítható továbbá a jogalkalmazás egységessége is.

A 13. §-hoz

A törvény a jogsértő kereskedelmi gyakorlat megvalósulásától számított három évig teszi lehetővé az eljárás megindítását. Ha ennyi időn belül egy magatartás nem váltotta ki egyetlen hatóság intézkedését sem, illetve az érintettek sem sérelmezték azt, a későbbiekben már nem indokolt az üggyel foglalkozni.

A 14. §-hoz

Az irányelv 12. cikke kötelezővé teszi a bizonyítási kötelezettség megfordítását: a kérdéses kereskedelmi gyakorlatban foglalt tényállítás valóságát az azt állító vállalkozás köteles bizonyítani. Ez a szabály eltér a közigazgatási hatósági eljárás általános szabályaitól, amely alapvetően az eljáró hatóságot kötelezi a tényállás tisztázására, és az ehhez szükséges bizonyításra (Ket. 50. §). A bizonyítási kötelezettség megfordításának oka az, hogy egy tényállítással kapcsolatban a nemleges bizonyítás terhét nem indokolt a jogi szabályozást kikényszerítő hatóságra terhelni, miközben az azt állítónak viselnie kell a felelősséget azért, amit - kereskedelmi kommunikáció formájában - állít.

A 15. §-hoz

A hatóságok a jogsértővel szemben közjogi típusú jogkövetkezményeket alkalmaznak (eltiltás, bírság). Ugyanakkor a tisztességtelen kereskedelmi gyakorlatnak polgári jogi vonatkozásai is lehetnek, például polgári jogi értelemben vett kárt okozhat. Az ilyen polgári jogi igényt a polgári jogi jogosult bíróság előtt érvényesítheti, függetlenül attól, hogy került-e sor hatósági fellépésre.

Az irányelv 12. cikkéből eredő bizonyítási szabályt a bíróság előtti eljárásban is alkalmazni kell.

A 16. §-hoz

A törvény az irányelv 11. cikk (2) bekezdése első albekezdése b) pontjának megfelelően lehetővé teszi, hogy a jogsértő magatartástól előzetesen, még annak kifejtése előtt is eltiltható legyen a vállalkozás. E megelőző jellegű intézkedési lehetőség módot ad arra, hogy ne kelljen bevárni a jogsértés elkövetését (például a már legyártott óriásplakátok felragasztását) annak megtiltásához, amennyiben a hatóság megalapozottan számíthat arra, hogy fellépése nélkül a tisztességtelen kereskedelmi gyakorlat várhatóan alkalmazásra kerül.

A 17. §-hoz

E rendelkezés az olyan - két jogalapon is jogsértő - tisztességtelen kereskedelmi gyakorlatok tekintetében irányadó eljárást határozza meg, amelyekről a 10-12. §-hoz írt indokolásban történt említés.

Az irányelv 7. cikkének (5) bekezdése - megtévesztő mulasztásként - az irányelv megsértésének minősíti más uniós jogi aktusok tájékoztatási követelményt előíró, illetve az információközlésre vonatkozó rendelkezéseinek megsértését. Az ilyen - az említett uniós jogi aktusok rendelkezéseit átültető jogszabályi - rendelkezések kikényszerítését a törvény keretében történő törvénymódosítások a törvény szerint eljáró hatósághoz utalják.

Emellett léteznek olyan - szintén a közösségi jogból eredő, s így az irányelv átültetése mellett is megtartandó, megtartható - pozitív megtévesztési tilalmak is más jogszabályokban, amelyek kikényszerítését - a rendelkezés hasonlósága okán - szintén indokolt a törvény szerint eljáró hatósághoz telepíteni, már csak azért is, mert ha nem is valósul meg a külön jogszabályban tiltott speciális megtévesztés, az érintett kereskedelmi gyakorlat a tisztességtelenség általános tilalmára (a generálklauzulára) tekintettel még jogsértő lehet.

Az ilyen külön jogszabályi rendelkezések tekintetében a hatásköri rendelkezésre minden esetben az adott jogszabályban kerül sor. A törvény e §-ának (1) bekezdése - e rendelkezésekre mutatva - utaló szabályként egyértelművé teszi, hogy az ilyen rendelkezések kikényszerítése során a hatóság a törvény szerinti eljárásban jár el. Az ilyen eljárásban az eljáró hatóság vizsgálja mind a törvény, mind pedig a külön jogszabály fogyasztókkal szembeni kereskedelmi gyakorlatra vonatkozó rendelkezéseinek megsértését.

Az ilyen eljárásban az eljáró hatóság juthat olyan megállapításra, hogy a kifogásolt kereskedelmi gyakorlat nem ütközik a tisztességtelen kereskedelmi gyakorlat tilalmába (mert például nem mutatható ki egy kötelező tájékoztatási elem elhagyása tekintetében, hogy az - legalább potenciálisan kihathat - az adott ügy körülményei által meghatározott átlagfogyasztó ügyleti döntésére; ilyen lehet például a vállalkozás székhelye pontos címének feltüntetését előíró rendelkezés megsértése; megjegyzendő, hogy ez az eset csak a tételes tájékoztatási követelményt előíró, s nem a speciális megtévesztési tilalmat megállapító külön jogszabályi rendelkezések tekintetében fordulhat elő), azonban megsérti a külön jogszabály vonatkozó rendelkezését. Ebben az esetben indokolt lehet a külön jogszabály szerinti jogkövetkezmények megállapítása.

Ha azonban a külön jogszabályba ütköző kereskedelmi gyakorlatról kimutatható, hogy az egyben a törvény szerint is jogsértő, akkor elsősorban a törvény szerinti jogkövetkezményeket kell alkalmazni (mivel a tisztességtelen kereskedelmi gyakorlat megszüntetésének elrendelése az irányelv 11. cikke (2) bekezdése első albekezdésének b) pontja szerint kötelező), emellett azonban indokolt biztosítani a hatóságnak azt a lehetőséget, hogy a jogsértés sajátosságainak figyelembevételével a külön jogszabály szerinti speciális jogkövetkezményt is alkalmazzon (például akár engedély visszavonását). A jogsértés kettős jogalapjának értékelésére - „súlyosbító körülményként” - az alkalmazandó jogkövetkezmény, illetve annak mértéke megválasztásának keretében kerülhet sor. Ennek érdekében lehetővé teszi a törvény azt is, hogy bírságot a hatóság a magasabb bírságösszeget lehetővé tevő törvény rendelkezései szerint szabjon ki.

A 18. §-hoz

A törvény 9. §-ának (2) bekezdése értelmében a vállalkozás felel a tisztességtelen kereskedelmi gyakorlat tilalmának megsértése miatt akkor is, ha a magatartás tanúsításához közreműködőt vesz igénybe (például megbízza egy sajtótermék kiadóját a reklámja közreadásával). A jogsértés abbahagyására ilyen esetben a vállalkozást kötelezi a hatóság. Ha a vállalkozás e kötelezésnek nem tesz eleget, és érdemben erre bírságolással sem szorítható rá (mert például olyan nem az Európai Unióban letelepedett külföldi cég, amellyel szemben nincs lehetőség a bírság behajtására), a hatóságot a törvény kivételes jelleggel feljogosítja, hogy a végrehajtásra (a kereskedelmi gyakorlat megszüntetésére) a közreműködőt kötelezze. Ilyen lehetőség hiányában ugyanis a hatóság tehetetlenül kellene, hogy tűrje (a fogyasztók terhére) a jogsértés folytatását. Hangsúlyozandó, hogy a közreműködő csak másodlagosan és csak a jogsértés megszüntetéséért felel.

A 19. §-hoz

A tisztességtelen kereskedelmi gyakorlat tilalmának kikényszerítésére eljáró hatóságok eljárására azok a szabályok irányadóak, amelyeket a rájuk vonatkozó külön törvények tartalmaznak. A törvény ezért csak a szükséges eltéréseket tartalmazza.

Megjegyzendő, hogy a törvény a Tpvt. és a Psztv. módosítása útján, továbbá az Fgytv.-nek - a törvénnyel párhuzamos - módosítása jelentősen módosítja az érintett hatóságok eljárási szabályozását, közelítve, illetve összehangolva azokat.

A 20. §-hoz

A fogyasztóvédelmi hatóság eljárására vonatkozó különös rendelkezések keretében a törvény - hasonlóan a továbbiakban a többi eljáró hatóság tekintetében alkalmazott megoldáshoz - kifejezett áttételi kötelezettséget ír elő a GVH felé, tekintettel a törvényben kialakított speciális hatáskörmegosztásra.

A Ket. 22. §-ának (2) bekezdése értelmében hatáskör vagy illetékesség hiányában a hatóság a kérelmet és az ügyben keletkezett iratokat - az ügyfél egyidejű értesítése mellett - haladéktalanul, de legkésőbb a kérelem megérkezésétől, folyamatban levő ügyben a hatáskör és illetékesség hiányának megállapításától számított öt napon belül kell, hogy áttegye a hatáskörrel és illetékességgel rendelkező hatósághoz. Ehhez képest a törvény szerinti áttételi kötelezettség hosszabb (harminc napos) végső határidejét az indokolja, hogy a GVH hatáskörének, azaz a gazdasági verseny érdemi érintettségének megállapítása körültekintő vizsgálatot igényel. Másfelől hangsúlyozni kell, hogy míg a Ket. szerinti határidő folyamatban lévő ügyben a hatáskör és illetékesség hiányának megállapításától számítandó, addig a törvény esetében a jogsértő gyakorlat észlelésétől. Tehát a legfeljebb harminc nap alatt a fogyasztóvédelmi hatóság először meg kell, hogy állapítsa saját hatáskörének a hiányát, másfelől ugyanakkor valószínűsítenie kell a GVH hatáskörét (azaz, hogy a kérdéses kereskedelmi gyakorlat a törvény alapján jogsértő, s egyben érdemben érintheti a gazdasági versenyt), s ezt követően tudja megtenni az áttételt. Végül indokolja a legfeljebb harminc napos áttételi határidőt az is, hogy a törvény rendelkezéseinek kikényszerítésére eljáró három hatóság eljárási szabályozását közös nevezőre kell hozni, s a GVH eljárásában az áttételre jelenleg sem a Ket. szerinti szabály alkalmazandó.

Mivel a gazdasági verseny érdemi érintettségét a törvény erejénél fogva megalapozó körülmények [a 11. § (2) bekezdésében] elsősorban a kommunikációs eszközhöz (annak hatóköréhez) kapcsolódnak, hatáskörének vizsgálata során a fogyasztóvédelmi hatóságnak információval kell rendelkeznie a kereskedelmi gyakorlat során alkalmazott kommunikációs eszközről. Még sokkal nagyobb jelentősége van a kereskedelmi gyakorlattal összefüggésben alkalmazott további kommunikációs eszközöknek a 10. § (5) bekezdésében írt speciális hatásköri szabályozás kapcsán, mely szerint a címkén megjelenített kereskedelmi gyakorlat tekintetében - a fogyasztóvédelmi hatóság fő szabály szerinti kizárólagos hatáskörétől eltérően - a GVH jár el, ha az azonos formában és tartalommal más kommunikációs eszköz útján is megvalósul, és ez utóbbi kereskedelmi gyakorlat tekintetében az eljárás a gazdasági verseny érdemi érintettsége miatt a GVH hatáskörébe tartozik. Ezért ha a fogyasztóvédelmi hatóság címkén találkozik megtévesztő kereskedelmi gyakorlattal, szükséges utánajárnia annak, hogy az adott kereskedelmi gyakorlatot a vállalkozás alkalmazta-e más, a GVH hatáskörét megalapozó kommunikációs eszköz útján is. Ennek előmozdítására írja elő a (2) bekezdés a vállalkozás e kérdésben való külön információszolgáltatási kötelezettségét.

Az eljárás megindításáról történő értesítés kötelezettsége a hatóságok közötti esetleges hatásköri vitáknak az eljárás korai szakaszában való feltárását és - a Ket. 23. és 24. §-a megfelelő alkalmazásával történő - eldöntését biztosítja, egyben azt is, hogy az érintett hatóságok tudomással bírjanak az egymás által indított eljárásokról, s ilyen módon a tisztességtelen kereskedelmi gyakorlatot megvalósító vállalkozásokról.

A 21. §-hoz

A törvény rendelkezéseinek „fogyasztóvédelmi rendelkezések”-ként való deklarálására azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt.

Az irányelv 11. cikke (2) bekezdésének második albekezdése a tisztességtelen kereskedelmi gyakorlatokkal szembeni eljárások tekintetében követelményként fogalmazza meg, hogy a tisztességtelen kereskedelmi gyakorlat megszüntetése, illetve a tervezett tisztességtelen kereskedelmi gyakorlat előzetes megtiltása elrendelésére gyorsított eljárás keretében kerüljön sor, legalább ideiglenes jelleggel. A jogsértő állapot megszüntetésének és a jogsértő magatartás további folytatása megtiltásának végzésben, az ügydöntő határozat meghozataláig terjedő időtartamra történő elrendelését az Fgytv. 49. §-ának (1) bekezdése jelenleg is ismeri. Az előzetes megtiltás - a törvény 16. §-ával átültetett - speciális intézkedése tekintetében azonban szükséges az erre vonatkozó külön rendelkezés.

A 22. §-hoz

A PSZÁF eljárása tekintetében a törvény 31. §-ának (2) bekezdésében bevezetett sajátos bejelentési, illetve panaszeljárásra - kifejezetten nevesített kivételektől eltekintve - nem alkalmazandóak a Ket. rendelkezései. Ezért szükséges a törvény tekintetében eltérő szabályként mégis alkalmazni rendelni a Ket. 23. és 24. §-át az érintett hatóságok közötti hatásköri viták elintézésére.

A 23. §-hoz

Ez a § a PSZÁF tekintetében a 20. §-ban foglaltaknak megfelelő szabályokat ír elő.

A 24. §-hoz

Mivel a PSZÁF esetében az alkalmazható jogkövetkezményeket nem egy, a Felügyelet eljárási szabályozását átfogóan megvalósító törvény írja elő, hanem a szakági törvények, a bennük foglalt rendelkezések sajátosságaira tekintettel mind önálló jogkövetkezmény-katalógust tartalmaznak, szükséges az irányelv 11. cikke (2) bekezdése első albekezdésének a) pontjában meghatározott intézkedési lehetőségek (eltiltás, a jogsértő állapot megszüntetésének elrendelése) ehelyütt való előírása. Önálló bírságszankció megállapítására is szükség van, tekintettel arra, hogy a pénzügyi szakági törvényekben a bírságszabályok szintén az érintett törvény sajátosságaihoz igazodnak, s a tisztességtelen kereskedelemi gyakorlat tilalmának megsértése esetén nem feltétlenül alkalmazhatóak.

Az eljáró hatóságok eljárási szabályozásának - lehetséges mértékű - közelítése érdekében a Felügyelet bírságolásának szabályozása a fogyasztóvédelmi hatóság - az Fgytv. párhuzamos módosítása keretében újraszabályozott - bírságolási szabályozásával összhangban került kialakításra. Így a bírság mértékének meghatározása során a jogsértéshez kapcsolódó körülmények mérlegelése mellett a jogsértésért felelős vállalkozás gazdasági jelentőségét, erejét is figyelembe kell venni, az ehhez igazított sávos bírságminimumok és maximumok útján. Az Fgytv. a vállalkozás gazdasági erejét alapvetően az éves nettó árbevétel mint mutató alkalmazásával rendeli figyelembe venni. Nettó árbevételként az éves beszámoló, illetve egyszerűsített beszámoló eredmény-kimutatásának megfelelő sora értendő, korrigáló, csökkentő tényezők nélkül. A pénzügyi, biztosítási szektor sajátos beszámolási kötelezettségeire tekintettel azonban e szektorban a mutatóként alkalmazandó tényezőre is sajátos szabályokat kellett megállapítani azzal, hogy a mutatóban szereplő tételeknek egyértelműen megfeleltethetőeknek kell lenniük az adott vállalkozás beszámolójában szereplő tételekkel, hogy a bírságkiszabásnál a vonatkozó szabály alkalmazása ne jelentsen külön nehézséget. A törvényben előírt mutatók kielégítik az elérni kívánt célt, amennyiben biztosítják, hogy a bírság a vállalkozás statisztikai méretéhez, gazdasági erejéhez igazodjon, ugyanakkor mivel a konkrét bírságösszeg más tényezőktől is függ, nem célszerű egy az adóalap-megállapítás esetén elvárható pontosságú mutató alkalmazása, különösen, ha a hatóságoknak ez alapján külön számviteli ismeretekkel kellene rendelkezniük, és külön számításokat kellene alkalmazniuk pusztán a bírság kereteinek megállapítása érdekében.

Egyes - kiemelten súlyos - esetekben, így ismételt vagy a fogyasztók széles körét érintő jogsértés esetén - összhangban az Fgytv. megfelelő szabályaival - a bírság alkalmazása kötelező.

A Felügyelet által a törvény alapján kiszabott felügyeleti bírságból származó bevétel kizárólag a pénzügyi és biztosítási szektor vállalkozásai ügyfeleinek tájékoztatására, valamint a békéltető testületek tevékenységének támogatására és tagjainak képzésére fordítható, biztosítva a törvény kikényszerítéséhez kapcsolódó bírságbevételeknek a törvény rendelkezéseivel összhangban álló célokra való felhasználását.

Az e törvény szabályai szerint hozott PSZÁF-határozat nyilvános.

Az irányelv 11. cikke (2) bekezdésének második albekezdése a tisztességtelen kereskedelmi gyakorlatokkal szembeni eljárások tekintetében követelményként fogalmazza meg, hogy a tisztességtelen kereskedelmi gyakorlat megszüntetése, illetve a tervezett tisztességtelen kereskedelmi gyakorlat előzetes megtiltása elrendelésére gyorsított eljárás keretében kerüljön sor, legalább ideiglenes jelleggel. A jogsértő állapot megszüntetésének és a jogsértő magatartás további folytatása megtiltásának végzésben, az ügydöntő határozat meghozataláig terjedő időtartamra történő elrendelését a Psztv. 46. §-a jelenleg is ismeri. Az előzetes megtiltás - a törvény 16. §-ával átültetett - speciális intézkedése tekintetében azonban szükséges az erre vonatkozó külön rendelkezés.

A 25. §-hoz

A GVH sajátos bejelentési, illetve panaszeljárásra - kifejezetten nevesített kivételektől eltekintve - nem alkalmazandóak a Ket. rendelkezései. Ezért szükséges a törvény tekintetében eltérő szabályként mégis alkalmazni rendelni a Ket. 23. és 24. §-át az érintett hatóságok közötti hatásköri viták elintézésére.

A (2) és a (3) bekezdés a GVH eljárása tekintetében a 20. §-ban foglaltaknak megfelelő szabályokat ír elő.

A Tpvt. 43/H. §-ának (8) bekezdése a bejelentés kapcsán történő eljárásindításról (vizsgálat elrendeléséről), az eljárásindítás feltételei fenn nem álltának megállapításáról, illetve - a törvény 30. §-a (6) bekezdésével történő módosítás következtében a bejelentés kapcsán eljárásra hatáskörrel és illetékességgel rendelkező hatósághoz való áttételről hozott döntésről rendelkezik. Az eljáró hatóságok eljárási szabályozásának közelítése érdekében a törvény szerinti eljárásban e döntést - a Tpvt. szerinti hatvan naptól eltérően - harminc nap alatt kell meghozni, lerövidítve ilyen módon a bejelentési eljárás időtartamát.

A bejelentésekről a fogyasztóvédelmi hatóságot, illetve a pénzügyi- és biztosítási ágazatot érintő jogsértések tekintetében a PSZÁF-ot értesíteni kell. Ez a megoldás az esetleges párhuzamosságok felfedését teszi lehetővé már az eljárás kezdeti szakaszában.

A 26. §-hoz

A Tpvt. 70. §-a tartalmazza azokat a feltételeket, melyek fennállása szükséges ahhoz, hogy a GVH megindítsa az eljárását. A törvény hatálya alá tartozó ügyekben ezt a szabályt azzal az eltéréssel kell alkalmazni, hogy nem kell külön vizsgálni azt a kérdést, hogy indokolja-e a közérdek az eljárás megindítását, következésképpen az eljárást minden olyan esetben meg kell indítani, amikor a jogsértés valószínűsíthető, és az ügy a GVH hatáskörébe tartozik, vagyis a versenyt érdemben érintheti.

Az eljárás megindításáról a fogyasztóvédelmi hatóságot, illetve a pénzügyi- és biztosítási ágazatot érintő jogsértések tekintetében a PSZÁF-ot értesíteni kell. Ez a megoldás az esetleges párhuzamosságok felfedését teszi lehetővé már az eljárás kezdeti szakaszában. Hasonló kötelezettség terheli a fogyasztóvédelmi hatóságot és a PSZÁF-ot is.

A 27. §-hoz

A Tpvt. eljárás-típusonként rendezi az ügyek elintézésének határidejét. Ebből a rendszerből következően a törvény szerinti ügyekre is meg kell határozni az eljárási határidőket. A törvény a hatályos rendszerből kiindulva a fogyasztói döntések tisztességtelen befolyásolásával kapcsolatos ügyekre irányadó jelenlegi határidőket teszi alkalmazandóvá a törvény hatálya alá tartozó ügyekben is, vagyis az eljárási határidő kilencven nap lesz, ami hatvan nappal meghosszabbítható.

A (2) bekezdés - az irányelv 11. cikk (2) bekezdése második albekezdésének való megfelelés érdekében - egyértelművé teszi, hogy ideiglenes intézkedéssel az előzetes megtiltás is elrendelhető.

A (3) bekezdés a Tpvt. szerinti kötelezettségvállalás alkalmazhatóságát szélesíti ki. Kötelezettségvállalás esetében a jogsértés nem kerül kimondásra, bírság sincs, viszont a vitatott magatartás gyorsan és véglegesen kiiktatható a piacról, mivel a vállalkozás önként vállalja, hogy a jövőben attól tartózkodni fog. E megoldás előnye, hogy a magatartás megismétlése esetén nem kell új eljárást lefolytatni, hanem az önkéntes vállalás megszegése önmagában lehetővé teszi bírság kiszabását.

A (4) bekezdés a Tpvt.-be 2005-ben beiktatott „amicus curiae” jogintézményét teszi alkalmazhatóvá a törvény szerinti ügyekben is. Ennek lényege, hogy ha a bíróság előtt olyan polgári per indul, amelyben a törvény rendelkezéseire alapítja a felperes az igényét (vagy alperes a védekezését), akkor lehetőség van a GVH eljárásba való bevonására a bíróság munkáját segítendő. A felhívott Tpvt.-beli rendelkezések egyúttal a párhuzamos (hatóság és bíróság előtti) eljárások egymáshoz való viszonyát is rendezik.

A 28. §-hoz

Az irányelv 16. cikkének (2) bekezdése módosította a 2006/2004/EK rendeletet, kiegészítve az annak mellékletében foglalt felsorolást az irányelvre történő hivatkozással. Ez azt jelenti, hogy a rendeletben előírt hatósági együttműködést alkalmazni kell a 2005/29/EK irányelvet a tagállami jogokba átültető rendelkezések (jogunkban praktikusan a törvény 1-8. §-ában foglalt anyagi jogi szabályok) megsértése esetén is.

A 2006/2004/EK rendelet 4. cikkének (1) bekezdése előírja a rendelet végrehajtására eljáró hatóságok tagállamok általi kijelölését. Ennek a kötelezettségnek tesz eleget az (1) bekezdés.

A 2007/76/EK határozat a 2006/2004/EK rendeletben előírt hatósági együttműködés eljárási részletszabályait állapítja meg. A határozat közvetlenül alkalmazandó, címzettjei azonban a tagállamok. Annak érdekében, hogy az érintett hatóságokat is kötelezze a határozatbeli szabályozás, jogrendszerünkben szükséges ennek a „címzettség”-nek a jogszabályi „átfordítása”, ezt a célt szolgálja a (2) bekezdés.

A 29. §-hoz

E § a Tpvt. számos pontját módosítja, egyetlen okból: a törvény fogalomhasználatán következetesen át kell vezetni azt, hogy a törvény „fogyasztó”-nak az önálló foglalkozásán és gazdasági tevékenységén kívül eső célok érdekében eljáró természetes személyt tekinti, míg a hatályos Tpvt. 8. §-ának (1) bekezdése alapján fogyasztónak minősül minden vevő, megrendelő, felhasználó. Tehát a Tpvt. szélesebb értelemben használja e fogalmat, mint a törvény. Az egységesség érdekében a Tpvt. is átveszi a törvény fogyasztó fogalmát, így viszont azokon a törvényhelyeken, ahol a jelenlegi tágabb értelmű vonatkoztatásra van szükség, ki kell egészíteni (vagy fel kell váltani) a rendelkezést a törvény által definiált „üzletfél” fogalommal.

A 30. §-hoz

Az (1) bekezdésből következően a Tpvt. - az üzleti döntések tisztességtelen befolyásolásának tilalmát előíró - III. Fejezete a jövőben csak a fogyasztó-vállalkozás viszonylaton túlmutató magatartásokra, azaz a vállalkozások egymás közötti kapcsolataira fog kiterjedni, és ezek közül is csak azokra, amelyek nem minősülnek a Grt.-törvény szerinti reklámnak.

A törvény e §-ának (2)-(23) bekezdései néhány olyan ponton is módosítják a Tpvt.-t, ami közvetlenül nem kapcsolódik a 2005/29/EK irányelv átültetéséhez, de mivel a törvény nagyobb terjedelemben módosítja a törvényt, az egyéb szükséges módosításokat is célszerű e körben elvégezni. E módosítások alapvetően technikai, kodifikációs pontosító, tisztázó jellegűek, illetve nem elvi jelentőségű gyakorlati igényeket elégítenek ki.

A (2) bekezdéshez: az ágazati vizsgálatra vonatkozó azon szabály, amely meghatározza, hogy az ágazati vizsgálatban a versenyfelügyeleti eljárás mely szabályait kell alkalmazni, a Tpvt.-nek egy a nemzetközi jogsegélyre vonatkozó, hatályon kívül helyezett rendelkezésére is utal, így törölni kell ezt a hivatkozást.

A (3) és (4) bekezdéshez: a bejelentéses és panaszeljárásra jelenleg a Tpvt. 43/G. §-a alapján a versenyfelügyeleti eljárásnak csak a képviseletre vonatkozó szabályait lehet alkalmazni. Ezen eljárásokra továbbá a Ket.-nek a Tpvt. 43/H. §-ának (2) bekezdésében meghatározott rendelkezéseit lehet alkalmazni. Ezeken kívül néhány egyéb versenyfelügyeleti eljárási, illetve Ket. szabály alkalmazása is szükséges, ezekre a kiegészítésekre kerül sor ehelyütt.

Az (5) bekezdéshez: bejelentésnél is célszerű kimondani, hogy az adat üzleti titokká nyilvánítása esetén az üzleti titkot nem tartalmazó iratváltozatot az adatszolgáltató köteles elkészíteni.

A (6) bekezdéshez: az áttételről a bejelentési eljárás végén indokolt dönteni.

A (7) bekezdéshez: panaszos eljárásban jelenleg nincs szabályozva, hogy a panaszolttól is lehet információt kérni. Ez nagyon fontos jogosítvány, ami nélkül sok esetben nem deríthető fel a panasz háttere. A panaszos eljárás jogosítványait így ki kell egészíteni ezen jogosítvánnyal.

A (8) bekezdéshez: az igazolási kérelemmel kapcsolatos, a Ket. 66. §-ában foglalt szabályok versenyfelügyeleti eljárásban való alkalmazását a Tpvt. 44. §-a tévesen zárja ki. Valójában a versenyfelügyeleti eljárásban valamennyi, a Ket. 66. §-ában foglalt szabály alkalmazása szükséges, kivéve a (4) bekezdésben foglalt rendelkezést, amelyet a Tpvt. 57. §-ának (1) bekezdése felülír.

A (9) bekezdéshez: a Tpvt. 62. §-ának (4) bekezdése, amely a hivatalból indított eljárásban felmerült költség viselését rendezi, téves hivatkozást tartalmaz a Tpvt. 76. §-a (3) bekezdésének c) pontjára, amely már hatályon kívül lett helyezve. Ezért a hivatkozás törlése szükséges.

A (10) bekezdéshez: a GVH-nak az ártörvény alkalmazásával kapcsolatban kétféle eljárása lehet: áremelés engedélyezése előzetes bejelentés alapján, illetve bírság kiszabása a hatósági ár megsértése miatt. A hatósági ár megsértése miatti bírság kiszabásával kapcsolatos eljárás elintézési határideje nincs meghatározva sem az ártörvényben, sem a Tpvt.-ben, sem pedig a Ket.-ben. Célszerű ezen ügyek elintézési határidejét kifejezetten szabályozni a Tpvt.-ben.

A (11) bekezdéshez: a Tpvt. 65. §-ában szabályozott vizsgálati jogosítványok egy része jelenleg csak hivatalból indított eljárásban gyakorolható. Indokolt úgy átalakítani a törvényt, hogy a kérdéses jogosítványok kérelmes eljárásban is gyakorolhatók legyenek. (Ez korábban is így volt szabályozva a Tpvt.-ben.)

A (12) bekezdéshez: a tanúmeghallgatásra nézve a Ket. 53. §-a kimondja, hogy tanúként nem hallgatható meg védett adatnak, hivatásbeli titoknak minősülő tényről az, aki nem kapott felmentést a titoktartás alól az arra jogosított szervtől vagy személytől. Indokolatlan, hogy a tanú nem hallgatható meg az ügyfél védett adatára nézve, különösen arra tekintettel, hogy azt a GVH az ügyféltől jogszerűen beszerezheti. Ezért célszerű lehetővé tenni, hogy a tanú az ügyfél védett adatára nézve is kikérdezhető legyen.

A (13) bekezdéshez: e szabály a törvényhez igazítja a Tpvt.-nek az eljárások megindíthatóságának határidejét szabályozó rendelkezését.

A (14) bekezdéshez: a törvény egyértelművé teszi, hogy fúzió engedélyezése iránti kérelmet csak űrlappal együtt fogad be a GVH.

A (15) bekezdéshez: az irányelv követelményeire is tekintettel a törvény világossá teszi, hogy az ideiglenes intézkedés elrendeléséről soron kívül kell dönteni.

A (16) bekezdéshez: e terminológiai változtatás azért szükséges, hogy a rendelkezés egyaránt lefedje a törvény anyagi jogi szabályai, a Tpvt. III. Fejezete és a Grt.-törvény szerint jogsértőnek minősülő magatartásokat is.

A (17) bekezdéshez: e szabály a törvényhez igazítja a Tpvt.-nek az eljárások megindíthatóságának határidejét szabályozó rendelkezését.

A (18) bekezdéshez: a Tpvt. 88/B. §-ának (1) bekezdésében helytelenül szerepel a Tpvt. IV-V. Fejezetére hivatkozás a Tpvt. III-V. Fejezete helyett, ezért ezt javítani kell.

A (19) bekezdéshez: a jelenlegi szabályozásnál pontosabban, a Ket.-tel összhangban kell megfogalmazni, hogy a GVH döntései mikor válnak jogerőssé.

A (20) bekezdéshez: a törvény új XVII. Fejezettel egészíti ki a Tpvt.-t. A Fejezet a 2006/2004/EK rendelethez kapcsolódó technikai jellegű eljárási szabályokat tartalmaz.

A (21) bekezdéshez: a törvény pontosítja és kiegészíti a GVH által indítható „közérdekű kereset” szabályait, annak érdekében, hogy ez a jogi eszköz eredményesebben szolgálhassa a fogyasztók érdekeit. GVH által benyújtható „közérdekű kereset” előterjesztésének határidejét növeli a törvény, mert a jelenlegi rövid határidő gyakorlatilag lehetetlenné teszi e jog gyakorlását. Egyúttal a perre vonatkozó, technikai jellegű szabályokkal is kiegészül a törvény. A törvény e körben felhatalmazza a GVH-t bármely polgári jogi igény érvényesítésére (szakítva a jelenlegi önkényes, nem indokolható válogatással az igények között), továbbá olyan eljárási szabályokat fektet le, melyek alapján lehetőség nyílik arra, hogy a jogosult fogyasztó a „közérdekű kereset” alapján indult perben hozott ítéletre támaszkodva akár végrehajtást kezdeményezzen a kötelezett vállalkozással szemben, ha az önként nem tesz eleget az ítéletben foglaltaknak. Végül megemlítendő, hogy elhagyásra kerültek e törvényhelyből az egyéb keresetindításra jogosultak, de ez nem azt jelenti, hogy az ő joguk megszűnik, csupán azt más jogszabály (elsősorban az Fgytv.) is biztosítja, így itt fölösleges azt megismételni.

A (22) bekezdés a törvény jogharmonizációs záradékát egészíti ki.

A 31. §-hoz

A törvény e §-ban a Psztv.-nek a PSZÁF a törvény szerinti eljáró hatósággá válásával szükségessé váló módosításait tartalmazza, kiigazítva egyrészt egyes általános eljárási rendelkezéseket, másrészt a PSZÁF fogyasztóvédelmi jellegű hatásköreinek erősítése, egyértelműbbé tétele érdekében új szabályokat állapít meg a PSZÁF egyes - jellemzően fogyasztói - kérelmekre történő eljárásával kapcsolatban.

Az (1) bekezdéshez: a 2006/2004/EK rendeletnek a 2005/29/EK irányelvvel történt módosítása és erre tekintettel a PSZÁF-nak a rendeletet az irányelv tekintetében végrehajtó hatóságként való kijelölése miatt szükséges a Psztv. 5. §-a (1) bekezdésének kiegészítése egy a 2005/29/EK irányelvre utaló új ponttal.

A (2) bekezdéshez: a törvény szerint megszűnik a PSZÁF-nak a Psztv. 56. §-a szerinti fogyasztói bejelentéses eljárása, azt egy új - eddig a GVH-nál alkalmazott - bejelentési, illetve panaszeljárás váltja fel (beiktatandó új 26/A-26/C §). Ezen eljárás értelmében a PSZÁF-nál tett valamely hatáskörébe tartozó jogsértés miatti beadvány attól függően minősül bejelentésnek, illetve panasznak, hogy tartalmazza-e azokat az alapvető információkat, amelyek alapján a PSZÁF megalapozottan valószínűsíteni tudja a jogsértés megtörténtét, és azokat a körülményeket, amelyek alapján a - továbbra is hivatalból folytatott eljárásnak minősülő - felügyeleti ellenőrzését megindíthatja. A tartalmilag bejelentésnek minősülő beadványok benyújtásának megkönnyítése érdekében a törvény a PSZÁF kötelezettségeként előírja egy, a bejelentések megtételére szolgáló űrlap közzétételét. E rendelkezés nem érinti ugyanakkor azt a szabályt, hogy a beadvány minősítése továbbra is tartalma szerint kell, hogy történjen.

Panaszként kezelendő minden olyan egyéb, a PSZÁF-hoz érkezett jelzés, amelyben a panaszos felismerhetően megjelöl egy vállalkozást, amelynek valamely magatartását sérelmesnek tekinti, valamint amely tartalmazza a panaszos nevét és címét. A két beadványtípus tekintetében - a beadvány tartalmi kidolgozottságától függően - eltérő eljárási szabályok alkalmazandók. A panaszokat a PSZÁF tartalmuk szerint kezeli, de a panaszost a hivatal intézkedéséről szóló tájékoztatáson túl nem illetik meg egyéb jogosultságok. A panaszok kezelésére a törvény önálló eljárási szabályokat állapít meg.

Bejelentő bárki lehet, jogi érdek valószínűsítése nem szükséges. A bejelentési eljárás egy speciális „előeljárás”, amely nem része a PSZÁF hatósági eljárásának, arra a Ket rendelkezései sem alkalmazandók, kivéve azokat amelyeket a törvény (Psztv. új 26/B. § (2) bekezdése) kifejezetten alkalmazni rendel. (Ebből következően a bejelentő ügyféli minősége is csak ezen eljárás tekintetében, az itt alkalmazandó szabályokkal érvényesül.) A bejelentési eljárásban csak az ott szabályozott „vizsgálati” eszközök vehetők igénybe, és azok is csak az érintettek önkéntes közreműködésével. Ugyanakkor a törvény által bevezetendő eljárásban a bejelentésre a PSZÁF-nak meghatározott határidőn belül végzésben kell reagálnia. A bejelentés alapján a PSZÁF, amennyiben a jogsértés az alapján valószínűsíthető, köteles megindítani a felügyeleti ellenőrzését, attól csak akkor tekinthet el, ha a bejelentéssel érintett szervezettel vagy személlyel szemben már felügyeleti ellenőrzés van folyamatban, vagy a Felügyelet a bejelentésben foglaltakat - a bejelentésben foglaltakkal azonos tényállás és változatlan jogi szabályozás mellett - már elbírálta. A bejelentés „elutasítása” ellen egyfokú jogorvoslat vehető igénybe, melyet a Fővárosi Bíróság bírál el. (Az egyéni jogérvényesítés valódi terepe azonban a polgári per, melynek megindításában az egyéni sérelmet szenvedett nem korlátozott.)

A panasz alapján indított eljárás sem közigazgatási hatósági eljárás, így a Ket. szabályai nem érvényesülnek. Az olyan beadványt, amelyet nem a bejelentésre előírt tartalommal nyújtanak be, a PSZÁF piaci információt tartalmazó panaszként kezeli, ugyanakkor mindenképpen foglalkoznia kell az ilyen beadványokkal is. Az eljárási kötöttségek hiányának köszönhetően a PSZÁF mérlegelheti, hogy a tudomására jutott információk alapján az eljárás mikor induljon meg, hasonlóan ahhoz, amikor a saját észlelése alapján indul valamely eljárás. A panaszost megilleti a tájékoztatáshoz való jog, vagyis tájékoztatni kell arról, hogy az ügyben indokolt vagy sem eljárást indítani, ideértve adott esetben azt is, ha a felügyeleti ellenőrzés már folyamatban van vagy volt, ezért nem szükséges a megindítás. Természetesen annak sincs akadálya, hogy a panaszra adott elutasítást tartalmazó tájékoztatást követően a panaszos úgy egészítse ki a beadványát, hogy azt a PSZÁF már bejelentésként legyen köteles kezelni.

A (3) bekezdéshez: a törvény az ágazati jogszabályokban a kereskedelmi gyakorlatokra vonatkozó speciális rendelkezések kapcsán az eljáró hatóság, illetve az irányadó eljárás meghatározása érdekében a 10. §-hoz, illetve a 17. §-hoz írt indokolásban foglaltakkal összhangban rendezi a PSZÁF eljárását, és rendelkezik arról, hogy a PSZÁF eljárására vonatkozó szabályokat a törvény szerinti szabályokban foglalt eltérésekkel kell alkalmazni, azzal, hogy a törvény szerinti eltérő szabályok adott esetben megelőzik a Psztv. 4. §-ában meghatározott jogszabályok szerinti ügyfajtára irányadó különös eljárási szabályokat, illetve azok a törvényben foglaltak szerint alkalmazandók (v.ö.: a törvény 10. és 17. §-ával és az ahhoz írt indokolással).

A (4) bekezdéshez: a törvény a (2) bekezdéssel beiktatandó új bejelentési és panaszeljárásra is tekintettel pontosítja a PSZÁF kérelemre indított eljárásaiban az ügyfél fogalmát, egyértelművé téve, hogy Psztv. hatósági eljárási rendszerében kérelem alapján indított eljárásnak csak az Psztv. a 37. §-ának (1) bekezdése szerinti eljárások, ügyfélnek pedig az azokat kérelmező tekinthető.

Az (5)-(7) bekezdéshez: a törvény pontosítja a PSZÁF felügyeleti ellenőrzési eljárásának, illetve azon belül az ellenőrzési eljárásnak (célvizsgálat, témavizsgálat, illetve átfogó vizsgálat) a fogalmát.

A (8) és (9) bekezdéshez: a törvény rögzíti, hogy a PSZÁF a bejelentés alapján felügyeleti ellenőrzés megindítása esetén - az adott jogsértés tekintetében a bejelentéssel érintett szervezetnél vagy személynél célvizsgálatot vagy - a bejelentésben érintett rendelkezések betartásának ellenőrzése céljából több, a felügyelete alá tartozó szervezetnél vagy személynél - témavizsgálatot köteles tartani. Ez a rendelkezés a (8) bekezdéssel beiktatandó, a PSZÁF eljárására eltérő határidőket megállapító új 44/A. §-sal is összefüggésben - azt a célt szolgálja, hogy egyértelmű legyen: a bejelentés alapján indított eljárásnak az adott - a bejelentésben megjelölt - jogsértés kivizsgálására, illetve a bejelentésben érintett rendelkezések betartásának ellenőrzésére kell fókuszálnia.

A (10) bekezdéshez: A törvénnyel beiktatandó új 44/A. § célja annak biztosítása, hogy a tartalmi követelményeknek megfelelő fogyasztói, ügyféli beadványok (azaz a bejelentések) esetén a PSZÁF eljárása ésszerű időn belül befejeződjön, és hogy a bejelentő által sérelmezett jogsérelem - még ha az eljárás hivatalból folytatott eljárásnak minősül is - legalább közvetett módon orvoslást nyerjen. Ennek megfelelően a törvény a felügyeleti ellenőrzés lefolytatására vonatkozó, a Psztv. 44. §-ában meghatározott szabályok alóli kivételt állapít meg a bejelentés alapján indított vizsgálatokra, ezáltal biztosítva, hogy a Ket.-től mint főszabálytól való, a 44. §-ban foglalt eltérés nem érvényesül, egyetlen eltérés a 60 napos ügyintézési határidő. A törvény előírja továbbá, hogy az ellenőrzési eljárásban már nem ügyfél bejelentővel közölni kell a bejelentés alapján indított eljárást lezáró határozatot, továbbá azt a határozatot, amelyet a PSZÁF abban a bejelentéskor már folyamatban lévő eljárásban hozott, amelyre tekintettel a bejelentés alapján külön felügyeleti eljárás megindítását mellőzte.

A (11) bekezdéshez: a törvény a bejelentési, illetve panaszeljárás bevezetésével egyidejűleg hatályon kívül helyezi a hatályos Psztv. 56. §-a szerinti bejelentési eljárást, és az 56. §-t egy új, a PSZÁF közérdekű igényérvényesítésére vonatkozó rendelkezéssel tölti ki. Az új rendelkezés a GVH közérdekű igényérvényesítésének új, szabályaihoz igazodik; célja, hogy a PSZÁF hatáskörében feltárt jogsértések esetén is egy eredményesebben alkalmazható eszközt teremtsen a hatóság számára, amely valóban többletet jelenthet a nagy tömegű egyedi jogérvényesítésekhez képest (lásd még a törvény 30. §-ának (22) bekezdéséhez írt indokolást). A PSZÁF közérdekű igényérvényesítési lehetőségének újraszabályozása összefügg a PSZÁF-nak a fogyasztóvédelmi jellegű ügyekben való intenzívebb bevonásával, saját hatáskörben való eljárásai bővülésével. A törvénnyel párhuzamos Fgytv.-módosítás keretében elhagyásra kerül az Fgytv. 39. §-ában a PSZÁF nevesítése, a PSZÁF közérdekű keresetindítására a saját szabályozásában elhelyezett új rendelkezés lesz az irányadó.

A (12) bekezdéshez: Pontosítja a közösségi jogra való hivatkozásokat.

A 32. §-hoz

A szervezett utazási formákról szóló 1990. június 13-i 90/314/EGK tanácsi irányelvben előírt tájékoztatási követelmények (amelyek szerepelnek a 2005/29/EK irányelv II. mellékletében) a megtévesztő mulasztás szempontjából jelentős információnak minősülnek. Az 90/314/EGK irányelvet átültető hazai szabályozás azonban nincs teljesen összhangban a közösségi jogban megállapított tájékoztatási szabályokkal, illetve azokon túlmenő, a 2005/29/EK irányelv átültetését követően megszüntetendő további tájékoztatási követelményeket is megállapít. E szabályozás módosítását lehetővé teendő szükséges a jogalkotási törvénynek megfelelő jogalkotási felhatalmazás megteremtése, mivel a Polgári Törvénykönyv, amely az utazási szerződésre vonatkozó keretszabályokat meghatározza, nem tartalmaz felhatalmazó rendelkezéseket. A hiányzó jogalkotási felhatalmazást ezért a Ptké. II.-ben helyezi el a törvény (egyidejűleg hatályon kívül helyezve annak a Minisztertanács számára feladatot megállapító, idejétmúlt rendelkezéseit).

A 33. §-hoz

A törvény - összhangban a reklámtörvény újrakodifikálásával - a jogrendszeren belüli terminológiai egységesítés érdekében kiigazítja a szerencsejáték szervezéséről szóló 1991. évi XXXIV. törvény 27. § (9) bekezdését.

A 34. §-hoz

Az (1) és (2) bekezdéshez: a törvény egyrészt a jogrendszeren belüli terminológiai egységesítés érdekében kiigazítja az Öpt. egyes, a kereskedelmi kommunikációkra vonatkozó szakaszait, másrészt - a szabályozási cél és a szabályozott terület hasonlósága okán - az Öpt.-t a tájékoztatás tárgyszerűségére vonatkozó követelményt megállapító, az Mpt. 70. § (7) bekezdésben foglaltnak megfelelő rendelkezéssel egészíti ki. A törvény egyidejűleg egyszerűsíti, és a pénzügyi szektorra vonatkozó hasonló szabályokkal összhangban szabályozza az önkéntes kölcsönös biztosító pénztárak elnevezésére vonatkozó közjogi szabályt, egyúttal hatályon kívül helyezve a bíróság hatáskörére vonatkozó külön szabályokat, tekintettel arra, hogy az egyrészt következik a nyilvántartásba vételre vonatkozó szabályokból, másrészt a PSZÁF felügyeleti jogkörét e tekintetben a Psztv. biztosítja. A névviselésen túl pedig, amennyiben kereskedelmi kommunikációja e tekintetben megtévesztő, a PSZÁF a törvény alapján jogosult eljárni az ilyen ügyekben.

A (3) bekezdéshez: a törvény a PSZÁF eljáró hatósággá válásával és a hatásköri, illetve eljárási szabályokkal összefüggésben - az egyéb módosuló törvények tekintetében is alkalmazott megoldáshoz hasonlóan - egyértelmű rendelkezést iktat be az Öpt.-be arra vonatkozóan, hogy a törvénynek a fogyasztókat érintő kereskedelmi gyakorlatokkal összefüggő rendelkezései megsértése esetén a PSZÁF a törvényben foglalt szabályok szerint jár el (v.ö. a 10-12., illetve a 17. §-hoz írt indokolással).

A 35. §-hoz

Az (1)-(4) bekezdéshez: a törvény a jogrendszeren belüli terminológiai egységesítés érdekében (a reklám, illetve a fogyasztó fogalmak egyértelmű, megfelelő használata) kiigazítja a Hpt. 32/E. §-át és - ezzel összefüggő - 124. §-át, valamint a Hpt. XXIX. fejezetének címét.

Az (5) bekezdéshez: a törvény a Hpt. 203. §-át a jelzett terminológiai egységesítés igényére tekintettel, továbbá úgy módosítja, hogy abból hatályon kívül helyezi a megtévesztés általános tilalmára vonatkozó (1) bekezdést, tekintett arra, hogy a jogrendszeri koherencia és az eljáró hatóságok hatáskörének egyértelmű megállapítása érdekében indokolt, hogy az ágazati szabályok ne ismételjék a törvényben, illetve vállalkozás-vállalkozás viszonylatban a Tpvt.-ben foglalt általános szabályokat, hanem csak a valóban érdemben speciális szabályként megjelenő rendelkezéseket tartalmazzák.

A (6) bekezdéshez: a törvény a hatályos Hpt. 202. §-ában foglalt szabályt - a szükséges terminológiai kiigazítással, továbbá összhangban a vonatkozó, a betétbiztosítási rendszerekről szóló 1994. május 30-i 1994/19/EK európai parlamenti és tanácsi irányelvvel - a 2001. évi CXX. törvény (a továbbiakban: Tpt.) rendszeréhez hasonlóan a Hpt.-nek a Betétbiztosítási Alapról és az arról való tájékoztatásról szóló rendelkezései közé helyezi át, azt egyúttal a reklámokon túlmutató körben is, általában a kereskedelmi kommunikációra vonatkozóan előírva. A strukturális átrendezés és az általános vonatkoztatás egyértelművé teszi azt is, hogy e rendelkezés kikényszerítése a PSZÁF hatáskörébe tartozik.

A (7) és (9) bekezdéshez: a törvény egyrészt a Hpt. normatív rendelkezései közé beiktatja azt a kifejezett rendelkezést, amely alapján a Hpt. 235. §-a (1) bekezdésének d) pontja alapján kiadott kormányrendelet szerinti mutatókról (egységesített betéti kamatláb mutató, illetve teljes hiteldíjmutató) az ügyfeleket tájékoztatni kell, másrészt - erre tekintettel - kiigazítja és egyszerűsíti a vonatkozó felhatalmazó rendelkezéseket.

A (8) bekezdéshez: PSZÁF eljáró hatósággá válásával és a hatásköri, illetve eljárási, illetve eljárási szabályokkal összefüggésben - az egyéb módosuló törvények tekintetében is alkalmazott megoldáshoz hasonlóan - egyértelmű rendelkezést iktat be a Hpt.-be arra vonatkozóan, hogy a törvénynek a fogyasztókat érintő kereskedelmi gyakorlatokkal összefüggő rendelkezései megsértése esetén a PSZÁF a törvényben foglalt szabályok szerint jár el (v.ö. a 10-12., illetve a 17. §-hoz írt indokolással).

A (10) bekezdéshez: a törvény a vonatkozó jogszabály-szerkesztési követelményeknek megfelelően kiigazítja az uniós jognak való megfelelést deklaráló jogharmonizációs klauzulát.

A (11)-(13) bekezdéshez: a törvény - összhangban a párhuzamos Fgytv.-módosítással - a jogrendszeren belüli terminológiai egységesítés érdekében kiigazítja a Hpt.-nek a „fogyasztási kölcsön”, illetve a „lakossági kölcsön” fogalmakra vonatkozó meghatározásait, továbbá meghatározza a „fogyasztó” fogalmát.

Fontos e helyen is utalni arra, hogy a fentiekben kifejtettekkel is összhangban a kifejezetten közrendi típusú reklámszabályok tekintetében a Hpt. 201., 202. és 206/A. §-a vonatkozásában a szükséges módosító, illetve hatályon kívül helyező rendelkezéseket a Grt.-törvény tartalmazza.

A 36. §-hoz

Az (1) és (2) bekezdés: a törvény egyrészt a jogrendszeren belüli terminológiai egységesítés érdekében kiigazítja az Mpt. egyes, a kereskedelmi kommunikációkra vonatkozó szakaszait Emellett egyszerűsíti a magánnyugdíj-pénztárak elnevezésére vonatkozó közjogi szabályt, egyben hatályon kívül helyezve annak a hirdetések megtévesztő jellegének tilalmára vonatkozó rendelkezését, tekintettel arra, hogy azt a törvény anyagi jogi szabályai, illetve vállalkozás-vállalkozás viszonyban a Tpvt. már kimondja.

A (3) bekezdéshez: a PSZÁF eljáró hatósággá válásával és a hatásköri, illetve eljárási szabályokkal összefüggésben - az egyéb módosuló törvények tekintetében is alkalmazott megoldáshoz hasonlóan - egyértelmű rendelkezést iktat be az Mpt.-be arra vonatkozóan, hogy a törvénynek a fogyasztókat érintő kereskedelmi gyakorlatokkal összefüggő rendelkezései megsértése esetén a PSZÁF a törvényben foglalt szabályok szerint jár el (v.ö. a 10-12. §-okhoz, illetve a 17. §-hoz írt indokolással).

A 37. §-hoz

Az (1) bekezdéshez: a rendelkezés hatályon kívül helyezi az Fgytv. tájékoztatási és csomagolási követelményeire történő hivatkozást, figyelemmel részint arra, hogy a felhívott szabályok a 2005/29/EK irányelv átültetésével összefüggésben az Fgytv. - a törvénnyel párhuzamos - módosításával hatályon kívül helyezésre kerülnek; másfelől az ilyen normatív tartalom nélküli utalószabály egyébként is szükségtelen, a más jogszabály betartásának kötelezettsége az adott jogszabályból következik. A módosítás egyértelművé teszi továbbá, hogy veszélyes anyag, illetve veszélyes készítmény csak nem ömlesztett formában hozható forgalomba.

A (2) bekezdéshez: a rendelkezés a veszélyes anyagok és veszélyes készítmények megtévesztő jelölésére vonatkozó hatályos szabályozást pontosítja, összhangba hozva azt a vonatkozó - a törvény 59. §-a (2) bekezdésének a) és f) pontjában megjelölt - közösségi jogi rendelkezésekkel, egyben megszüntetve a párhuzamosságot a megtévesztésnek a törvényben kimondott tilalmával.

A (3) bekezdéshez: a rendelkezés a veszélyes anyagok és veszélyes készítmények reklámozására vonatkozó hatályos szabályokat pontosítja, összhangba hozva azokat a vonatkozó - a törvény 59. §-a (2) bekezdésének a) és f) pontjában megjelölt - közösségi jogi rendelkezésekkel, egyben megszüntetve a párhuzamosságot a törvénynek, illetve a reklámtörvénynek a megtévesztő reklámozást érintő rendelkezéseivel.

A (4)-(6) bekezdéshez: a törvény meghatározza a fogyasztóvédelmi hatóság hatásköreit a 2000. évi XXV. törvényben (a továbbiakban: Kbtv.) és végrehajtási rendeleteiben foglalt rendelkezések betartatása tekintetében, azt minden esetben a terméknek a fogyasztók számára történő forgalmazásához kötve. A fogyasztókkal szembeni kereskedelmi gyakorlatokkal összefüggő rendelkezések tekintetében a fogyasztóvédelmi hatóság a törvény szabályai szerint, egyéb, a fogyasztókat érintő rendelkezések betartatásával összefüggésben pedig az Fgytv. alapján jár el. A Kbtv. érintett rendelkezéseinek „fogyasztóvédelmi rendelkezések”-ként való deklarálására azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt.

A 38. §-hoz

Az (1), valamint az (5) és (6) bekezdéshez: a törvény a fogalmi összehangolás igényére tekintettel pontosítja a törvényben a forgalmazó fogalmát, továbbá kiiktatja a „fogyasztó” szóhasználatot, figyelemmel arra, hogy a hulladékgazdálkodás tekintetében a „fogyasztó”-nak a törvénnyel a jogrendszer egészében egységesen meghatározott fogalma nem értelmezhető, mivel a termékek hulladékká válása kapcsán nincs jelentősége a felhasználó laikus minőségének. Ezért a törvény az eddig használt „fogyasztó” fogalmat a „felhasználó”-val váltja ki, megadva annak definícióját is.

A (2) bekezdéshez: a törvény pontosítja a hatályos szabályozás tájékoztatási követelményeit, részint terminológiai szempontból, másrészt pedig - megszüntetve a hatályos rendelkezés deklaratív jellegét - egyértelművé teszi, hogy a termék hulladékgazdálkodási szempontú jellemzőiről való tájékoztatás alapvetően a gyártó kötelezettsége, továbbá, hogy a tájékoztatási követelmény részleteit a törvény végrehajtási szabályai állapítják meg.

A (3) bekezdéshez: biztosítandó, hogy a tájékoztatás ténylegesen megtörténjen, a törvény a forgalmazót is felelőssé teszi a tájékoztatási követelmények betartásáért. Ez a felelősségi rendezés érdekeltté teszi a forgalmazót abban, hogy a gyártó általi teljesítést - ebből a szempontból is - ellenőrizze, illetve, hogy a hiányzó tájékoztatást maga pótolja, természetesen olyan módon, hogy azt a gyártótól beszerzi. Ennek indoka, hogy a gyártó mulasztása esetén a hiányzó információk gyártótól való beszerzésére a forgalmazó van - szerződéses kapcsolatuk révén - leginkább megfelelő helyzetben, legalábbis a felhasználó lehetőségeihez viszonyítva. Ez azonban nem érinti azt a lehetőséget, hogy a forgalmazó, ha a gyártó mulasztása esetén helyt kellett állnia, vagy a hiányzó információ pótlása költséget okozott számára, azt a gyártóval szemben szerződéses jogviszonyuk keretében érvényesítse.

A (4) bekezdéshez: a törvény meghatározza a fogyasztóvédelmi hatóság hatásköreit a 2000. évi XLIII. törvényben (a továbbiakban: Hgt.) és végrehajtási rendeleteiben foglalt rendelkezések betartatása tekintetében. A fogyasztókkal szembeni kereskedelmi gyakorlatokkal összefüggő (alapvetően a fogyasztók tájékoztatására vonatkozó) rendelkezések tekintetében a fogyasztóvédelmi hatóság a törvény szabályai szerint, egyéb, a fogyasztókat érintő (elsősorban a hulladékká vált termékek, illetve csomagolások fogyasztóktól történő visszafogadásáról, visszaváltásáról szóló) rendelkezések betartatásával összefüggésben pedig az Fgytv. alapján jár el. A Hgt. érintett rendelkezéseinek „fogyasztóvédelmi rendelkezések”-ként való deklarálására azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt.

A 39. §-hoz

Az (1) bekezdésben foglalt módosítás annak a követelménynek tesz eleget, mely szerint a jogrendszerben egységesíteni szükséges a „reklám”, illetve „hirdetés” fogalom-használatot. A hatályos törvényszöveg a „minősített” jelző használatára vonatkozó követelményt a szolgáltató „hirdetésében, hivatalos levelezése során, az általa kibocsátott tanúsítványban vagy bármely egyéb módon” írja elő, ahol a „bármely egyéb mód” kitétel arra mutat, hogy ténylegesen minden formában tartózkodni kell nyilvántartásba vétel hiányában a törvény által védett elnevezés használatától. Ezért a törvény - mint szükségtelent - mellőzi e felsorolást.

Szintén a „hirdetés” szóhasználat kiváltása igényéből ered a (2) bekezdés szerinti módosítás. A hatályos törvényszöveg tartalmaz egy olyan további mondatrészt is, mely szerint a szolgáltató „a tanúsítás tényét hirdetésében, hivatalos levelezése során és bármely egyéb módon használhatja”. A törvény elhagyja ezt a mondatrészt, figyelemmel arra, hogy arra, hogy valaki egy megszerzett minősítést (akkreditációt) használjon, nem szükséges jogszabályi felhatalmazás.

Összességében egyik módosítás sem jelent tartalmi változást a hatályos szabályozáshoz képest, ugyanakkor megszünteti a - bizonytalan tartalmú - „hirdetés” szóhasználatot, összekapcsolva azt a normatív tartalommal nem rendelkező szövegrészek elhagyásával.

A 40. §-hoz

Az (1) bekezdés a reklámtörvény újrakodifikálására tekintettel korrigálja a 2001. évi XCVI. törvény (a továbbiakban: Grüft.) hivatkozását.

A (2) bekezdés a törvény rendelkezéseinek megsértése esetén eljáró hatóságokat, és az azok eljárására irányadó szabályokat határozza meg. Tartalmi változás annyiban történik, hogy a Grüft. 2. §-ában a fogyasztók tájékoztatását szolgáló közlemények megjelenítésére vonatkozó követelmény tekintetében a fogyasztóvédelmi hatóság hatásköre kerül megállapításra (különválasztva ezeket az üzletfeliratoktól, amelyek továbbra is az üzlet működési engedélyét kiadó jegyző feladatkörébe tartoznak). A további változások kodifikációs jellegű korrekciói a hatályos törvényszövegnek, illetve abból a rendszerből következnek, amely szerint az Fgytv. - a törvénnyel párhuzamos - módosítása a fogyasztóvédelmi hatóság eljárását szabályozza.

A Grüft. érintett rendelkezéseinek „fogyasztóvédelmi rendelkezések”-ként való deklarálására azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt.

A 41. §-hoz

A törvény az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvényt (a továbbiakban: Ektv.) egyrészt a fentiekben jelzett terminológiai egységesítés okán, másrészt az alapvetően az e területet szabályozó - a 2005/29/EK irányelvhez képest speciális - közösségi jogi rendelkezésekből következő tájékoztatási szabályokat átültető rendelkezéseknek a vonatkozó közösségi jogi követelményekre és az általános szabályokra is tekintettel való kiigazítása, valamint a reklámtörvény - a törvénnyel összefüggő, azzal párhuzamos - újrakodifikálását megvalósító Grt.-törvényben a közvetlen megkeresés módszerével küldött reklámanyagokra (direkt marketing) vonatkozó új általános szabályokkal való összhang biztosítása céljából módosítja. Az előbbiekkel összefüggésben a törvény módosítja az Ektv. hatásköri szabályait, egyértelművé téve, mely esetekben melyik hatóság és mely törvény alkalmazásával jár el.

Az (1) bekezdésbeli módosítás a törvény 2. §-ához írt indokolásban írtakkal összhangban az „elektronikus kereskedelmi szolgáltatás” definícióját hozzáigazítja a törvényben használt „áru” fogalom tartalmához.

A (2) bekezdés az Ektv. 4. §-ában foglalt tájékoztatási követelményeket egyrészt a 2005/29/EK irányelvbeli követelményekkel összhangban, az Fgytv.-nek a törvénnyel párhuzamos módosítására is tekintettel arra a körre szűkíti, amely közvetlenül a speciális közösségi jogi előírásokból (nevezetesen a belső piacon az információs társadalommal összefüggő szolgáltatások, különösen az elektronikus kereskedelem egyes jogi vonatkozásairól szóló 2000. június 8-i 2000/31/EK európai parlament és tanács irányelvből) fakad, másrészt pontosítja a 2000/31/EK irányelvnek megfelelően. Ennek megfelelően a 2000/31/EK irányelvben előírtakon túli követelmények nem jelennek meg a 4. §-ban.

A (3)-(7) bekezdés a 2000/31/EK irányelvnek való pontosabb megfelelés érdekében pontosítja, illetve kiigazítja az elektronikus úton történő szerződéskötésre vonatkozó, az Ektv. 5. §-ában és 6. §-ában foglalt szabályokat.

A (8) bekezdésben a törvény az elektronikus hirdetésre vonatkozó szabályokat (Ektv. 14. §-a és 14/A. §-a) alkotja újra arra tekintettel, hogy a Grt.-törvény a használt médiumtól függetlenül érvényesülő általános szabályként fogalmazza meg, hogy reklám természetes személynek mint reklám címzettjének közvetlen megkeresés módszerével (azaz közvetlen üzletszerzésként) kizárólag akkor küldhető, ha ahhoz a reklám címzettje előzetesen hozzájárult (Grt.-törvény 6. §). Ennek megfelelően a törvény egyrészt összhangba hozza az elektronikus hirdetéssel kapcsolatos fogalommeghatározásokat a Grt.-törvénybeli fogalommeghatározásokkal, megtartva ugyanakkor a szabályozás azon elemét, miszerint az Ektv. rendszerében az elektronikus hirdetés szélesebb kört fed le: nem csak a reklámtartalmú küldeményekre, hanem a társadalmi cél megvalósításához kapcsolódó, reklámnak nem minősülő tájékoztatásokra is kiterjed. Emellett a törvény az Ektv.-ben csak azokat a szabályokat tartja meg, amelyek ezen eltérésre tekintettel vagy a 2000/31/EK irányelv speciális követelményeire tekintettel a törvény anyagi jogi szabályaiban, illetve a Grt.-törvényben foglalt általános szabályokhoz képest különös szabályként itt szabályozandók.

Emellett az módosítás átláthatóbbá teszi a vonatkozó szabályok szerkezetét és egy alcím alá rendezi az elektronikus hirdetésekre vonatkozó szabályok mindegyikét, amelyeket az előbbiekben említetteken túl csak annyiban módosít - a (2) bekezdésben az Ektv. 4. §-ának módosítása kapcsán írtakhoz hasonlóan -, amennyiben az a 2000/31/EK irányelvnek való pontosabb megfelelés érdekében szükséges.

Megjegyzendő, hogy a módosítással az érdemi szabályok alapvetően nem változnak meg, hiszen a Grt.-törvénybeli általános szabály éppen az Ektv. hatályos szabályait (az Ektv. 14. §-ának főszabályát) veszi alapul, és a törvény a Nemzeti Hírközlési Hatóságnak (NHH) a kéretlen elektronikus hirdetésekkel kapcsolatos hatásköreit is változatlanul hagyja [ennek megfelelő szabályokat tartalmaz a Grt.-törvény 24. §-ának (4) bekezdése is]. Egyetlen érdemi változásként a Ektv. 14. §-a (9) bekezdésének hatályon kívül helyezését lehetne értékelni, ugyanakkor belátható, hogy e kivételnek tűnő szabály megtartása nem indokolt, hiszen a személyes adatok kezeléséhez mindenképpen az illető hozzájárulása szükséges, és ezért érdemben a Grt.-törvénybeli általános szabály alkalmazása nem jelent érdemben többletterhet a jelenlegi szabályokhoz képest (a Grt.-törvény az új általános szabályhoz kapcsolódó átmeneti szabályok között e tekintetben is megfelelő, kilenc hónapos átmeneti időt biztosít).

A (9)-(16) bekezdésben foglalt módosítások a fentebb részletezett változásoknak megfelelő technikai jellegű módosításokra irányulnak az Ektv. hatásköri és eljárási szabályai tekintetében. A korábbiakban kifejtettek szerint rögzítésre kerül, hogy a törvény szerinti kereskedelmi gyakorlatokra vonatkozó rendelkezések tekintetében a törvény szerinti hatóságok, az egyéb fogyasztóvédelmi rendelkezések tekintetében pedig a fogyasztóvédelmi hatóság jogosult eljárni a törvény, illetve az Fgytv. 16/A. § (1) és (2) beezdése szerint. Az érintett rendelkezések fogyasztóvédelmi rendelkezésként azonosítása azért szükséges, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt. Egyebekben érdemi változást a törvény nem tartalmaz.

A (17) bekezdés pontosítja a közösségi jogra való hivatkozásokat.

A (18) bekezdés azokat a kisebb technikai jellegű módosításokat tartalmazza, amelyek a fenti módosításokra tekintettel az Ektv. belső koherenciájának biztosítását, illetve a törvény miatt szükségessé váló terminológiai egységesítés megvalósítását célozzák.

A 42. §-hoz

Az (1)-(3) bekezdéshez: a törvény egyrészt a jogrendszeren belüli terminológiai egységesítés érdekében - módosítja és kiigazítja a Tpt.-nek a „hirdetésre” vonatkozó szabályait (a hatályos Hpt. „hirdetés”-fogalmának megfelelő módosításával, és a két törvény fogalmi rendszerének közelítésével is párhuzamosan), oly módon, hogy a hatályos Tpt. vonatkozó szabályait a kereskedelmi kommunikációkra általában mondja ki, és csak ott szűkíti a rendelkezések tartalmát a szűkebb értelemben vett reklámra, ahol ez - az értékpapírok nyilvános kibocsátásakor vagy piaci bevezetésekor közzéteendő tájékoztatóról és a 2001/34/EK irányelv módosításáról szóló 2003. november 4-i 2003/71/EK európai parlamenti és tanácsi irányelvvel is összhangban - valóban indokolt. Emellett a tájékoztató engedélyezésének megtagadása tekintetében a törvény, az egyértelműség érdekében - figyelemmel a PSZÁF-nak a törvény szerinti hatóságkénti eljárására, illetve a törvény anyagi szabályainak a Tpt. szerinti kereskedelmi kommunikációk tekintetében való érvényesítésére - pontosítja, hogy az engedély megtagadására mely jogszabályi rendelkezések megsértése esetén kerülhet sor (megjegyzendő: e rendelkezés alkalmazásakor továbbra is érvényesül a Tpt. 13. § (2) bekezdése szerinti, a 809/2004/EK rendeletre utaló szabály).

A (4) bekezdéshez: a törvény - a Hpt.-be egy új 205/A §-t beiktató módosítás szövegével megegyező okok alapján, a befektetőkártalanítási rendszerekről szóló 1997. március 3-i 97/9/EK európai parlamenti és tanácsi irányelvvel összhangban - kiigazítja a Tpt. 214. §-ának (4) bekezdését, egyértelművé téve, hogy ez a szabály nem csak a kifejezett reklámokra, de általában a kereskedelmi kommunikációkra vonatkozik, ami egyben azt is egyértelműsíti, hogy ezekben az esetekben a PSZÁF jogosult eljárni.

Az (5) bekezdéshez: a törvény a fentebb az (1)-(3) bekezdés kapcsán írt indokok alapján, és az azokban a bekezdésekben foglalt módosításokkal összhangban kiigazítja a Tpt. 293. §-ának (2) és (3) bekezdését.

A (6) bekezdéshez: a törvény a PSZÁF hatósággá válásával, és a hatásköri, illetve eljárási szabályokkal összefüggésben - az egyéb módosuló törvények tekintetében is alkalmazott megoldáshoz hasonlóan - egy új LVI/A. Fejezetként egyértelmű rendelkezéseket iktat be a Tpt.-be, amelyek értelmében a törvény szerinti, a fogyasztókat érintő kereskedelmi gyakorlat megsértése esetén a PSZÁF a törvényben foglalt szabályok szerint jár el (v.ö. a 10-12., illetve a 17. §-hoz írt indokolással).

A (7) bekezdéshez: a törvény a vonatkozó jogszabály-szerkesztési követelményeknek megfelelően kiigazítja az uniós jognak való megfelelést deklaráló jogharmonizációs klauzulát.

A (8) bekezdéshez: a törvény a (6) bekezdés szerint beiktatandó új 406/A. § megfelelő alkalmazása érdekében, igazodva a Tpt. rendszeréhez a Tpt. 1. számú mellékletében szereplő rövidítéseket kiegészíti a törvényre utaló rövidítéssel.

A 43. §-hoz

Az (1) bekezdéshez: a törvény hatályon kívül helyezi a hatályos rendelkezés - a törvénnyel meg nem engedhető módon párhuzamos - megtévesztési tilalmát. A hatályos rendelkezés (2) bekezdésében írt hatásköri szabályozás a törvény eljárási szabályai között is megtalálható, erre tekintettel indokolt annak ehelyütt való elhagyása.

A (2) bekezdéshez: a törvény a terminológiai egységesítés, valamint az egyértelmű normatív szabályozás igényére figyelemmel pontosítja a szaporítóanyagok címkézésére vonatkozó rendelkezéseket.

A (3) bekezdéshez: a törvény az egyértelmű hatósági hatásköri szabályozás érdekében beiktatja az Nftv.-be az arra vonatkozó kifejezett rendelkezést, hogy a törvény és a végrehajtására kiadott jogszabályok rendelkezéseinek kikényszerítése alapvetően a növénytermesztési hatóság feladatköre.

A (4) bekezdéshez: mivel a szaporítóanyag jelölésére (címkézésére) vonatkozó jogszabályi rendelkezések közösségi jogi eredetűek, s mint ilyenek a 2005/29/EK irányelv tekintetében, a megtévesztő mulasztás szempontjából relevánsak, betartatásukat az általános indokolás II. részében írtakra tekintettel a fogyasztóvédelmi hatósághoz indokolt rendelni, amennyiben az fogyasztót érint. Az említett rendelkezések „fogyasztóvédelmi rendelkezések”-ként való deklarálására azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt

Az (5) bekezdéshez: a törvény az egyértelmű szabályozás igényére tekintettel pontosítja a törvény jogkövetkezmény-katalógusát.

A (6) bekezdéshez: a megtévesztésre vonatkozó tilalom hatályon kívül helyezésével összhangban a törvény hatályon kívül helyezi az ahhoz kapcsolódó hatásköri szabályt is.

A 44. §-hoz

Az (1) bekezdéshez: a törvény - az egyéb pénzügyi tárgyú törvények módosításával összhangban - a 2003. évi LX. törvénynek (a továbbiakban: Bit.) a biztosító egyesületek elnevezésére vonatkozó szabályait oly módon módosítja, hogy azok kizárólag az elnevezésre vonatkozzanak, egyben kiiktatva a rendelkezésből a hirdetésekre utalást, hiszen egyébként a kereskedelmi kommunikációban a megtévesztés tilalmát (ideértve a megtévesztő névhasználatot is) a törvény anyagi jogi szabályai, illetve vállalkozás-vállalkozás viszonyban a Tpvt. már kimondja.

A (2) bekezdéshez: a törvény a PSZÁF eljáró hatósággá válásával és a hatásköri, illetve eljárási szabályokkal összefüggésben - az egyéb módosuló törvények tekintetében is alkalmazott megoldáshoz hasonlóan - egy új alcím alatt, új 167/A §-ként egyértelmű rendelkezést iktat be a Bit.-be arra vonatkozóan, hogy a törvénynek a fogyasztókat érintő kereskedelmi gyakorlatokkal összefüggő rendelkezései megsértése esetén a PSZÁF a törvényben foglalt szabályok szerint jár el (v.ö. a 10-12., illetve a 17. §-hoz írt indokolással).

A (3) bekezdéshez: a törvény - tekintettel arra, hogy a PSZÁF biztosítók tekintetében fennálló hatáskörét a törvény folytán nem csak a Pénzügyi Szervezetek Állami Felügyeletéről szóló törvény állapítja meg - kiigazítja a Bit. erre vonatkozó hatályos 168. §-át.

A (4) bekezdéshez: a törvény a vonatkozó jogszabály-szerkesztési követelményeknek megfelelően kiigazítja az uniós jognak való megfelelést deklaráló jogharmonizációs klauzulát.

A 45. §-hoz

Az (1) bekezdéshez: elektronikus hírközlésről szóló 2003. évi C. törvény (a továbbiakban: Eht.) 21. §-a (6) bekezdésének módosításával az Fgytv.-módosítással összhangban egyértelművé teszi, hogy melyek azok a fogyasztóvédelmi rendelkezések, amelyek vonatkozásában az eljárás a fogyasztóvédelmi hatóság hatáskörébe tartozik. Ezzel összefüggésben a jelenlegi (6) bekezdés hatályon kívül helyezése indokolt. A megjelölt rendelkezések „fogyasztóvédelmi rendelkezések”-ként való deklarálására azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében a fogyasztóvédelmi hatóság eljárása indokolt.

A (2) bekezdéshez: az Eht.-nek - az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002. március 7-i 2002/21/EK európai parlamenti és tanácsi irányelv alapján kialakított - fogalmi rendszerére tekintettel, valamint a törvénnyel és az azzal párhuzamos Fgytv.-módosítással összefüggésben érvényesítendő fogalmi, terminológiai tisztázás érdekében, a rendelkezés eredeti céljának megfelelően indokolt az Eht. 126. §-ában a „fogyasztók” helyett az „előfizetők és felhasználók” jogairól rendelkezni.

A (3) bekezdéshez: indokolt, hogy amennyiben a képviselő a bejelentést más hatósághoz továbbítja, erről a bejelentő is értesüljön, ezért ezt a törvény szerinti módosítás - tekintettel arra, hogy a képviselő nem mint hatóság jár el - ezt kifejezetten előírja a képviselő kötelezettségeként.

A (4) bekezdéshez: a törvény - az eljáró hatóságok hatásköreinek egyértelművé tételére vonatkozó célkitűzésnek megfelelően - pontosítja az NHH-nak az általános szerződési feltételekkel összefüggő piacfelügyeleti hatáskörét, egyértelművé téve, hogy az az Eht. által szabályozott körben áll fenn.

Az (5) és (6) bekezdéshez: az Eht. 138. §-ának (3) bekezdésében foglalt rendelkezések arra tekintettel kerülnek átalakításra, hogy az Fgytv. - a törvénnyel párhuzamos - módosítása egységes panaszkezelési szabályozást tartalmaz (az Fgytv. a módosítással beiktatandó 17/A. és 17/C. §-ában). Így ehelyütt csak az Eht.-ben szabályozott tevékenységekhez kapcsolódó speciális szabályokat indokolt rögzíteni.

A (7) bekezdéshez: az e bekezdésben foglalt módosítások a törvénnyel összefüggő terminológiai jellegű - a fentebb az e § (1) bekezdése kapcsán írtakkal megegyező célú - pontosításokat tartalmazzák.

A 46. §-hoz

A törvény a terminológiai egységesítés keretében kiiktatja a „fogyasztói forgalom” definiálatlan használatát, s a helyett a törvény szóhasználatával összhangban álló megjelölést alkalmaz.

A 47. §-hoz

Az (1) bekezdéshez: a törvény a 2005. évi XXV. törvény (a továbbiakban: Tétv.) közösségi jogi eredetű, így a törvény szempontjából, a megtévesztő mulasztás tekintetében releváns tájékoztatási követelményt előíró rendelkezéseit a fogyasztói pénzügyi szolgáltatások távértékesítéssel történő forgalmazásáról szóló 2002. szeptember 23-i 2002/65/EK európai parlamenti és tanácsi irányelv - a törvény 59. §-a (2) bekezdésének h) pontjában megjelölt - rendelkezéseinek megfelelően pontosítja.

A (2) bekezdéshez: a Tétv. fogyasztók tájékoztatására vonatkozó rendelkezéseinek betartatása tekintetében a PSZÁF a törvény szabályai szerint jár el, figyelemmel arra, hogy az ilyen tájékoztatási követelmények megsértése egyben megtévesztő mulasztásnak is minősülhet az irányelv 7. cikkének (5) bekezdésében foglalt megoldás miatt.

A (3) bekezdéshez: a törvény a Tétv. „fogyasztó” fogalmát a törvényben alkalmazott terminológiára tekintettel igazítja ki.

A 48. §-hoz

Az (1) bekezdéshez: a törvény - összhangban az Fgytv.-nek a törvénnyel párhuzamos módosításával, az Fgytv. 2. §-a r) pontjában adott meghatározással - meghatározza a „forgalmazás” a törvényben használt, de eddig nem definiált fogalmát.

A (2) bekezdéshez: a rendelkezés a személyes adatok védelméről és a közérdekű adatok nyilvánosságáról szóló 1992. évi LXIII. törvénnyel való összhang megteremtése, törvényi szinten történő nyilvántartás előírása érdekében kiegészíti a 2005. évi CLXIV. törvényt (a továbbiakban: Kertv.) a kereskedelmi hatóságot a kereskedelmi szakértőkről nyilvántartás vezetésére feljogosító rendelkezéssel.

A (3) bekezdéshez: a Kertv. 5. §-ának hatályos (4) és (5) bekezdésében foglalt rendelkezések arra tekintettel kerülnek átalakításra, hogy az Fgytv. - a törvénnyel párhuzamos - módosítása egységes panaszkezelési szabályozást tartalmaz (az Fgytv. a módosítással beiktatandó 17/A-17/C. §-ában). Így ehelyütt csak a kereskedelmi tevékenységhez kapcsolódó speciális szabályokat indokolt rögzíteni. A vásárlók könyve továbbra sem kizárólagos eszköze a panaszok megtételének, hanem egy lehetséges módja, amelyet a kereskedő köteles biztosítani. A bejegyzések kezelésére irányadó fogyasztóvédelmi eljárási szabályokat - a természetes személy - fogyasztók tekintetében a módosított Fgytv. tartalmazza, a fogyasztónak nem minősülő vásárlók tekintetében pedig továbbra is a Kertv. végrehajtására kiadott kormányrendelet rendelkezései lesznek az irányadók.

A Kertv. 5. §-ának (6) bekezdése részint az önálló turisztikai törvény megalkotására, valamint a vendéglátási tevékenység újraszabályozására tekintettel kerül módosításra, másrészt hatályon kívül helyezi a 2005/29/EK irányelv átültetésével nem összeférhető tájékoztatási követelményeket.

A Kertv. 5. §-ának hatályos (7) bekezdésében foglalt, a 18. éven aluli személyek kiszolgálására vonatkozó tilalom - az Fgytv.-nek a törvénnyel párhuzamos módosítása révén - átkerül az Fgytv.-be, annak a módosítással beiktatandó 16/A. §-ába, figyelemmel arra is, hogy a gyermek- és fiatalkorúak védelmét célzó rendelkezéseket a fogyasztóvédelmi hatóság kényszeríti ki, s az Fgytv. speciális jogkövetkezményeket és eljárási rendelkezéseket kapcsol e szabályok megsértéséhez.

Az új (7) bekezdés a Kertv. 5. §-a hatályos (8) bekezdésének szabályát fogalmazza meg, általánosabb körben, s a törvény megfelelő jogalkotási felhatalmazással is kiegészíti a Kertv.-t az ilyen speciális forgalmazási korlátozások megalkotásához, azok lehetőségét a közerkölcs és a közrend védelméhez, illetve közbiztonsági okokhoz rendelve [lásd a Kertv. 12. §-a (1) bekezdésének p) pontját a (6) bekezdésben].

A (4) bekezdéshez: a Kertv. 9. §-ának újraalkotását a hatósági hatáskörök egyértelmű szabályozásának igénye indokolta. A törvény egyértelművé teszi, hogy a Kertv. és a végrehajtására kiadott jogszabályok rendelkezéseinek végrehajtását fő szabály szerint a kereskedelmi hatóság (a jegyző vagy a Magyar Kereskedelmi Engedélyezési Hivatal) kényszeríti ki. A törvény egyes rendelkezései a fogyasztóvédelmi hatóság hatáskörébe tartoznak. Értelemszerűen a kereskedelmi tevékenységre vonatkozó jogszabályi előírásokat ezek mellett még számos egyéb hatóság is ellenőrzi (így például az adóhatóság), azok azonban a saját szabályozásukból nyerik erre a hatáskört, s nem is a Kertv. és végrehajtási szabályai, hanem a sajátos ágazati jogszabályok rendelkezéseit kényszerítik ki (adott esetben a kereskedelmi tevékenységek tekintetében). A fogyasztóvédelmi hatóság is még számos ponton hatáskörrel rendelkezik a kereskedelmi tevékenységek tekintetében, amikor az Fgytv. rendelkezéseinek és más, „fogyasztóvédelmi rendelkezéseket” tartalmazó jogszabályok betartásának kikényszerítésére jár el. A módosított 9. § (3) és (4) bekezdése a hatályos törvényszöveget tartalmazza. Az (5) bekezdés a kereskedelmi hatóság intézkedési katalógusát szabályozza újra, míg a (6) bekezdés törvényi szintre emeli azokat a kereskedelmi hatósági intézkedéseket, amelyek tekintetében nem megengedett a jogorvoslat.

Az (5) bekezdéshez: a Kertv. 12. §-a (1) bekezdésének a) pontjában adott felhatalmazás pontosításra kerül a tekintetben, hogy a törvény végrehajtására kiadott kormányrendeletben a jogkövetkezmények alkalmazásának szabályait meg kell határozni (tekintettel arra, hogy a jogkövetkezmény-katalógust a törvény - kimerítő jelleggel - megállapítja, az alkalmazás szempontjait azonban nem tartalmazza).

A (6) bekezdéshez: a Kertv. 12. § (1) bekezdése f) pontjának módosítására az okból kerül sor, hogy a fogyasztói panaszok intézésének külön rendjét - a törvénnyel párhuzamos módosítást követően - az Fgytv. állapítja meg, míg a panaszok vásárlók könyvében történő dokumentálásának szabályairól a Kertv. már kimerítően rendelkezik.

A Kertv. 12. § (1) bekezdése g) pontjának módosítása egyértelművé teszi, hogy a rendelkezés a kereskedelmi hatóságra vonatkozik.

A (7) bekezdéshez: a Kertv. 12. §-ának (1) bekezdését kiegészítő rendelkezések meglévő szabályozások hiányzó jogalkotási felhatalmazását pótolják. A p) pontban írt felhatalmazó rendelkezés a Kertv. 5. §-a (7) bekezdésében újraalkotott „láttató szabály”-hoz kapcsolódik.

A (8) és (9) bekezdéshez: a Kertv. 12. §-ának (2) bekezdésébe beiktatandó új f) pontra, illetve az ugyanezen §-ba beiktatandó új (7) bekezdésre azért van szükség, mert az illetékekről szóló 1990. évi XCIII. törvény (a továbbiakban: Itv.) 67. §-a (2) bekezdésének 2008. január 1-jétől hatályos szövege egyértelműen törvényi felhatalmazásokhoz köti az igazgatási szolgáltatási díj megállapítására vonatkozó rendelet megalkotását. E rendelkezések ezt a törvényi szintű jogszabályi hátteret teremtik meg a kereskedelemért felelős miniszter irányítás alá tartozó kereskedelmi hatóság részére az általa lefolytatott eljárásokért fizetendő díjak, illetve a műszaki biztonsági hatóság részére a műszaki biztonsági hatósági eljárásért fizetendő díjak vonatkozásában.

A Kertv. 12. §-ába beiktatandó (6) bekezdésben foglalt felhatalmazó rendelkezést a vendéglátás tekintetében történt kormányzati felelősségi rend változás teszi szükségessé.

A (10) bekezdéshez: a szövegcserés módosítások a törvénnyel történő fogalmi egységesítésre tekintettel biztosítják a Kertv.-en belüli, illetve a törvény fogalom-használatával való összhangot. A b) pont pedig egyértelművé teszi, hogy az „üzlet” fogalmába beleértendő a mozgóbolt is.

A 49. §-hoz

Az (1) bekezdéshez: a törvénnyel történő módosítás során az átláthatóság érdekében újrastrukturálásra kerülnek a Vet.-nek a felhasználók tájékoztatására vonatkozó szabályai. E rendelkezések összegyűjtve a törvénynek „A FELHASZNÁLÓK JOGAI ÉS A VÉDENDŐ FOGYASZTÓK” című fejezetében kerülnek elhelyezésre.

Formailag új csupán az 56/A. § (1) bekezdése, amely - a 2007. évi LXXXVI. törvény (a továbbiakban: Vet.) többi rendelkezésének megfelelő érvényesíthetősége érdekében - egy helyen rendelkezik a felhasználók tájékoztatására vonatkozó szabályokról.

Az 56/A. § (1) bekezdése a hatályos Vet. 72. §-a (3) bekezdésének utolsó mondatát veszi át, a (2) bekezdése pedig a hatályos Vet. 153. §-ának (1) bekezdésében foglalt rendelkezést veszi át (annak hatályon kívül helyezése mellett). Az 56/A. § (3) bekezdése a hatályos Vet. 45. §-ában foglalt rendelkezést veszi át (annak hatályon kívül helyezése mellett). Az 56/A. § (4) bekezdése a hatályos Vet. 153. §-ának (3) bekezdésében foglalt rendelkezést veszi át, azzal a különbséggel, hogy meghatározza a tájékoztatási kötelezettség alanyát is. E szerint a villamos energia hatékony felhasználására, az energiatakarékos eszközök használatával járó előnyökre vonatkozó ismeretekről a Magyar Energia Hivatal (a továbbiakban: Hivatal) nyújt tájékoztatást a honlapján. A tájékoztatás módjára és tartalmára vonatkozó részletes szabályokat a miniszter rendeletben határozza meg.

A (2) bekezdéshez: a törvény kiegészíti a Vet. felhasználókat érintő rendelkezései betartatásához kapcsolódó, a Vet. 57. §-ában adott hatásköri rendezést a következők szerint. Megadja a villamosenergia-ellátásból történő, fizetési késedelem miatt végrehajtott felfüggesztésre vagy kikapcsolásra, illetve a tartozás rendezését követően a felhasználó ellátásba történő ismételt bekapcsolására vonatkozó rendelkezések megsértése esetén irányadó eljárási szabályokat és hatáskörmegosztást is, a hatályos szabályozás mintájára: lakossági fogyasztókkal szembeni jogsértés esetén a fogyasztóvédelmi hatóság jár el, lakossági fogyasztónak nem minősülő felhasználókkal szembeni jogsértés esetén pedig a Hivatal. A Vet. tájékoztatási kötelezettségre vonatkozó rendelkezéseinek lakossági fogyasztókkal szembeni megsértése esetén az eljárást a fogyasztóvédelmi hatósághoz rendeli. Ennek oka az, hogy a Vet. e tájékoztatási követelményei közösségi jogi eredetűek, és a 2005/29/EK irányelv 7. cikkének (5) bekezdése az ilyen közösségi jogi tájékoztatási követelmények megsértését adott esetben a megtévesztő mulasztás körében tisztességtelen kereskedelmi gyakorlatként értékeli. (A fogyasztóvédelmi hatóság eljárása tekintetében lásd a 17. §-hoz írt indokolást.)

A fogyasztóvédelmi hatóság eljárására az Fgytv., illetve - a tájékoztatási követelmények betartatása tekintetében - a törvény rendelkezéseit kell alkalmazni azzal, hogy a Vet. szerinti lakossági fogyasztó az Fgytv. illetve a törvény alkalmazásában fogyasztónak minősül akkor is, ha nem természetes személy. Ennek kimondására azért van szükség, mert az Fgytv. és a törvény személyi hatálya csak a természetes személy fogyasztókra terjed ki, azonban a Vet.-ben „lakossági fogyasztó”-ként meghatározott személyi kört nem indokolt erre a szempontra tekintettel megosztani, hanem indokolt e szempontból a természetes személy fogyasztókkal azonos módon kezelni.

A Vet. érintett rendelkezéseinek „fogyasztóvédelmi rendelkezések”-ként való deklarálására az 57. § (3) bekezdésében azért van szükség, mert az Fgytv. a fogyasztóvédelmi hatóság eljárását (hatáskörét és a jogkövetkezmények alkalmazását) a „fogyasztóvédelmi rendelkezések”-hez kapcsolja. Ezért az Fgytv.-től eltérő jogszabályokban ilyenként nevesíteni kell azokat a rendelkezéseket, amelyek tekintetében az eljárást a fogyasztóvédelmi hatósághoz telepítjük.

A (3) és (4) bekezdéshez: a törvény - a vonatkozó, a villamos energia belső piacára vonatkozó közös szabályokról és a 96/92/EK irányelv hatályon kívül helyezéséről szóló 2003. június 26-i 2003/54/EK európai parlamenti és tanácsi irányelvvel összhangban (A. melléklet) - pontosítja a Vet.-nek az egyetemes szolgáltató által a szerződésben megadandó információkra vonatkozó szabályokat, egyértelművé téve, hogy az aktuális, a szerződés megkötésekor érvényes áron túl elegendő a szolgáltatás díját, valamint a választható fizetési módokat meghatározó üzletszabályzat elérhetőségére vonatkozó tájékoztatás megadása, másrészt kiegészítve az i) pontban a kiegészítő szolgáltatásokra vonatkozó adatokkal.

Az (5) bekezdéshez: a törvény egyértelművé teszi a fogyasztóvédelmi hatóság és a Hivatal feladatát és jogosultságait, az üzletszabályzat jóváhagyása kapcsán.

A (6) ás (7) bekezdéshez: a törvény kisebb kodifikációs jellegű változtatásokat hajt végre a hatályos Vet. 73. §-ában és 143. §-ában annak érdekében, hogy a törvény által beiktatandó - a törvény szerinti eljáró hatóságok hatáskörét és eljárásuk szabályait a Vet. egyes rendelkezéseihez kötődően kimondó (2) bekezdésében a hivatkozandó rendelkezések egyértelműen beazonosíthatóak legyenek. A törvény a 73. § rendelkezéseit érdemben nem változtatja meg.

A (8) bekezdéshez: a törvény egyszerűsíti a hatályos Vet. 145. §-ában foglalt rendelkezéseket, és a lényegében azonos - jelenleg csak a tárgya szerint (jogszabályt sértő ár, illetve díj) külön megjelenített - eljárási rendelkezéseket egyetlen rendelkezésbe foglalja össze, másrészt - a hatályos Vet.-tel szemben - megerősíti a Hivatal eljárási jogosítványait, amennyiben közvetlenül bírságot szabhat ki, ezáltal jelentősen gyorsítva és egyszerűsítve az eljárást, hiszen a jövőben nem lesz szükséges - pusztán a bírság kiszabása végett - a GVH megkeresése.

A (9) bekezdéshez: a törvény az (1) bekezdéssel beiktatandó új alcímmel is összefüggésben (amelybe kiigazítva átkerülnek a hatályon kívül helyezésre kerülő 153. § rendelkezései) kiigazítja a hatályos Vet. XVIII. Fejezetének címét, és abból hatályon kívül helyezi a „tájékoztatás” kifejezést.

A (10) bekezdéshez: a törvény - összefüggésben a Hivatal és a fogyasztóvédelmi hatóság hatásköreinek egyértelműbb elhatárolását célzó 57. §-t érintő (2) bekezdésbeli módosítással - kiigazítja a hatályos Vet. 159. §-ának r)-sz) pontját. Ennek keretében világossá teszi, hogy a Hivatal az sz) pontban foglalt hatáskörében csak a lakossági fogyasztónak nem minősülő felhasználók tekintetében jár el, kodifikációs jellegű kiigazításokat eszközöl az s) pont tekintetében, és az r) pont tekintetében - a 2005/29/EK irányelv szerinti a fogyasztókkal szembeni tájékoztatást előíró nemzeti rendelkezéseket korlátozó követelményeknek megfelelően - egyértelművé teszi, hogy a Hivatal a törvényben szabályozott tájékoztatási követelményeken túl a lakossági fogyasztók tekintetében nem határozhat meg részletes szabályokat a tájékoztatás tartalmára vonatkozóan, pusztán a kapcsolattartás módjára vonatkozóan állapíthat meg - technikai jellegű, formai - minimumkövetelményeket.

A (11) bekezdéshez: A törvény a kapcsolódó végrehajtási jogszabályok megalkotására a Kormány részére adott felhatalmazást egészíti ki egy új elemmel, a műszaki biztonsági hatóságok kijelölésére adott felhatalmazással, tekintettel arra, hogy törvényi szinten hiányzott az alapja a műszaki biztonsági hatóság kijelölésére vonatkozó, rendeleti szintű szabályozásnak.

A (12) bekezdéshez: a Vet. 170. §-a (2) bekezdésének 5. pontjában adott jogalkotási felhatalmazást a törvénnyel történő módosítás során előírt azon rendelkezésre tekintettel szükséges kiegészíteni, mely szerint a villamos energia hatékony felhasználására, az energiatakarékos eszközök használatával járó előnyökre vonatkozó ismeretekről, adatokról szóló tájékoztatást a Hivatal honlapján kell közzétenni. E tájékoztatás részletes szabályait végrehajtási rendeletben kell megállapítani.

A (13) bekezdéshez: a Itv. 67. §-a (2) bekezdésének 2008. január 1-jétől hatályos szövege egyértelműen törvényi felhatalmazásokhoz köti az igazgatási szolgáltatási díj megállapítására vonatkozó rendelet megalkotását. E rendelkezés ezt a törvényi szintű jogszabályi hátteret teremti meg a műszaki biztonsági hatósági eljárásokért fizetendő díjak vonatkozásában, egyben kiigazítja a Magyar Energia Hivatal tekintetében a hatályos Vet. e rendelkezésében foglalt felhatalmazást.

A (14) bekezdéshez: a Vet. 143. §-ának módosítása következtében szükséges a törvényben a vonatkozó hivatkozások kiigazítása.

Az 50. §-hoz

A (1)-(3) bekezdéshez: a törvény - a (4) bekezdés szerinti módosítással beiktatandó hatásköri, illetve eljárási rendelkezésekre tekintettel - kiigazítja a 2007. évi CXXXVIII. törvény (a továbbiakban: Bszt.) Nyolcadik Részének, illetve XXX. fejezetének címét, továbbá az Európai Gazdasági Térség államainak felügyeleti hatóságaival való együttműködés keretében a PSZÁF-nak mint fogadó állami felügyeletnek az eljárását szabályozó rendelkezéseket [Bszt. 177. § (1) bek.] - kiegészíti a (4) bekezdéssel módosított 179. §-ra, illetve a törvény szerinti törvény szerinti eljárásra vonatkozó utalással.

A (4) bekezdéshez: a PSZÁF eljáró hatósággá válásával és hatásköri, illetve eljárási szabályokkal összefüggésben - az egyéb módosuló törvények tekintetében is alkalmazott megoldáshoz hasonlóan - egyértelmű rendelkezést iktat be a Bszt.-be arra vonatkozóan, hogy a törvénynek a fogyasztókat érintő kereskedelmi gyakorlatokkal összefüggő rendelkezései megsértése esetén a PSZÁF a törvényben foglalt szabályok szerint jár el (v.ö. a 10-12., illetve a 17. §-hoz írt indokolással), ha a jogsértés a 2007. évi XLVII. törvény 2. §-ának a) pontja értelmében vett fogyasztót érint, vagy ha lakossági ügyfelet, illetve olyan leendő szerződő felet érint, aki a szerződés hatálybalépését követően lakossági ügyfélnek minősül. Ez utóbbi kitételre azért van szükség, mert a törvény személyi hatálya csak a természetes személy fogyasztókra terjed ki, azonban a Bszt.-ben „lakossági ügyfél”-ként meghatározott személyi kört nem indokolt erre a szempontra tekintettel megosztani, hanem indokolt e szempontból a természetes személy lakossági ügyfelekkel (fogyasztókkal) azonos módon kezelni. A Grt.-törvényben a megtévesztő reklámokra vonatkozó szabályok vállalkozás-vállalkozás viszonylatra szűkítésével is összefüggésben a Bszt.-ben a továbbiakban nem indokolt a hatályos reklámtörvényre utalni [ennek megfelelően a Bszt. 1. számú mellékletének 16. pontja is hatályon kívül helyezésre kerül a törvény 56. §-ának s) pontjával].

Az (5) bekezdéshez: a törvény a (2), illetve (4) bekezdés szerint módosuló 177. §, illetve 179. § megfelelő alkalmazása érdekében, igazodva a Bszt. rendszeréhez a Bszt. 1. számú mellékletében szereplő rövidítéseket kiegészíti a törvényre utaló rövidítéssel.

Az 51. §-hoz

Az Itv. 67. §-a (2) bekezdésének 2008. január 1-jétől hatályos szövege egyértelműen törvényi felhatalmazásokhoz köti az igazgatási szolgáltatási díj megállapítására vonatkozó rendelet megalkotását. E rendelkezés ezt a törvényi szintű jogszabályi hátteret teremti meg a mérésügyi hatóság részére a mérésügyi eljárásért fizetendő díjak vonatkozásában.

-----STARTING---POINT---VEGE---

Az 52-53. §-hoz

A törvény 52-53. §-a tartalmazza a hatályba léptető és átmeneti rendelkezéseket. A törvény kihirdetését követő napon lépnek hatályba a hatályba léptető, átmeneti és - a módosításokhoz kapcsolódó hatályon kívül helyező rendelkezések kivételével - az egyéb záró rendelkezések (52-53. §, 55-56. §), továbbá azok a rendelkezések, amelyek a módosuló törvényekben - elsősorban az Itv. 67. §-a (2) bekezdésének 2008. január 1-je hatállyal való megváltozása folytán az igazgatási szolgáltatási díjak vonatkozásában - egyes felhatalmazó rendelkezéseket állapítanak meg [32. §, 48. § (8) és (9) bek., 49. § (11) és (13) bek., 52. §]. Egyebekben a törvény rendelkezései 2008. szeptember 1-jén lépnek hatályba, kellő felkészülési időt biztosítva a törvény szabályainak alkalmazására.

A jogbiztonság követelményére tekintettel az 53. § átmeneti szabályként kimondja, hogy a törvény, illetve a módosuló törvények azon - az e §-ban tértelesen meghatározott - rendelkezései, amelyek az eljáró hatóságok hatásköreit, illetve az eljárásukra vonatkozó szabályokat érintik, csak a hatályba lépésüket követően indított eljárásokban alkalmazandók.

Az 54. §-hoz

Az 54. § - a törvény módosító rendelkezéseihez kapcsolódóan, az ott érvényesített szempontoknak megfelelően - egyes törvényi rendelkezések hatályon kívül helyezéséről rendelkezik.

Az a) és f) ponthoz: tekintettel arra, hogy az Öpt., illetve Mpt. szerinti tagszervezés is a törvény szerinti kereskedelmi gyakorlatnak minősül, a törvényben foglalt általános megtévesztési tilalmak megismétlése az ágazati jogszabályban nem indokolt, ezért a törvény hatályon kívül helyezi az Öpt. 11/A. §-ának ilyen tilalmat megállapító (5) bekezdését, illetve az Mpt. 22/A. §-ának (6) bekezdését.

A b) ponthoz: a Tpvt. 43/H. §-a (8) bekezdésének a törvény 30. §-ának (6) bekezdése szerinti módosításával összefüggésben indokolt hatályon kívül helyezni az ugyanazon § (3) bekezdését.

A g) és h) ponthoz: A jogrendszerbeli összhangra tekintettel a törvény hatályon kívül helyezi a Kbtv. 17. §-ának (8) bekezdését, amely feleslegesen utal a fogyasztóvédelmi törvény alkalmazásának szükségességére; a Kbtv. vonatkozó szabályainak 37. §-beli módosításával is összefüggésben a törvény hasonló indokok alapján hatályon kívül helyezi a Kbtv. hatályos 21. §-ának (1) és (2) bekezdését és ennek megfelelően kiigazítja a Kbtv. 20. §-át megelőző alcím szövegét.

Az i) ponthoz: a törvény a 40. §-hoz írt indokolással összhangban, és a jogrendszeri koherenciára tekintettel hatályon kívül helyezi a Grüft. 2. §-ának (1) bekezdésében az Fgytv.-re vonatkozó - feleslegessé váló - utalást.

A j) és k) ponthoz: A törvény ezen pontjai az Ektv. 41. §-beli módosítása folytán szükségessé váló technikai kiigazításokat hajtja végre, hatályon kívül helyezve egyes feleslegessé váló hivatkozásokat, illetve rendelkezéseket.

Az m) és n) ponthoz: az Eht. 45. §-beli módosításával összefüggésben, és a törvénnyel megvalósítandó szabályozási célok érvényesítésére tekintettel a törvény hatályon kívül helyezi az Eht. egyes olyan rendelkezéseit, amelyeket akár az általános tilalmak ismétlésének megszüntetése, akár a terminológiai egységesítés érdekében, illetve a hatásköri szabályok rendezése folytán a továbbiakban nem indokolt megtartani.

Az o) ponthoz: a nyugdíj-előtakarékossági számlákról szóló 2005. évi CLVI. törvény érintett rendelkezéseinek hatályon kívül helyezése a törvényben foglalt általános megtévesztési tilalom jogrendszerbeli ismétlésének elkerülése miatt indokolt (lásd az e §-hoz írt indokolás utolsó két bekezdését).

A p) ponthoz: a Kertv. 2. §-ának p) pontjában a „szexuális termék” fogalmának meghatározására a továbbiakban azért nincs szükség, mert a vonatkozó normatív rendelkezés az Fgytv. - a törvénnyel párhuzamos - módosítása keretében átkerült a fogyasztóvédelmi törvénybe, így a kapcsolódó fogalom-meghatározásnak sincs többé létjogosultsága ehelyütt (az is átkerült az Fgytv.-be).

A Kertv. 5. §-ának hatályos (8) bekezdése a - törvénnyel történt módosítás szerinti - (7) bekezdésbe került át.

A Kertv. 5. §-ának (9) bekezdésében foglalt szabály, minthogy az valójában a termékbiztonság szabályozásához kapcsolódik, az Fgytv.-nek a 2001/95/EK irányelvet átültető rendelkezései közé kerül beépítésre (a törvénnyel párhuzamos Fgytv.-módosítás során, az Fgytv. 3. §-a (4) bekezdésének c) pontjába).

A Kertv. 12. §-a (2) bekezdése d) pontjának hatályon kívül helyezését a vendéglátás piaci viszonyokhoz igazodó rugalmasabb szabályozásának kialakítása és emellett a vendéglátás szakmai feltételeinek korszerűsítése indokolja (ennek megfelelően az új felhatalmazást a Kertv. 12. § (6) bekezdése tartalmazza majd), az ártájékoztatás szabályait pedig - a vendéglátásra is kiterjedő hatállyal - az Fgytv. tartalmazza.

A q) ponthoz: a Vet. 45. §-a - a tájékoztatási szabályok átstrukturálása során - beépítésre került a törvény 49. §-ával beiktatott 56/A. § (3) bekezdésébe, a 153. § rendelkezései pedig az 56/A. § (2) és (4) bekezdésébe, valamint a 170. § (2) bekezdésének 5. pontjában módosított felhatalmazásba. A villamos energia minőségi jellemzőiről történő tájékoztatás kötelezettségének külön előírása viszont nem fér össze a 2005/29/EK irányelv rendelkezéseivel, az ilyen tekintetben szükséges tájékoztatás elmaradása a jövőben a törvény alapján szankcionálható.

Az r) ponthoz: a Psztv. 28. §-ának (2) bekezdése eljárás-kezdeményezési jogot írt elő a más tagállamokbeli fogyasztóvédelmi szervezeteknek. Mivel a Psztv. eljárási szabályozásának átalakítása révén a Felügyelethez bejelentést, illetve panaszt a jövőben „bárki” benyújthat, ezen általános eljárás-kezdeményezési jogon belül szükségtelenné vált egyes szervezetek önálló nevesítése.

Az s) ponthoz: a Bszt. 50. §-ban foglalt módosításai kapcsán indokolt a reklámtörvény rövidített megjelölésére vonatkozó meghatározás hatályon kívül helyezése.

Kiemelést érdemel az a típusú módosítás, amelyben a törvény következetesen hatályon kívül helyezi a pénzügyi ágazati törvények elnevezésvédelmi rendelkezéseit [c)-e), illetve l) pontok]. Ennek indokai a következők. A cégnév tekintetében történő megtévesztés tilalmát a cégnyilvánosságról, a bírósági cégeljárásról és a végelszámolásról szóló 2006. évi V. törvény 3. §-ának (4) bekezdése rögzíti, amennyiben kimondja, hogy a cégnév „nem kelthet olyan látszatot, ami - különösen a cég tevékenységi körét és a választott cégformát illetően - megtévesztő”. E követelmény érvényre juttatása a cégbíróság feladata. Az ezzel párhuzamos rendelkezés a pénzügyi ágazati törvényekben nemcsak szükségtelen, de az eltérő hatásköri szabályozások mellérendelésével kifejezetten zavaró is. Kivételt - a cégformához nem kötött - magánnyugdíjpénztárak, továbbá a biztosítási szövetkezetek jelentenek, ezek tekintetében a törvény nem helyezi hatályon kívül, pusztán pontosítja az elnevezés védelmére vonatkozó szabályokat.

Ugyanakkor a pénzügyi ágazati törvények az elnevezés védelme körében arról is rendelkeznek, hogy a pénzügyi vállalkozások a kereskedelmi kommunikáció körébe tartozó megnyilvánulásaik során sem használhatnak megtévesztő elnevezést. Miután az irányelv és annak átültetéseként a törvény horizontálisan tiltja a kereskedelmi kommunikáció során történő megtévesztést, ahhoz speciális hatásköri rendezést és eljárási szabályokat rendelve, ezzel párhuzamos, többletet nem adó szabályozás fenntartása az ágazati törvényekben nem indokolt. Jelezni kell továbbá, hogy a törvény Mellékletének 4. pontjában foglalt tényállás alapján minden körülmények között tisztességtelennek minősül az olyan valótlan (akár ráutaló) állítás, mely szerint a vállalkozást vagy annak tevékenységét valamely hatóság engedélyezte vagy jóváhagyta, továbbá az ilyen ha ilyen (akár ráutaló) állítást, közlést az engedélyezési, jóváhagyási feltételeknek való megfelelés nélkül tesznek. A törvény hatálya által le nem fedett vonatkozásokban (tehát a nem fogyasztók felé irányuló kereskedelmi kommunikációban, a vállalkozások egymás közötti kapcsolataiban) való megtévesztés tilalmát a Tpvt. szabályozza, annak megsértése esetén a GVH-nak adva hatáskört.

Az 55. §-hoz

A törvény 55. §-a - az egyes jogszabályok és jogszabályi rendelkezések hatályon kívül helyezéséről szóló 2007. évi LXXXII. törvény rendelkezéseire, így különösen 6. §-ának (10) bekezdésére tekintettel és az abban követett gyakorlatnak megfelelően, az Alkotmánybíróság 4/2006. (II. 15.) AB határozatában is megerősített modern jogalkotási elvekkel összhangban - a törvény egyes módosító, illetve hatályon kívül helyező rendelkezéseinek technikai deregulációját hajtja végre. A már hatályosult módosító és hatályon kívül helyező rendelkezések hatályvesztése az elvégzett módosításokat és hatályon kívül helyezéseket nem érinti.

Az 56. §-hoz

A törvény a jogszabály-szerkesztési követelményeknek megfelelő hivatkozást tartalmaz az Európai Unió jogának való megfelelésre.

E követelmények értelmében a módosított jogszabályok jogharmonizációs hivatkozásának megfelelő kiegészítése mellett a módosító jogszabályban is önálló hivatkozást (jogharmonizációs záradékot) kell elhelyezni, amelyből kiderül, hogy az adott módosítás az alapjogszabályban korábban is feltüntetett uniós jogi aktusok tekintetében tesz-e újabb jogközelítési lépést. A módosító jogszabályban önálló jogharmonizációs hivatkozás szerepeltetésének nem csupán a jogharmonizációs tevékenység nyomon követhetőségéhez fűződő érdekre figyelemmel van jelentősége, hanem azon közösségi jogi kötelezettség miatt is, melynek alapján az irányelvek átültetésekor a nemzeti szabályozásban megfelelően hivatkozni kell az érintett irányelvekre.

A módosító jogszabályban akkor is indokolt az Európai Unió jogának való megfelelésre hivatkozni, ha a jogharmonizációs céllal elfogadott alapjogszabály eddig is teljes megfelelést biztosított a vonatkozó uniós jogi szabályozásnak (ez a helyzet a törvénnyel módosított ágazati törvények többsége esetében), azonban a módosítás - az összeegyeztethetőség fokának emelése nélkül ugyan - érinti az alapjogszabály jogharmonizációs célú rendelkezéseit is, amennyiben átstrukturálja azokat, változtat a megközelítésen, továbbra is megmaradva ugyanakkor az uniós szabályozásban a tagállami jogalkotónak engedett mozgástér keretei között. Ennek oka, hogy - a jogszabályokat annak módosításaival egységes szerkezetben megjelenítő adatbázisoktól eltekintve - a jogszabályok hatályos szövege megállapításának alapvető módja az, hogy az alapjogszabály szövegét összevetjük az adott rendelkezést érintő későbbi módosításokkal. A jogharmonizációt megvalósító rendelkezéseket érintő módosításban a jogharmonizációs hivatkozás elmaradása megtévesztő lenne abban az értelemben, hogy az uniós jognak való megfelelés vizsgálata szempontjából az alapjogszabály mely szövegállapotát, melyik módosítással való érintettségét kell figyelembe venni. A jogalkalmazó szempontjából teljesen egyértelműnek kell lennie annak, hogy a jogszabályszöveg mely módosításai érintették az uniós joggal való összeegyeztethetőséget. A (2) bekezdésben foglalt hivatkozások ezen elvárás kielégítését szolgálják.

A Melléklethez

A törvény gyakorlatilag szó szerint - a szükséges mértékben a magyar jogi szabályozás fogalomrendszeréhez, illetve tartalmához igazítva - átveszi az irányelv 1. mellékletében felállított feketelistát (azon tényállások felsorolását, amelyek a körülmények mérlegelése nélkül, minden körülmények között tisztességtelen kereskedelmi gyakorlatot valósítanak meg. A változtathatatlanságot az irányelv külön kiemeli; a 3. cikk (5) bekezdése alapján „ugyanezt a felsorolást kell alkalmazni minden tagállamban, és a felsorolás csak ezen irányelv felülvizsgálata révén módosítható”.

A 3. pontban a „minőségi jelzés, bizalmi jegy vagy hasonló megkülönböztető jelölés” kategória alatt kell érteni minden bizonnyal a Magyar Vöröskeresztről szóló 1993. évi XL. törvény 5. §-a (1) és (2) bekezdésében meghatározott ismertetőjelet, illetve jelvényt, továbbá a más, védjegynek nem minősülő megkülönböztető jelöléseket.