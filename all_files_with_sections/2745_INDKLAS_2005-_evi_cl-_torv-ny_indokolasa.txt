2005. évi CL. törvény indokolása

a Nemzeti Kulturális Alapprogramról szóló 1993. évi XXIII. törvény módosításáról

-----STARTING---POINT---ALTALANOS--- 

Az 1993-ban elkülönített állami pénzalapként létrehozott Nemzeti Kulturális Alapot az 1999. január 1-jén hatályba lépett költségvetési törvény a Nemzeti Kulturális Örökség Minisztériuma fejezetének egyik alcímébe helyezve, fejezeti kezelésű célelőirányzatként, Nemzeti Kulturális Alapprogrammá alakította át.

Az Alapprogrammá minősítés óta eltelt időben szerzett tapasztalatok alapján elmondható, hogy az NKA céljainak megvalósításához törvényben is garantált függetlenséget elkülönített állami pénzalapként sokkal hatékonyabban tudta őrizni a különböző adminisztrációs befolyásokkal szemben.

Az NKA ugyanakkor a mai napig rendelkezik azokkal a feltételekkel, amelyeket az államháztartásra vonatkozó jogszabályok írnak elő az elkülönített állami pénzalap létrehozásához.

A módosítás, a fentiek rögzítésén túlmenően, az NKA 12 éves működésének tapasztalatából eredő kiegészítéseket tartalmazza, valamint a szöveg néhány bekezdésének áthelyezésével és pontosításával a jogszabály logikai felépítésének javítását szolgálja.

-----STARTING---POINT---RESZLETES---

Az 1. §-hoz

A törvény visszatér az 1999. előtti szabályozáshoz és rögzíti, hogy az elkülönített állami pénzalap felett a rendelkezési jogot a nemzeti kulturális örökség minisztere gyakorolja, felhasználásáért ő felel.

A törvény a módosított 2. §-ban foglalja össze az Alap szervezeti felépítését és működését.

A 12 éves gyakorlatnak megfelelően egyértelműen elválasztásra került a miniszter és az Alap elnökének személye.

Rögzítésre került, hogy a Bizottság munkájának egy évre előre történő időbeni beosztását meg kell határozni, azaz dönteni kell abban, hogy az év mely időszakában a Bizottság mely kérdésekkel foglalkozzék; és ezt a tervet a miniszter hagyja jóvá.

A törvény szűkíti a miniszternek az ideiglenes kollégium tagjainak kinevezésénél eddig meglevő jogkörét azzal, hogy csak külön jogszabályban leírt módon térhet el az állandó kollégium tagjainál alkalmazott eljárástól.

A támogatási célok megvalósulásának szakmai ellenőrzése nem bővíti a kollégiumi feladatkört, csupán rendeleti szintről került ide a törvénybe.

A Bizottság feladatának hatékony betöltése érdekében tartalmazza a törvény azt az új elemet, miszerint a Bizottság által hozott döntéseknek a kollégiumi testületek felé kötelező ereje van.

A 2. §-hoz

A törvény kiemelkedő újdonsága, hogy kiegészíti a jogszabályt az összeférhetetlenség kérdésének szabályozásával a kollégiumi döntéseknek és a pályázatok elbírálásának tisztasága, támadhatatlansága, átláthatósága érdekében.

A törvény nem változtat a kezelő szervezet jogállásán, de kiegészíti azt a felelősségi kör leírásával.

A 3. §-hoz

A törvény az Alap bevételi forrásait pontosítja. Az Alap számára továbbra is megmarad a lehetőség központi költségvetési forrásból származó pénzeszközök átvételére, mely esetben is mind a pénzkezelés, mind a pályáztatás lebonyolítása az Alapra vonatkozó szabályok szerint történik.

A 4. §-hoz

A törvény az adózás rendjéről szóló törvényi rendelkezéseknek megfelelően módosítja az Nkatv. 6. §-át, és ugyancsak a későbbi pénzügyi szabályokra tekintettel változik a 6. § 2006. április 1-jétől a 7. § (3) bekezdésének megfelelően.

Meghatározásra került az Alapból teljesíthető kiadások két fő köre: a támogatások és egyéb célok.

A korábbi támogatási célok megtartása, illetve kisebb pontosításai mellett az új szabályozás törvényi szinten is megfogalmazza, hogy az Alapból a kiemelkedő szakmai teljesítmények elismerésének díjazásához, valamint ugyanezen célból a különböző szakmai szervezetek által alapított díjakhoz is történhet hozzájárulás.

Az 5. §-hoz

A törvény lehetővé teszi - a leírt korlátok között -, hogy az Alap hosszabb távú, illetve előre tervezett programokat is támogathasson, a kulturális terület sajátosságainak megfelelően.

A módosítás törvényi szintre emeli az eddig rendeleti szinten szabályozott főbb korlátait a támogatás felhasználásának.

A törvény egyértelműen és pontosan meghatározza azt a keretet, melyet a kulturális járulékbevétel-előirányzatból a mindenkori miniszter fordíthat kulturális célok támogatására.

A 6. §-hoz

A törvény egyértelművé teszi a pályázati eljárás primátusát a támogatások módját érintően, ettől eltérő megoldás - egyedi elbírálás - csak a miniszteri keret esetén, illetve a kollégiumok kapcsán kivételesen indokolt (pl. vis major, előre nem tervezhető kulturális kiadás) esetben lehetséges.

Bővült a miniszteri jogkör azzal az egyetértési joggal, amely a támogatási formák és pályázati módok, valamint a kollégiumok keretének meghatározásánál illeti meg a minisztert.

A támogatás utalásának ütemezését szükségessé teszi a támogatási összeg utalása és felhasználása közötti idő minél rövidebbre szorítása.

A gyakorlatnak megfelelően törvényi szinten kerül rögzítésre a támogatásnak nem a szerződésben foglalt cél szerinti felhasználása esetén alkalmazandó jogkövetkezmény.

A támogatási döntések folyamatos nyilvánosságra hozatalának kötelezettsége - a kialakult gyakorlatnak megfelelően - az Alap kezelőjéhez lett telepítve.

-----STARTING---POINT---VEGE---

A 7-8. §-hoz

A törvény módosítja a bizományosi értékesítés pontatlan SZJ számát, valamint rendelkezik a hatálybalépéssel egyidejűleg szükségessé vált jogutódlással összefüggő és deregulációs kérdésekről.