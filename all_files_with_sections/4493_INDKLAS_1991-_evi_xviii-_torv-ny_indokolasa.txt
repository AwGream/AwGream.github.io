1991. évi XVIII. törvény indokolása

a számvitelről

-----STARTING---POINT---ALTALANOS--- 

A magyar gazdaság átalakítása vegyes tulajdonú piacgazdasággá megköveteli, a piacgazdaság működéséhez nélkülözhetetlen, hogy a piac szereplői hozzájussanak azokhoz az információkhoz, amelyek döntéseik megalapozásához szükségesek. A piacgazdaság szereplői számára a vállalkozások, a nem nyereségorientált szervezetek vagyoni, pénzügyi és jövedelmi helyzetéről, illetve azok alakulásáról objektív információkat szolgáltathat a számvitel. A törvényjavaslat (a továbbiakban: Javaslat) ennek a számvitelnek a jogszabályi feltételeit kívánja megteremteni.

I.

A magyar gazdaság átalakítása során megváltoznak a tulajdonviszonyok, megváltozik a gazdaságirányítás szerepe, csökken a piaci mechanizmusba való központi beavatkozás. A vegyestulajdonú piacgazdaság kiépítése érdekében folyamatban van a pénzügyi rendszer korszerűsítése is. Ide sorolandó a számvitel törvényi szabályozása is, egy olyan számviteli rendszer kialakítása Magyarországon, amely a piacgazdaság körülményeinek, feltételeinek, tulajdonviszonyainak jobban megfelel. A fejlett piacgazdasággal rendelkező országok tapasztalatait figyelembe vevő, a nemzetközi számviteli gyakorlattal összhangban lévő számviteli szabályozás elősegítheti a tulajdonosi szemlélet általánossá válását, hozzájárulhat a piacgazdaság gyorsabb kialakulásához.

A számvitel jelenlegi rendszere a tervgazdaság feltételei között alakult ki és megfelelt a mindenkori gazdaságirányítás által támasztott követelményeknek. A számviteli információk elsődlegesen a gazdaságirányítás céljait szolgálták, amelyet a számvitel egészére és egyes területeire vonatkozó részletes állami szabályozás biztosított. Állami (rendeletekkel történő) szabályozás valósult meg a könyvvitelre, a mérlegkészítésre, a leltározásra, az önköltségszámításra, a bizonylatok rendjére, a házipénztári pénzkezelésre vonatkozó előírásokban, az adótörvények és a számvitel összekapcsolásában. Ez az állami szabályozás egységes, jogszabályokkal megalapozott, összesíthető számviteli információkat biztosított a gazdaságirányítás számára, de nem tette lehetővé, hogy ezekhez az információkhoz a vállalkozók (azok partnerei) hozzájuthassanak, illetve azt sem biztosította, hogy ezek az információk a vállalkozók számára feltétlenül szükséges, hasznos információk legyenek.

A tulajdonviszonyok átalakításához, a privatizációhoz mind a belföldi vállalkozóknak, mind a külföldi befektetni szándékozóknak - döntéseik megalapozása érdekében - szükségük van a számvitel és a számviteli információs rendszer olyan átalakítására, amelynek eredményeként a vállalkozók vagyoni, pénzügyi helyzetéről, az elért eredményről, azok alakulásáról - a nemzetközileg kialakult normáknak és gyakorlatnak megfelelő - valós és hű képet adó információ áll rendelkezésre, az érdekeltek számára hozzáférhető formában.

A külföldi működő tőke érdeklődésének felkeltéséhez szükséges, hogy a vállalkozó kimutatott vagyona, elért jövedelme a nemzetközi számviteli gyakorlat szerint is reális legyen. Ez nemzetközileg is elfogadtatható, elismertethető számvitelt igényel. A nemzetközi elismertetéshez szükséges az Európai Gazdasági Közösség Tanácsa irányelveinek, valamint a Nemzetközi Számviteli Standard Bizottság által kiadott standardoknak a figyelembe vétele, adaptálása, továbbá a Nemzetközi Könyvvizsgálói Alapelveket követő könyvvizsgálói intézmény működtetésének általánossá tétele.

A magyarországi tőkepiac kialakulása is szükségessé teszi, hogy az értékpapírt vásárlók, a részvénytulajdonosok, a hitelt nyújtó és a váltót leszámítoló bankok hiteles információkat kapjanak a vállalkozók fizetőképességéről, hitelképességéről, jövedelmezőségéről. A pénzintézeti tevékenységről és a pénzintézetekről szóló törvény, továbbá a biztosítási törvény sem funkcionálhat megfelelően a számviteli törvény nélkül.

A vállalkozónak, a vezetőnek, a tulajdonosnak egyaránt érdeke a számvitel jogi szabályozásának egyszerűsítése és korszerűsítése, a felesleges kötöttségek feloldása. A fejlett piacgazdasággal rendelkező országokban a vállalkozó a számviteltől nemcsak azt várja el, hogy tükrözze a tényleges vagyoni és pénzügyi helyzetet, hanem elvárja azt is, hogy a számvitel a döntését megalapozó egyik fontos információs bázis legyen. A Javaslatban a vállalkozók számára biztosított lehetőségek elősegítik az ilyen irányú szemléletváltozást, hozzájárulnak ahhoz, hogy a vállalkozó kialakíthassa az érdekeinek megfelelő - de a számviteli törvény követelményeivel összhangban lévő - vezetői számviteli rendszert és érvényesíthesse saját számviteli politikáját.

A jelenlegi számviteli rendszer alkalmas bázis a nemzetközi normáknak és gyakorlatnak megfelelő számvitel kialakításához. Legfőbb hiányossága az, hogy nem a nemzetközi normáknak megfelelő tartalmú, részletezettségű, auditált és nyilvánosságú információkat szolgáltatja. Ezért a Javaslat célja - a nemzetközi számviteli gyakorlattal összhangban lévő - olyan számviteli szabályok rögzítése, amelyek alapján megbízható és valós összképet biztosító információk adhatók a Javaslat hatálya alá tartozók vagyoni, pénzügyi, jövedelmi helyzetéről, jövedelemtermelő képességéről, tevékenységének eredményéről - a Javaslatban szabályozott módon - a tulajdonosoknak, a vezetőknek, a hitelezőknek, a befektetni szándékozóknak és az adóhatóságnak, az önkormányzati és központi államigazgatási szerveknek egyaránt.

A Javaslat céljának megfelelő számviteli szabályozás az információt tartalmazó végtermékre, a beszámolóra helyezi a hangsúlyt. Úgy a vezetői számviteli rendszer kialakítását központi előírásokkal nem korlátozza, lehetőséget adva ezzel arra, hogy a vezető saját döntési rendszere megalapozásához szükséges információk biztosítására szervezze meg és használja a számvitelt.

A beszámolóra vonatkozó részletes előírások biztosítják a nemzetközi gyakorlatban elfogadott számviteli alapelvek érvényesítése mellett azt, hogy a beszámolóban a vállalkozó valós vagyoni, pénzügyi helyzete szerepeljen, amely nem tartalmaz olyan eredményt, amelynek realizálása bizonytalan.

A hitelezőt, a befektetőt a vagyoni, pénzügyi helyzet mellett a beszámoló tájékoztatja a tárgyévi eredményről, az eredmény összetevőiről, továbbá arról, hogy az eredmény milyen tényezők hatására alakult ki, valamint arról, hogy működőképes-e a vállalkozó, érdemes-e hitelt adni a vállalkozónak, befektetni a vállalkozónál.

A külföldi befektető is bizalommal használhatja a beszámolót, hiszen az abban foglalt információk az általa ismert nemzetközi számviteli gyakorlatnak megfelelnek. A befektetők bizalmát növeli az is, hogy a számviteli információk megbízhatóságát a Javaslat által előírt nyilvánosságra hozatal, a könyvvizsgáló általi auditálási kötelezettség biztosítja.

A Javaslat szerinti beszámolók a végzett tevékenység, a szervezet nagysága figyelembevételével különbözőek. A beszámolókat alátámasztó könyvvezetésre vonatkozó előírások kevésbé részletezettek, csak főszabályokat határoznak meg.

II.

Jelenlegi számviteli rendszer egyik sajátossága az, hogy a számviteli információk képezik a nemzetgazdasági információrendszer alapvető adatbázisát. Ahhoz, hogy ezen követelményeknek a számvitel megfeleljen, a mérlegbeszámolóban megjelenő információk körét, tartalmát részletesen meg kellett határozni és a könyvvezetésre adott szigorú előírásokkal, a mérlegbeszámoló kitöltésének szabályozásával lehetett biztosítani az információk elvárásoknak megfelelő egységes tartalmát is. A gazdálkodó szervezetek rendeletben előírt időpontra (év végén a tárgyévet követő év február 15-ig) és az előírt formában elkészített mérlegbeszámolóinak összesített adatai elsősorban a kormány és funkcionális irányítószervek, valamint a Központi Statisztikai Hivatal számára szolgáltatnak információkat.

A piacgazdasági viszonyok között a számvitelnek a piac szereplői részére kell hasznos és szükséges, megbízható információt szolgáltatni. Ez az információ azonban nem lehet tartalmában azonos a jelenlegivel. Az eladó és a vevő, illetve a tulajdonos, a tulajdonost képviselő vállalkozó és a befektető, a hitelező jelenik meg a piacgazdaság szereplőjeként. Nyilvánvaló, hogy más információt szándékozik a tulajdonos, a vállalkozó nyilvánosságra hozni, mint amilyent a befektető, a hitelező igényel. A piac szereplői között meglévő érdekellentétek feloldására, továbbá azért, hogy a befektetők, a hitelezők a számukra szükséges információhoz hozzájuthassanak, a Javaslat - a kötelező nyilvánosságra hozatal és közzététel mellett - előírja a beszámolók részletezését, az egyes részek feltétlenül szükséges tagolását azzal, hogy azok további részletezése, tagolása a vállalkozói, a tulajdonosi, a hitelezői igényeknek megfelelően megengedett.

A Javaslat céljából következik, hogy a vállalkozó éves tevékenységéről, év végi vagyoni helyzetéről készülő beszámoló csak akkor készíthető el, ha az abban megjelenő tételeket a számviteli alapelveknek megfelelően értékelték, ha azt a könyvvizsgáló ellenőrizte, hitelesítette. Csak az így elkészített, a vállalkozás illetékes szervei által jóváhagyott és a cégbíróságnál, az adóhatóságnál letétbe helyezett beszámoló összesíthető. Az ilyen beszámoló elkészítéséhez viszont megfelelő időt kell biztosítani, ezért a Javaslat szerint a beszámolót - legkésőbb - május 31-ig kell a cégbíróságon letétbe helyezni. A különböző tagoltságú és eltérő időpontban elkészülő beszámolók csak nehezen összesíthetők és erre az összesítésre is csak legkorábban júniusban kerülhet sor.

A nemzetgazdaság számára szükséges információk biztosításához új információs rendszert szükséges kialakítani, amelyhez a könyvvitelben rögzített információk is felhasználhatók, de azok összegyűjtése, bekérése nem az éves beszámolók összesítésével oldható meg.

Az új információs rendszer megfelelő funkcionálásáig a Javaslat lehetővé teszi, hogy a Javaslatban előírt részletezettségű beszámolók 1992-1993. években még összesítésre kerüljenek. Ennek érdekében azokat a vállalkozóknak a tárgyévet követő év május 31-ig az adóhatósághoz is le kell adni. Úgy az irányító szervek számára - az átmenet időszakában is - rendelkezésre áll a számvitelen alapuló - a számvitel által közvetlenül szolgáltatott - információ, a Javaslatban előírt, a jelenlegitől eltérő, megváltozott tartalommal.

A jelenlegi számviteli rendszer másik sajátossága, hogy a számviteli előírások egy részét a vállalkozási nyereségadó törvény tartalmazza. Ilyenek az eredmény megállapítására, az adózott eredményre, a vagyonra, az amortizáció kiszámítására vonatkozó előírások.

Az adózás és a számvitel közötti kapcsolatot a fejlett piacgazdasággal rendelkező országokban az adótörvény azzal biztosítja, hogy a nyereségadózás kiindulópontja a számvitel szerint kimutatott eredmény. Nincs külön adómérleg, legfeljebb az adóhatóságnak az adóalapról, az adóalapot növelő és csökkentő tételekről készített levezetést, adóbevallást lehet annak tekinteni.

A számvitel törvényi szabályozása azt jelenti, hogy a Javaslat hatályba lépésével egyidejűleg - a számvitelről szóló törvény elfogadását követően, a számvitelről szóló törvény figyelembevételével - új, a jelenlegitől rendszerében is eltérő vállalkozási nyereségadó törvényt kell alkotni. Ennek az új nyereségadó törvénynek a Javaslat szerint kimutatott, a könyvvizsgáló által hitelesített eredményből kell kiindulnia, meghatározva azokat a tételeket, amelyek miatt az adóalap megállapításakor a számvitel szerinti eredménytől el kell térni (adóalap növelő-csökkentő tételek), illetve az adótörvénynek kell szabályoznia az esetleges adókedvezményeket. Természetesen arra kell törekedni, hogy a számviteli, illetve a nyereségadó törvény közötti eltérések az adótörvény, az adózási rendszer módosításával csökkenjenek.

Az előterjesztett Javaslat a valós eredmény megállapítása érdekében módosítja a jelenlegi költségszerkezetet, megváltoztatja az elszámolt költségek-ráfordítások körét és mértékét, bevételként, illetve költségként számoltat el olyan tételeket, amelyek korábban az adózott eredményt vagy a felhalmozott vagyont érintették stb. Mindezek befolyásolják a mérleg szerinti eredményt, ezen keresztül (egyéb tényezők változatlansága mellett is) az adóalapot, illetve a számított nyereségadót.

A vállalkozási nyereségadó alapját befolyásoló tényezők együttesen a mérleg szerinti eredmény csökkenése, ezen keresztül a nyereségadó alap és a nyereségadó csökkenése irányába hatnak.

A Javaslat - elfogadva a nemzetközi gyakorlatot - bevezeti a tárgyi eszközök fogalmát. A tárgyi eszközök közé azon eszközök tartoznak, amelyek tartósan - legalább egy éven túl - szolgálják a vállalkozási tevékenységet. Tárgyi eszközként kerülnek kimutatásra a jelenleg állóeszközként nyilvántartott eszközök és azok a fogyóeszközök, amelyek egy évnél hosszabb idő alatt használódnak el. Úgy a tárgyi eszközök köre kibővül és egyidejűleg az ezen eszközökre vonatkozó előírásokban is változás következik be.

A Javaslat szerint - a fejlett piacgazdasággal rendelkező országokhoz hasonlóan - a tárgyi eszközök költségként elszámolásra kerülő értékcsökkenését a vállalkozó saját maga határozza meg a tárgyi eszköz üzembe helyezésekor, az egyedi eszköz várható használata, ebből adódó élettartama, fizikai elhasználódása és erkölcsi avulása, az adott vállalkozási tevékenységre jellemző körülmények figyelembevételével. Ez az előírás jelentős eltérést tartalmaz a mai elszámolási rendszertől, mivel most az amortizáció kötelezően elszámolandó összege meghatározásának módját (a leírási kulcsokat) a vállalkozási nyereségadó törvény írja elő. A vállalkozó a Javaslat szerint meghatározott döntésétől függő amortizáció-elszámolás a nyereségadó alapot egyértelműen csökkenteni fogja, hiszen a vállalkozó érdeke az, hogy a tárgyi eszközökbe befektetett pénze minél előbb megtérüljön, hogy a megtérült pénzből korszerűbb, jobb, hatékonyabb eszközt vásárolhasson. Piacgazdasági körülmények között az amortizáció korlátlan elszámolásának határt szab a piaci viszonyok között érvényesülő ár, továbbá a tulajdonosi érdek. Ez utóbbi abban nyilvánul meg, hogy a tulajdonos rendszeresen osztalékot, részesedést akar kapni.

A Javaslat elfogadja azokat a nemzetközileg is alkalmazott számviteli alapelveket, amelyek a megbízható, valós vagyoni, pénzügyi és jövedelmi helyzetet tükröző információk bemutatásához nélkülözhetetlenek. Ezek közül kiemelkedő jelentősége van az óvatosság elvének. Az óvatosság elvéből az következik, hogy mind a vagyon, mind az eredmény megállapítása során a mérlegeléseket az óvatos üzletember szemszögéből kell megtenni. Az óvatosság elvének következetes érvényesítése is a vállalkozási nyereségadó alapjára csökkentően hat azáltal, hogy a bizonytalanná vált bevételekkel azonos összeggel, a várhatóan felmerülő, de bizonytalan összegű kiadásokkal, a veszteségek várhatóan felmerülő összege figyelembevételével az eredményt csökkenteni kell.

III.

A Javaslat nagy jelentőséget tulajdonít a könyvvizsgálatnak, a beszámolók nyilvánosságra hozatalának, közzétételének.

A hitelezők, a befektetők, a piac szereplői a beszámolót akkor tekinthetik valósnak és hitelesnek, ha a beszámoló adatait független könyvvizsgáló megvizsgálta és azt hitelesítő záradékkal látta el. A hitelesítő záradék arról tanúskodik, hogy egyrészt a beszámoló a vállalkozó vagyoni, pénzügyi és jövedelemhelyzetét a valóságnak, a tényleges viszonyoknak megfelelően mutatja be, másrészt a beszámolót a Javaslat előírásai, az általános számviteli elvek megtartásával készítették el. A hitelesített beszámoló biztonságot nyújt a külső ügyfeleknek, az üzleti partnereknek, a hitelezőknek és a befektetőknek a beszámoló valóságtartalma és szabályszerűsége tekintetében.

A gazdasági társaságokról szóló, módosított 1988. évi VI. törvény szerint a társasági szerződés úgy rendelkezhet, hogy az ügyvezetés ellenőrzését - a felügyelő bizottság helyett vagy mellett - könyvvizsgáló végezze. Kötelező könyvvizsgálót választani a részvénytársaságnál, az egyszemélyes korlátolt felelősségű társaságnál és az olyan korlátolt felelősségű társaságnál, amelynek törzstőkéje meghaladja az 50 millió forintot. A Javaslat a kötelező könyvvizsgálatot az előbbiekben és a más törvényben előírtakon, továbbá a saját elhatározáson alapuló közzétételen túlmenően - kiterjeszti - a kisebb vállalkozások kivételével - valamennyi vállalkozásra azzal, hogy a közzétételt - a vállalkozás nagyságának függvényében, fokozatosan 1998. január 1-jéig - kötelezővé teszi.

Az üzleti kapcsolatokhoz, a befektetésekhez, a pénzügyi műveletekhez, a hitelezéshez a beszámoló hitelessége és nyilvánossága feltétlenül szükséges. Ezért kell a beszámolót könyvvizsgálóval megvizsgáltatni, majd nyilvánosságra hozni.

A beszámoló nyilvánosságát kétféle módon lehet biztosítani: egyrészt a cégbíróságnál letétbe kell helyezni, másrészt a hitelesített beszámolót hivatalos formában közzé kell tenni.

A cégbíróságnál letétbe helyezett beszámoló mint a cégbíróságnál lévő ügyiratok többsége nyilvános, abba bárki beletekinthet, a beszámoló adatairól jegyzeteket vagy a beszámolóról másolatot készíthet.

A hitelesített beszámoló hivatalos formában történő közzététele biztosítja a legnagyobb nyilvánosságot. A beszámoló teljes anyagát - a könyvvizsgálói záradékkal együtt, az üzleti jelentés kivételével - közzé kell tenni. Amennyiben a mérlegben, az eredménykimutatásban szereplő adatok helyes, egyértelmű megítéléséhez a könyvvizsgáló állásfoglalása szerint nem feltétlenül szükségesek a kiegészítő mellékletben megadott adatok, magyarázatok, értékelések, akkor a kiegészítő melléklet egészének vagy egy részének közzétételétől el lehet tekinteni. Ezen engedményt az indokolja, hogy a kiegészítő melléklet a cégbíróságon teljes terjedelemben rendelkezésre áll, illetve a kiegészítő melléklet közzétételének hiánya a valós összkép kialakítását nem akadályozza meg és így a közzétételre kerülő beszámoló terjedelme csökkenthető.

IV.

A Javaslat jellegét az határozza meg, hogy a számvitelre vonatkozó normatív szabályokat foglalja össze, kizárva a Javaslatban foglalt alapelvekkel ellentétes, részletekbe menő központi szabályozást. A Javaslat a gyakorlati megvalósítás módszereit a vállalkozókra bízza úgy, hogy számos választási és mérlegelési lehetőséget ad a törvényi előírások végrehajtóinak.

Mivel a Javaslat szerint a törvény hatálya kiterjed

- a vállalkozási tevékenységet folytatókra (ideértve a pénzintézeteket és a biztosító intézeteket is), függetlenül attól, hogy magánszemélyek, vagy jogi személyiséggel rendelkezők,

- a költségvetés alapján gazdálkodó szervekre,

- az egyéb szervezetekre (társadalmi szervezet, alapítvány stb.),

- a Magyar Nemzeti Bankra,

biztosított, hogy Magyarországon a törvényi szabályozás legfontosabb elvei egységesen érvényesüljenek. A Javaslat lehetőséget ad arra, hogy a pénzintézeteknél, a Magyar Nemzeti Banknál, a biztosító intézeteknél, a költségvetés alapján gazdálkodó szerveknél, az egyéb szervezeteknél a sajátosságok miatt szükséges speciális előírások a törvény felhatalmazása alapján külön jogszabályokban kerüljenek kiadásra.

A Javaslatnak - a vállalkozókra vonatkozóan - nem lesz végrehajtási rendelete. Úgy a Javaslat elősegítheti a számviteli szakemberek alkotó- és kezdeményezőképességének, önállóságának kibontakozását, ugyanakkor felelősségük egyértelműbbé válik.

Annak érdekében, hogy a vállalkozóknál - részletes központi előírások nélkül is - az elvárásoknak megfelelő színvonalú számvitel alakuljon ki, a törvényben foglaltak alkalmazásához számviteli szakkönyvek jelennek meg. A számviteli szakkönyvekben foglaltak nem kötelezőek, a beszámoló elkészítéséhez és a szabályszerű könyvvezetéshez szolgálnak részletesebb magyarázatokkal és segítik a számviteli fogalmak (kategóriák) egységes értelmezését, megkönnyítik a vállalkozók ilyen irányú tevékenységét.

A fejlett piacgazdasággal rendelkező országokban a számviteli törvényben foglaltak végrehajtását szakértőkből álló, a kormányszervektől független, általánosan elismert szakmai testület segíti. A magyar számvitel nemzetközi elismertetése is igényli, hogy a számvitel elméletének és alkalmazott módszertani megoldásainak fejlesztésére, a Javaslatban foglalt számviteli alapelvek gyakorlati érvényesítésére, a Javaslat végrehajtásának elősegítésére konzultatív tanácsadó és javaslattevő Országos Számviteli Bizottságot hozzanak létre.

A Bizottság megalakítását követően - kezdetben - a számvitelt irányító hatóság megbízásából, amellett fejti ki működését. Egy átmeneti időszak eltelte után a Bizottság Magyarországon is a kormányszervektől független, általánosan elismert szakmai testületté válhat, olyan szakértőkkel, akik széleskörű szakmai háttérrel biztosítani tudják, hogy képesek valamennyi fontos érdeket és álláspontot figyelembe venni a javaslatok, ajánlások megfogalmazásánál.

V.

A fejlett piacgazdasággal rendelkező országokban a számvitelt szabályozó törvények tartalmazzák a törvény megsértése esetén kiszabható büntetőjogi, illetve szabálysértési szankciókat is. A magyar jogrendszerben a szankciókat külön törvények határozzák meg. A számviteli információk - a külföldi befektetők által is szükségesnek tartott - megbízhatóságát kívánja garantálni a Javaslat a könyvvizsgálat általánossá tételével, a beszámolók kötelező nyilvánosságra hozatalával, valamint azzal is, hogy a Javaslat benyújtásával egyidejűleg intézkedés történt a Büntető Törvénykönyv, a szabálysértésekről szóló törvény módosítására, kiegészítésére vonatkozó törvényjavaslat elkészítésére is. Ezen törvényjavaslat - amely szintén 1992. január 1-jével lép hatályba - biztosítékot nyújt arra, hogy a helytelen adatokat tartalmazó, a Javaslatnak nem megfelelő információt jelentő, nyilvánosságra hozott vagy nyilvánosságra nem hozott adatokból származó anyagi, erkölcsi kárért az adatszolgáltató felelősségre vonható. A számviteli előírások megsértésének törvényi úton történő szankcionálása védelmet nyújt a piacgazdaság szereplőinek, elsősorban a befektetőknek, hitelezőknek a valótlan információk ellen, az információk eltitkolása ellen, ugyanakkor a vállalkozók számára is garancia lehet az üzleti élet tisztaságát bizonyítandóan.

VI.

A Javaslat előterjesztői a számviteli és könyvvizsgálati rendszer reformját, a számvitel törvényi szabályozását nagyjelentőségű és igen fontos lépésnek tartják a piacgazdaság kiépítésének folyamatában. Éppen ezért indokolt a Javaslat mielőbbi parlamenti elfogadása, törvényi szintre emelése, a törvény 1992. január 1-jei hatálybalépése.

A számviteli törvény bevezetését alaposan elő kell készíteni. Az előkészítés nemcsak a törvény végrehajtóinak felkészítését, oktatását, átképzését jelenti (ami önmagában is nagy feladat). Jelenti azt is, hogy ki kell alakítani az új - a számviteli információs rendszertől független - nemzetgazdasági információs rendszert, továbbá olyan - új alapokra helyezett - vállalkozási nyereségadó törvényt kell alkotni, amelyik a számviteli törvénnyel szabályozott eredményből kiindulva, az adóalapot növelő és csökkentő tételek számbavételével, majd előírásával határozza meg a nyereségadó alapját, az adó összegét.

Az állami költségvetés bevételei között igen jelentős tétel a vállalkozási nyereségadó. A vállalatok, vállalkozók, társaságok Magyarországon a gazdaságilag, a műszakilag indokoltnál kevesebb amortizációt számolnak el, nem alkalmazhatják az óvatosság elvét, a bizonytalanná vált követelések, a várható veszteségek miatt tartalékképzéssel nem csökkenthetik eredményüket stb. A Javaslat viszont az ezen kérdésekben való döntés jogát rábízza a vállalkozóra, az adóalanyra, amiből az következik, hogy a Javaslat hatályba lépését követően - egyéb tényezők változatlansága mellett - az állami költségvetést megillető nyereségadó-alap és ebből következően az adóbevétel jelentősen csökkenni fog. Éppen ezért indokolt, hogy az elfogadott számviteli törvény ismeretében, különböző hatáselemző vizsgálatok elvégzése után kerüljön az új vállalkozási nyereségadó törvény kidolgozásra.

A számviteli törvény bevezetése a vállalkozók számára is új feladatokat jelent. Az eddigi gyakorlat szerint, az év kezdetekor a vállalkozók ismerik a tárgyévre vonatkozó részletes számviteli szabályokat. A törvény életbe lépését követően a részletes szabályokat - a szemlélet változása mellett - a vállalkozóknak kell kialakítaniuk, átalakítani ehhez a gépi technikát, a számítógépes programokat. A számviteli törvény másfajta gondolkodást, másféle szemléletet igényel, ehhez pedig a végrehajtók második-harmadik vonalát is át kell képezni, fel kell készíteni.

Mindezek indokolják annak szükségességét, hogy megfelelő, a feladatok nagyságához igazodó, viszonylag hosszú idő álljon rendelkezésre a Javaslat elfogadása és a törvény hatálybalépése között.

-----STARTING---POINT---RESZLETES---

I. Fejezet

Általános rendelkezések

A törvény célja

Az 1. §-hoz

A Javaslat tartalmazza - a törvény hatálya alá tartozók - beszámolási és könyvvezetési kötelezettségét, a beszámoló összeállítása, a könyvek vezetése során érvényesítendő számviteli alapelveket, az azokra épített szabályokat, a nyilvánosságra hozatalra, a közzétételre, a könyvvizsgálatra vonatkozó követelményeket. A szabályozás - céljának megfelelően - a beszámolási kötelezettséget, a valós vagyoni, pénzügyi és jövedelmi helyzetről készülő beszámolót helyezi előtérbe, annak érdekében, hogy a piac szereplői: a tulajdonosok, a vezetők, illetve a hitelezők, a befektetni szándékozók, továbbá az eladók, illetve a vevők megbízható és valós összképet biztosító információkat kapjanak a törvény hatálya alá tartozó gazdálkodó jövedelemtermelő képességéről, vagyonának alakulásáról, pénzügyi helyzetéről.

A törvény hatálya

A 2-3. §-hoz

A Javaslat szerint a szabályozás céljának megfelelően a törvény hatálya alá tartozik a gazdaság minden olyan szereplője, amelynek működéséről magánszemélyek és jogi személyek információt igényelnek. Úgy a törvény hatálya alá tartoznak a vállalkozók (ideértve a pénzintézeteket, a biztosító intézeteket is), függetlenül attól, hogy a vállalkozási nyereségadóról vagy a magánszemélyek jövedelemadójáról szóló törvények szerint adóznak, továbbá a költségvetés alapján gazdálkodó szervek, az egyéb szervezetek, a Magyar Nemzeti Bank. Ezáltal biztosított, hogy Magyarországon a törvényi szabályozás legfontosabb elvei egységesen érvényesüljenek.

A Javaslat az egységes jogértelmezés és jogalkalmazás érdekében a törvény hatálya alá tartozókat együtt gazdálkodónak jelöli, és meghatározza e törvény alkalmazásában a vállalkozás, a költségvetés alapján gazdálkodó szerv, az egyéb szervezet fogalmát.

A Javaslat szerint a törvény hatálya nem terjed ki a Magyarországon működő, de Magyarországon be nem jegyzett külföldi tulajdonú vállalkozókra. Ezek a vállalkozók a külön jogszabályok szerint társulati adót fizetnek és nyilvántartási, bejelentési, befizetési kötelezettségüket is külön jogszabályok határozzák meg.

II. Fejezet

Beszámolás és könyvvezetés

Beszámolási kötelezettség

A 4-11. §-hoz

A Javaslat szerint beszámolót kell készítenie minden - a törvény hatálya alá tartozó - gazdálkodónak működéséről, vagyoni, pénzügyi és jövedelmi helyzetéről a naptári év könyveinek lezárását követően, amelyet a Javaslatban meghatározott könyvvezetéssel kell alátámasztani. Az előterjesztők egyértelmű állásfoglalása, hogy a december 31-ével lezárt évről és nem a gazdálkodó által meghatározott évről kell minden gazdálkodónak a beszámolót elkészítenie, a beszámolás időszaka egy naptári évnél hosszabb nem lehet.

A beszámolót minden gazdálkodónak el kell készíteni. A Javaslat ezen általános szabály rögzítése mellett részletesen csak a vállalkozók beszámolóival foglalkozik, és lehetőséget ad arra, hogy a vállalkozók beszámolóira vonatkozó törvényi előírások a pénzintézeteknél, a biztosító intézeteknél, a Magyar Nemzeti Banknál, a költségvetés alapján gazdálkodó szerveknél, az egyéb szervezeteknél a sajátosságok miatt eltérően érvényesüljenek, a sajátosságok miatt szükséges speciális előírások külön kormányrendeletben kerüljenek kiadásra.

A pénzintézeteknél, a biztosítóintézeteknél, a Magyar Nemzeti Banknál a bankári, a hitelezői, a biztosítói, a jegybanki tevékenység sajátosságai indokolják az állami bankfelügyeleti, a biztosításfelügyeleti ellenőrzést megalapozó és a pénzügyi információs rendszer egyik adatbázisát képező beszámoló elkészítésének, ezen beszámolót alátámasztó könyvvezetésnek a sajátosságait magában foglaló kormányrendelet kiadását.

A költségvetés alapján gazdálkodó szerveknél az államháztartási törvényben foglaltakhoz igazodó gazdálkodási, finanszírozási, nyilvántartási sajátosságok igénylik a beszámoló készítésének és az ezt alátámasztó könyvvezetésnek a sajátos szabályozását. Ezeknél a szerveknél a vállalkozókra érvényes előírásoknál kötöttebb, de a jelenleginél egyszerűbb könyvvezetési, költségvetési beszámoló készítési előírások kiadása az állami költségvetéssel való szorosabb kapcsolat miatt is szükséges.

Az egyéb szervezeteknél (lakásszövetkezet, társadalmi szervezet, alapítvány stb.) az információt igénylők köre más, mint a vállalkozóknál. Az egyéb szervezetek gazdálkodásáról külön jogszabályok intézkednek. Ezek többsége vállalkozási tevékenységet nem is folytat. Mindezek indokolják, hogy az egyéb szervezetek beszámolóit, az azokat alátámasztó könyvvezetési, a gazdálkodásukhoz kapcsolódó nyilvántartási kötelezettség sajátosságait külön kormányrendelet határozza meg.

A Javaslat lehetőséget ad arra, hogy az a magánszemély vállalkozó, akinek a vállalkozási tevékenységből származó éves nettó árbevétele nem haladja meg a - külön törvényben - előírt mértéket, ne készítsen beszámolót, csak bevételeiről vezessen nyilvántartást, ha jövedelméről egyébként - az adótörvény rendelkezése szerint - az adóhatósággal a bevételei alapján számolhat el. Ezen legegyszerűbb, beszámoló nélküli nyilvántartásnak - amikor csak a bevételeket kell nyilvántartásba venni és a költségeket nem - az a feltétele, hogy az adótörvény meghatározza, milyen tevékenységnél, az árbevétel milyen összegénél, mennyi az árbevétel jövedelemtartalma. A magánvállalkozóra háruló adminisztratív munkát csökkenti ez az előírás, mivel a költségeket, kiadásokat nem kell külön-külön gyűjteni és elszámolni.

A vállalkozóknál a beszámoló formáját - az Európai Gazdasági Közösség Tanácsa 4. számú irányelvének - indokolt az éves nettó árbevétel nagyságától, a mérleg főösszegétől, a foglalkoztatottak létszámától függően meghatározni. Ezen ismérvektől - a Javaslatban meghatározott vállalkozói körnél - a jelenlegi gyakorlat továbbfolytatása, az egyszerűsítés érdekében lehetőséget kellett adni az eltérésre. Ez esetben azonban a beszámoló elkészítéséhez kötelező előírás vonatkozik a könyvvezetés módjára is.

A vállalkozók általában éves beszámolót vagy a Javaslatban előírt feltételek mellett egyszerűsített éves beszámolót készítenek. Összevont (konszolidált) éves beszámolót a saját éves beszámolója mellett annak a vállalkozónak kell készítenie, amelyik más vállalkozónál vagy többségi részesedéssel rendelkezik, vagy döntő irányítást, ellenőrzést gyakorol egy vagy több vállalkozó fölött. Az éves beszámolót, az egyszerűsített éves beszámolót, az összevont (konszolidált) éves beszámolót készítő vállalkozók könyveiket a kettős könyvvitelre vonatkozó előírások szerint kötelesek vezetni.

A jelenlegi adótörvény előírásai alapján azok a magánszemélyek, szakcsoportok, felsőfokú tanintézetben működő iskolai szövetkezeti csoportok, önálló iskolai szövetkezetek, kistermelői szövetkezetek, jogi személyiséggel rendelkező munkaközösségek (kivéve a jogi képviseletet ellátó munkaközösségeket), továbbá a jogi személyiség nélküli gazdasági társaságok, amelyeknél az éves árbevétel nem haladja meg a 25 millió forintot, jogosultak az eredményt a befolyt adóköteles bevételek, valamint a kifizetett termelési és kezelési költségek és az elszámolt értékcsökkenési leírás különbözeteként megállapítani, amelyet a vásárolt készletek állományváltozásának értékével kell módosítani. Ezen vállalkozók tehát csak a pénzeszközökről és az azokban bekövetkezett változásokról kötelesek zárt könyvviteli nyilvántartást vezetni (egyszeres könyvvitel), vagyoni helyzetükről pedig vagyonkimutatás formájában beszámolni. Ez a könyvvezetési és beszámolási gyakorlat ugyan eltér a fejlett piacgazdasággal rendelkező országok gyakorlatától, az elmúlt évek tapasztalatai alapján azonban indokolt fenntartani a vállalkozók körének, a beszámoló formájának és a beszámolóval kapcsolatos követelményeknek a pontosításával. A bekezdés elején felsorolt vállalkozók vagyonkimutatás helyett egyszerűsített mérleget készíthetnek, ha 25 millió forintos éves árbevételük helyett a vállalkozási tevékenységből származó éves nettó árbevételük - két egymást követő évben - nem haladja meg az 50 millió forintot. Az egyszerűsített mérleget készítőknél a mérleg főösszege és a foglalkoztatottak létszáma nem feltétel.

A vállalkozó éves beszámolót, egyszerűsített éves beszámolót is készíthet az egyszerűsített mérleg helyett, a kettős könyvvitel szabályai szerint vezetett könyvek adatai alapján. A beszámoló formája és a könyvvezetés módja szoros kapcsolatban van egymással. A beszámoló legegyszerűbb formája (az egyszerűsített mérleg) csak a Javaslatban meghatározott körben és feltételekkel készíthető. Egyik nélkülözhetetlen feltétel az egyszeres könyvvitel. Ha ezen változtat a vállalkozó saját elhatározása alapján, akkor a beszámoló formáján is változtatni kell.

Az egyszerűsített éves beszámoló csak adattartalmában (a részletezés mértékében) tér el az éves beszámolótól. Ennek a nyilvánosságra hozatalnál és közzétételnél van jelentősége. Egyszerűsített éves beszámolót csak akkor készíthet a kettős könyvvitelt vezető vállalkozó, ha két egymást követő évben a mérleg fordulónapján (december 31-én) a Javaslatban rögzített - a nyugat-európai számviteli előírásokban is szereplő - három mutatóérték közül kettő nem haladja meg az előírt határértékeket. Ezek a határértékek:

- a mérlegfőösszegnél 150 millió forint,

- az éves nettó árbevételnél 300 millió forint,

- a tárgyévben átlagosan foglalkoztatottaknál 100 fő.

Az előbbiekben leírt feltételek között szerepel a „két egymást követő évben” kitétel. Ez azért szükséges, hogy a feltételekben bekövetkező változások hullámzása miatt ne kelljen, illetve ne lehessen a beszámoló választott formáján, az ehhez kapcsolódó könyvvezetés módján évenként változtatni. (Részletesen a 13. §-nál.)

Az összevont (konszolidált) éves beszámolót készítő vállalkozó, továbbá a vele érdekeltségi kapcsolatban lévő vállalkozó (ahol az előbbi vállalkozó többségi részesedéssel rendelkezik vagy döntő szerepe van az irányításban, az ellenőrzésben) nem készíthet egyszerűsített éves beszámolót, egyszerűsített mérleget, nem vezethet egyszeres könyvvitelt, éves beszámolóját is köteles a Javaslat 3. számú melléklete szerint továbbrészletezni, azaz egyes sorait a halmozódások kiszűrése érdekében megbontani. Ezen előírásra az adatok összevonhatósága miatt van szükség. Nem készíthet egyszerűsített éves beszámolót a részvénytársaság sem.

Könyvvezetési kötelezettség

A 12-13. §-hoz

A Javaslat meghatározza a könyvvezetés fogalmát. Könyvvezetés az a tevékenység, amikor a gazdálkodó a tevékenysége során előforduló, a vagyoni, a pénzügyi és a jövedelmi helyzetre kiható eseményekről a Javaslatban rögzített szabályok szerint folyamatosan nyilvántartást vezet. A folyamatosan vezetett nyilvántartásokat a naptári év végével (december 31-ével) le kell zárni. A naptári év végével történő lezárás nem azt jelenti, hogy a nyilvántartásokba csak december 31-ig jegyezhetők fel adatok, hanem azt, hogy abban a december 31-ig megtörtént gazdasági események és azok kihatásai a Javaslat szerint szabályozott módon rögzítésre kerülnek.

A könyvvezetés az egyszeres és a kettős könyvvitel rendszerében történhet. Könyvvezetésnek minősül az is, ha a 4. § (3) bekezdése szerint a magánszemély vállalkozó - az ott felsorolt feltételek mellett - csak a bevételeiről vezet nyilvántartást.

A kétféle könyvviteli rendszer közötti különbséget az egyszeres és kettős könyvvitel megnevezés jól jellemzi. Az egyszeres könyvvitel vezetése egyszerűbb, de a pénzforgalomhoz való kapcsolódása miatt eltérő vagyonértéket és eredményt mutat, mint a kettős könyvvitel és emellett a pénzforgalomhoz nem kapcsolódó gazdasági eseményeket és azok hatásait nem zárt könyvviteli rendszerben rögzíti.

Az egyszeres könyvvitel fogalmát a Javaslat a 80. §-ban fogalmazza meg. Az egyszeres könyvvitelt vezető gazdálkodó a kezelésében, illetve tulajdonában lévő pénzeszközökről és azok forrásairól, továbbá pénzforgalmi gazdasági műveletekről olyan könyvviteli nyilvántartást (naplófőkönyvet, pénztárkönyvet vagy más, a követelményeknek megfelelő nyilvántartást) köteles vezetni, amely az ezen eszközökben és forrásokban bekövetkezett változásokat a valóságnak megfelelően, folyamatosan, áttekinthetően, zárt rendszerben mutatja. Ezen könyvviteli nyilvántartáshoz kapcsolódóan vezetni kell - a valóságnak megfelelően és folyamatosan - az egyszerűsített mérleg összeállításához szükséges kiegészítő és analitikus nyilvántartásokat.

A kettős könyvvitel fogalmát a Javaslat 77. §-a tartalmazza. A kettős könyvvitelt vezető gazdálkodó a kezelésében, illetve tulajdonában lévő eszközökről és azok forrásairól, továbbá az eszközök, illetve az eszközök forrásainak állományát vagy összetételét megváltoztató gazdasági műveletekről olyan könyvviteli nyilvántartást köteles vezetni, amely az eszközökben (az aktívákban) és a forrásokban (a passzívákban), valamint a saját tőkében bekövetkezett változásokat a valóságnak megfelelően, folyamatosan, áttekinthetően mutatja.

A Javaslat szerint az egyszerűsített mérleget készítő vállalkozó egyszeres könyvvitelt, minden más vállalkozó a csak bevételeiről nyilvántartást vezető kivételével viszont kettős könyvvitelt köteles vezetni. Kettős könyvvitelt köteles vezetni a Magyar Nemzeti Bank és a költségvetés alapján gazdálkodó szerv is, míg az egyéb szervezetek könyvvezetését - a sajátosságok figyelembe vételével - a külön kormányrendelet határozza meg.

Általános szabály, hogy a magasabb szintű könyvvezetésre bármelyik év január 1-jével - a vállalkozó saját elhatározása alapján - át lehet térni. Ez igaz akkor is, amikor a bevételeiről nyilvántartást vezető magánszemély tér át az egyszeres vagy kettős könyvvitelre, és igaz akkor is, amikor az egyszeres könyvvitelt vezető vállalkozó tér át a kettős könyvvitelre.

Amikor viszont a magasabb szintű könyvvezetésre a Javaslat szerint [13. § (1)-(2) bekezdése] kötelező áttérni, illetve amikor a magasabb szintű könyvvezetésről az egyszerűbb könyvvezetésre térhet át [13. § (3)-(5) bekezdése] a vállalkozó, akkor a Javaslatban rögzített feltételeknek való megfelelést, illetve meg nem felelést már két egymást követő évben kell vizsgálni. Ezen előírást indokolja az, hogy a feltételekben váratlan események következtében is bekövetkezhet változás, de csak a feltételek tartós változása miatt legyen szükséges vagy lehetséges változtatni a könyvvezetés módján és ebből következően a beszámoló formáján is. A feltételek meglétét, illetve az azok teljesülésének hiányát tehát két egymást követő évben kell vizsgálni, és mindkét évben azonos megállapításra kell jutni. Amikor ezt a tényt a beszámoló készítésének időszakában (évében) megállapítják, akkor (abban az évben) már a könyvvezetés nem változtatható meg (mivel az évből már több hónap eltelt), csak a megállapítást követő év január 1-jével. Ezen szabály alól kivétel a csak bevételeiről nyilvántartást vezető magánszemély vállalkozó, akinek az egyszeres vagy kettős könyvvitel vezetésére át kell térnie már a következő év január 1-jével, ha megállapítja, hogy a bevételek nyilvántartásának vezetésére feljogosító feltételek már nem állnak fenn. Ennek indoka az, hogy a bevételek folyamatos nyilvántartása mellett naprakészen lehet tudni, hogy a 4. § (3) bekezdésében előírt éves nettó árbevétel meghaladja-e a külön törvényben előírt értéket vagy sem. Ha az éves nettó árbevétel (vagy ha az értékesítés év közben kezdődött, akkor az éves szintre időarányosan átszámított nettó árbevétel) meghaladja a külön törvényben előírt értéket, akkor az egyszeres vagy kettős könyvvitelre fel lehet készülni és január 1-jével a könyveket már annak megfelelően lehet vezetni. Ezt indokolttá teheti az is, hogy az előírt értékhatárt meghaladó árbevételnél az eredmény megállapításához az adótörvény szerint is tételes költségelszámolás szükséges.

Számviteli alapelvek

A 14-15. §-hoz

A Javaslat elkészítése során érvényesítésre és megfogalmazásra kerültek azok a nemzetközileg is alkalmazott számviteli alapelvek, amelyek a megbízható, valós vagyoni, pénzügyi és jövedelmi helyzetet tükröző információkhoz nélkülözhetetlenek. A Javaslat ezért rögzíti a beszámoló elkészítésekor és a könyvvezetés során érvényesítendő következő alapelveket:

- a vállalkozás folytatásának elvét,

- a teljesség elvét,

- a valódiság elvét,

- a világosság elvét,

- a következetesség elvét,

- a folytonosság elvét,

- az összemérés elvét,

- az óvatosság elvét,

- a bruttó elszámolás elvét,

- az egyedi értékelés elvét,

- az időbeli elhatárolás elvét.

A Javaslatban rögzített alapelvektől csak e Javaslatban szabályozott módon lehet eltérni.

Ezen elvek közül Magyarországon ez ideig nem érvényesült a vállalkozás folytatásának elve, illetve az óvatosság elve, nem az itt megfogalmazottak szerint érvényesült a teljesség elve, az összemérés elve, illetve az időbeli elhatárolás elve.

A vállalkozás folytatásának elve azt jelenti, hogy a gazdálkodó a belátható jövőben továbbra is fenn tudja tartani működését, továbbra is folytatni tudja tevékenységét, nem várható a működés beszüntetése, vagy a működés bármilyen okból történő jelentős csökkenése. Ezen elv érvényesülése mellett a gazdálkodó vagyontárgyait a törvényben előírt módon - alapvetően az értékcsökkenéssel, az értékvesztéssel csökkentett beszerzési, előállítási költségen - értékeli. Amennyiben az üzletmenetre ez az elv már nem érvényes, mert a csődeljárás kezdeményezése megtörtént, vagy a vállalkozás egészét vagy egy részét értékesítik, vagy a vállalkozás megszűnik, vagy a vállalkozást átalakítják, vagy az eszközök újraértékelése aktuálissá vált, akkor az eszközöket, a kötelezettségeket - az adott körülmények melletti, külön jogszabályban előírt sajátos értékeléssel - piaci értéken és nem a Javaslatban leírt módon kell számításba venni (részletesen a 41. §-hoz adott indokolásban).

A teljesség elve azt jelenti, hogy a felsorolt alapelvek figyelembevételével a könyvvitelben rögzítésre kerültek azok a gazdasági események, amelyeknek az eszközökre-forrásokra, illetve az eredmény alakulására gyakorolt hatását a beszámolóban a Javaslat szerint ki kell mutatni (ideértve a kettős könyvvitelt vezető vállalkozónál azokat a gazdasági eseményeket is, amelyek az adott gazdasági évet érintik, amelyek a mérleg fordulónapja után, de még a mérlegkészítést megelőzően váltak ismertté, továbbá azokat is, amelyek a mérleg fordulónapjával lezárt év gazdasági eseményeiből erednek, a mérleg fordulónapja előtt még nem következtek be, de a mérleg elkészítését megelőzően ismertté váltak).

A valódiság elve azt jelenti, hogy a könyvvitelben rögzített, a beszámolóba felvett tételek a valóságban is megtalálhatók, bizonyíthatók és kívülállók által is megállapíthatók, értékelésük a Javaslatban előírt értékelési elveknek és az azokhoz kapcsolódó értékelési eljárásoknak megfelelően történt.

A világosság elve azt jelenti, hogy a könyvvezetés is, a beszámoló is érthető, áttekinthető, a Javaslatban előírtaknak megfelelően vezetett a könyvvitel, illetve rendezett formában készített a beszámoló.

A következetesség elve azt jelenti, hogy a gazdálkodóról adott információ tartalma és formája, az azt alátámasztó könyvvitel rendje tekintetében az állandóság és az összehasonlíthatóság biztosított.

A folytonosság elve kapcsolódva a következetesség elvéhez egyrészt azt jelenti, hogy a naptári év nyitómérlegében szereplő adatoknak meg kell egyezniök az előző év zárómérlegének megfelelő adataival, másrészt azt, hogy az egymást követő években az eszközök-források értékelése, az eredmény számbavétele általában nem változik. Ha az előző évi értékelési, számbavételi elveket a Javaslatban szabályozott módon a gazdálkodó megváltoztatja, akkor a változtatást előidéző tényezőket, azok számszerűsített hatásait a beszámolóban külön meg kell adni.

Az összemérés elve azt jelenti a kettős könyvvitelt vezető vállalkozónál, hogy az adott időszak eredményének meghatározásakor a tevékenységek adott időszaki teljesítéseinek elismert bevételeit és a bevételeknek megfelelő költségeit kell számításba venni, függetlenül a pénzügyi teljesítéstől. Az árbevételt akkor kell elszámolni, amikor az áruszállítás, a szolgáltatás teljesítése szerződés szerint megtörtént. Az árbevétellel szembe kell állítani azokat a költségeket, amelyek a termék értékesítése, a szolgáltatás teljesítése érdekében felmerültek. Ebből az elvből következik az is, hogy a bevételek és a költségek ahhoz az időszakhoz kapcsolódjanak, amikor azok gazdaságilag keletkeztek, felmerültek.

Az egyszeres könyvvitelt vezetőnél a teljesség és az összemérés elve olyan formában módosul, hogy az árbevételt, a bevételt, a költségeket - az értékcsökkenési leírás kivételével - a pénz tényleges beérkezése és kifizetése időszakában kell elszámolni.

Az óvatosság elve azt jelenti, hogy nem lehet eredményt kimutatni akkor, ha valamely árbevétel, bevétel pénzügyi realizálása részben vagy egészen bizonytalanná válik, annak ellenére, hogy a teljesítés (a termék, a szolgáltatás átvétele) megtörtént. Az óvatosság elvéből következik az is, hogy eredményt csökkentő tételként figyelembe kell venni valamennyi előrelátható kockázatot és feltételezhető veszteséget, még akkor is, ha az a mérleg fordulónapja és a mérlegkészítés időpontja között vált ismertté. A számviteli mérlegeléseket az óvatos üzletember szemszögéből kell elvégezni.

A tulajdonosoknak, a befektetőknek érdeke a reális eredmény meghatározása. A tulajdonosok bizonytalan nyereséget nem kívánnak kimutatni, mert pénzügyileg nem realizált nyereségből nem tudnak adót sem és osztalékot sem fizetni, a befektetők, a hitelezők pedig becsapva éreznék magukat, ha valóságosnál nagyobb összegben kimutatott nyereség alapján fektetnének be, hiteleznének és később - már kárukra is - a kisebb eredmény valósulna meg. Amennyiben a pénzügyileg nem realizálódó nyereségből a gazdálkodó adót és osztalékot fizet, azt csak úgy tudja megtenni, ha egyéb tartozásait nem egyenlíti ki, vagy hitelt vesz igénybe magas kamat ellenében, vagy szabad pénzeszközeit fordítja erre, azok termelésben történő használata helyett. A végeredmény sorbanállás, illetve gazdasági ellehetetlenülés.

Az óvatosság elvéhez kapcsolódnak a vagyontárgyak értékelésére, az eredmény megállapítására vonatkozó előírások, továbbá az is, hogy az eszközök értékcsökkenését, az értékvesztéseket a tárgyév eredményének alakulásától (nyereségétől, veszteségétől) függetlenül el kell számolni.

A bruttó elszámolás elvéből az következik, hogy a bevételek és a ráfordítások az eredménykimutatásban, a követelések és a tartozások a mérlegben egymással szemben nem számolhatók el, azokat nem lehet összevonni.

Az egyedi értékelés elvéből az következik, hogy az eszközöket és a kötelezettségeket a könyvvezetés és a beszámoló elkészítése során egyedileg kell rögzíteni és értékelni.

Az időbeli elhatárolás elve azt jelenti, hogy a kettős könyvvitelt vezetőknél azon gazdasági események kihatásait, amelyek két vagy több évet is érintenek, az adott időszak bevételei és költségei között olyan arányban kell elszámolni, ahogyan az az alapul szolgáló időszak (például számlázott bérleti díjnál a bérleti időszak, október 1-jétől a következő év szeptember 30-ig) és az elszámolási időszak (a példaként vett bérleti időszakból csak az október 1-jétől december 31-ig terjedő időszak) között megoszlik.

A számviteli alapelvek több esetben utalnak arra, hogy a mérleg fordulónapja (december 31.) és a mérlegkészítést megelőzően, a mérlegkészítés napjáig ismertté vált gazdasági eseményeket, azoknak az eszközökre, forrásokra, illetve az eredményre gyakorolt hatását is figyelembe kell venni például a teljesség vagy az óvatosság elvének érvényesüléséhez. Mivel a Javaslat kötelezően nem írja elő a mérlegkészítés napját, csak a beszámoló cégbíróságon történő letétbe helyezésének határnapját rögzíti a tárgyévet követő év május 31-ében, arra lehet következtetni, hogy a mérlegkészítés napjának a vállalkozó által történő megválasztásától függően másként érvényesül a teljesség, illetve az óvatosság elve. Ha ezen elvek a mérlegkészítés napjának megválasztásától függően változhatnak, akkor annak megfelelően más és más lehet az eredmény is. Az eredmény tetszőleges alakítását, a teljesség, illetve az óvatosság elvének sajátos értelmezését azonban kizárja a könyvvizsgálati kötelezettség, vagyis az, hogy a Javaslat 73-76. §-aiban előírt módon a könyvvizsgálónak felül kell vizsgálnia a beszámolót, és igazolnia kell, hogy az a Javaslatban rögzített elveknek megfelelően készült el.

A mérlegkészítés időpontját a Javaslat nem írhatja elő, ugyanis az a gazdálkodó sajátosságai mellett különböző időpontú lehet, mivel a valós vagyoni érték megállapítása érdekében szükséges értékelési eljárások is rövidebb-hosszabb időtartam alatt végezhetők el a vállalkozás nagyságától, eszközeinek összetételétől függően.

III. fejezet

Az éves beszámoló

Ez a fejezet és az 1., 2., 3. számú melléklet tartalmazza a kettős könyvvitelt vezető vállalkozók beszámolójának általános és sajátos előírásait, a mérleg, az eredménykimutatás tagolását, tételeinek tartalmát, a kiegészítő mellékletre, az üzleti jelentésre vonatkozó követelményeket.

Az éves beszámolóra vonatkozó általános szabályok

A 16. §-hoz

A Javaslat 6. §-ában meghatározott, kettős könyvvitelt vezető vállalkozó a december 31-ével befejeződött naptári évről éves beszámolót köteles készíteni, illetve a Javaslat 7. §-ában előírt feltételek megléte esetén egyszerűsített éves beszámolót készíthet. A beszámolót december 31-i fordulónappal, legkésőbb a tárgyévet követő május 31-ig kell elkészíteni. Úgy a beszámoló a december 31-én meglévő vagyoni, pénzügyi helyzetet, a december 31-ével befejeződött naptári év eredményét tartalmazza, függetlenül az elkészítés időpontjától.

A 17-18. §-hoz

A Javaslat ezen §-ai megfogalmazzák az éves beszámolóval szembeni követelményeket, a legfontosabb számviteli alapelvek érvényesülésének feltételeit, az előző évi éves beszámolóval történő összehasonlíthatóság követelményeit.

Az éves beszámoló - amelynek a vállalkozó vagyoni, pénzügyi és jövedelmi helyzetéről és annak változásáról a tényleges körülményeknek megfelelő valós képet kell mutatnia - a Javaslat szerint mérlegből, eredménykimutatásból, kiegészítő mellékletből és üzleti jelentésből áll.

A mérleg a vállalkozó vagyoni, pénzügyi helyzetét mutatja úgy, hogy a mérleg tartalmaz minden eszközt, továbbá a saját tőkét, a céltartalékokat és minden kötelezettséget (figyelembe véve az időbeli elhatárolásokat is).

Az eredménykimutatás tartalmazza a naptári év bevételeit és ráfordításait, a mérleg szerinti eredmény levezetését, az eredményre ható főbb tényezők bemutatásával. A mérleg szerinti eredmény a vállalkozási nyereségadóval, az adózott eredményből fizetendő osztalékkal, részesedéssel csökkentett eredményt mutatja.

A kiegészítő melléklet azokat az adatokat, szöveges indokolásokat tartalmazza, amelyek a vállalkozó valós vagyoni, pénzügyi helyzetének, működése eredményének bemutatásához szükségesek, amelyek a mérleg és az eredménykimutatás adatait mindenki számára egyértelművé, használhatóvá teszik.

Az üzleti jelentés az éves beszámoló adatai alapján bemutatja a vállalkozó helyzetét, az üzletmenetet úgy, hogy az arról a tényleges körülményeknek megfelelő képet mutasson és adjon előrejelzést a várható fejlődésre is.

Az éves beszámoló használhatóságát növeli, ha az nemcsak a tárgyév, hanem az előző év adatait is tartalmazza. Ezért ezt kötelezően írja elő a Javaslat. Az összehasonlíthatóság érdekében kötelező biztosítani az állandóságot a szerkezeti felépítésben, tagolásban, az egyes tételek tartalmában, értékének meghatározásában is. Tekintettel azonban arra, hogy ezek - különböző hatásokra - változhatnak, a Javaslat biztosítja a változtatás lehetőségét (ide értve az egyes tételek minősítésének és értékelésének megváltoztatását is, a Javaslat által megengedett feltételek mellett) azzal, hogy azt, illetve annak a számszerűsített hatásait a kiegészítő mellékletben meg kell adni.

A 19. §-hoz

Az éves beszámoló elkészítésével kapcsolatos általános, alapvetően formai követelményeket tartalmaz a Javaslat ezen §-a. Ezek közül két követelményt ki kell emelni. Az egyik: a vámszabadterületi társaságoknak az éves beszámolóban (amelyet magyar nyelven a társasági szerződésben rögzített konvertibilis devizában kell elkészíteni) az értékadatokat a Magyar Nemzeti Bank hivatalos devizaárfolyam listája szerinti devizaegységben (általában 100 egységben, japán yen és olasz líra esetén 1000 egységben) kell megadni. Ez eltér az egyéb vállalkozók éves beszámolójától, ahol az értékadatokat 1000 forintban kell megadni. Az eltérést a devizák forintárfolyama, illetve annak különbözősége indokolja. A másik kiemelendő követelmény: az éves beszámolót a vállalkozó, illetve a vállalkozó képviseletére jogosult személy köteles aláírni. Úgy az éves beszámolónál is érvényesül az egyszemélyi felelősség.

A mérleg tagolása, tételeinek tartalma

A 20. §-hoz

A Javaslat meghatározza, hogy legalább milyen részletezettséggel kötelező a mérleget elkészíteni. Az 1. számú melléklet írja elő a mérleg felépítését, tételsorrendjét, az egyes tételek, sorok megnevezését és részben tartalmát is. (Az egyszerűsített éves beszámolót készítőnél csak a nagybetűvel és a római számmal jelzett sorok kötelezőek.) Az előírt sorok, tételek minimum követelményt jelentenek. Az egyes sorok, tételek továbbtagolása a tulajdonosok, a vállalkozók, illetve a befektetők, a hitelezők számára indokolt lehet, ezért erre lehetőséget ad a Javaslat. Ha valamely sorhoz, tételhez viszont nincs adat, mert az az eszköz vagy forrás az adott vállalkozónál nincsen, akkor azt a sort, tételt a mérlegben nem kell feltüntetni. Meg kell azonban jegyezni, hogy a továbbtagolás lehetőségével, illetve az üres sorok elhagyásával csak akkor élhet a vállalkozó, ha a mérlegek nem kerülnek összesítésre. [A 93. § (2) bekezdése szerint az 1992. és 1993. évi mérlegek még összesítésre kerülnek.]

A Javaslat 1. számú melléklete szerinti mérleg felépítése megfelel a klasszikus, eddig is alkalmazott mérlegnek. A mérleg bal oldalán (a melléklet első részében) az eszközök (más kifejezéssel: az aktívák), a mérleg jobb oldalán (a melléklet második részében) a források (más kifejezéssel: a passzívák) helyezkednek el. A két oldal egyezőségét a tárgyévi mérleg szerinti eredmény beállítása biztosítja.

A mérlegbe az eszközök és a források különböző sorrendben állíthatók be. A jelenlegi mérleg az eszközöket a likviditás sorrendjében tartalmazza (először a likvid eszközök: a pénzeszközök, értékpapírok, követelések, majd a kevésbé likvid eszközök: a készletek, az állóeszközök, a beruházások, a befektetések szerepelnek), és ennek megfelelő a források sorrendje is (először a rövid lejáratú kötelezettségek, majd a hosszú lejáratú kötelezettségek, a saját vagyon és a mérleg szerinti eredmény, annak módosító tételeivel). A Javaslat szerint az 1. számú melléklet az eszközöket lényegében az Európai Gazdasági Közösség Tanácsa 4. számú irányelve szerinti sorrendben tartalmazza, és ennek megfelelően rendezi a forrásokat is.

A Javaslat szerinti mérlegben szereplő eszközök és források többsége a jelenlegi mérlegből ismert, annak megfelelő, néhány tétel azonban elnevezésében is és tartalmában is eltér attól.

Az eszköz a vagyonnak befektetett eszközökben (immateriális javak, tárgyi eszközök, befektetett pénzügyi eszközök), forgóeszközökben (készletek, követelések, értékpapírok, pénzeszközök), aktív időbeli elhatárolásokban megjelenő formája.

A forrás ugyanennek a vagyonnak az eredetét, származását (az eszközök forrását) mutatja. Mivel nincs olyan eszköz, amelynek ne lenne forrása, ne lenne eredete, a mérlegben az összes eszköz és az összes forrás - a mérleg két főösszege - megegyezik egymással. Ez az egyezőség a mérleg lényegi sajátja, természetes alapkövetelménye.

Alapításkor az eszközöket (pénzeszközök, apport) az alapítók bocsátják a vállalkozó rendelkezésére. Ekkor az eszközök értéke megegyezik a saját tőke értékével.

A működés során kívülállóktól is származnak eszközök, hitelt, kölcsönt vesz fel a vállalkozó, a leszállított, megvásárolt anyag ellenértékének kiegyenlítése később történik. Ez esetben az eszközök forrása a rövid, illetve hosszú lejáratú kötelezettség, az idegen tőke.

A későbbiek során az eszközök és források közötti konkrét kapcsolat már nehezen mutatható ki: az eszközök összetétele, konkrét megjelenési formája, állománya folyamatosan változik, az eszközök forrása (elsősorban a saját tőke) viszonylag állandó, kevésbé változik. Az alapösszefüggés azonban állandó marad: az összes eszköznek az összes forrással meg kell egyeznie.

A 21-24. §-hoz

A Javaslat ezen §-a és az 1. számú melléklet 1-13. pontjai a mérleg eszköz oldalával kapcsolatos előírásokat és fogalmakat tartalmazzák.

Az eszközök (az aktívák) a vállalkozó vagyonának konkrét megjelenési formái. Vagyon alatt - ilyen megközelítésben - a vállalkozónál lévő befektetett eszközöket, forgóeszközöket, aktív időbeli elhatárolásokat kell érteni.

A Javaslat a befektetett eszközök, illetve a forgóeszközök kategóriáját vezeti be, az eddigiektől eltérő elnevezéssel és tartalommal. Befektetett eszközként csak olyan eszközöket szabad kimutatni, amelyeknek az a rendeltetése, hogy a vállalkozási tevékenységet tartósan - legalább egy éven túl - szolgálják. A Javaslat tehát az összemérés elvének megfelelően, a „tartósan”-t mint minősítő ismérvet alkalmazza és az minden esetben - nemcsak a befektetett eszközöknél - legalább egy évet meghaladó időtartamot jelöl. Az eszközöknek a befektetett eszközök vagy a forgóeszközök közé sorolása a vállalkozó feladatkörébe tartozik, mivel az eszközök rendeltetését, várható használatát a vállalkozó ismeri a legjobban. Eddig az ide tartozó eszközök egy része állóeszköz vagy fogyóeszköz volt. Mindkét kategória minősítésénél két feltételt: az elhasználódási időt és a beszerzési értéket kellett figyelembe venni. Az állóeszközzé minősítésnél a feltétel a három évnél hosszabb elhasználódási idő mellett az is volt, hogy a beszerzési érték meghaladja az 50 ezer forintot. A Javaslat szerint csak egy feltétele van a befektetett eszközök közé sorolásnak: tartósan, legalább egy éven túl szolgálja a vállalkozási tevékenységet, akár közvetlenül, akár közvetetten. Úgy a befektetett eszközök közé sorolandók a jelenleg a fogyóeszközök közé tartozó, egy évet meghaladóan elhasználódó eszközök, vagy az egy évnél hosszabb lejáratú értékpapírok is.

A Javaslat szerint a befektetett eszközök közé tartoznak az immateriális javak, a tárgyi eszközök, a befektetett pénzügyi eszközök, azok az eszközök, amelyek tartósan szolgálják a vállalkozási tevékenységet.

Az immateriális javak közé tartoznak a vásárolt vagy apportként kapott vagyoni értékű jogok, a vásárolt üzleti vagy cégérték, a vásárolt és a saját előállítású szellemi termékek, továbbá a jövőben hasznosítható - még befejezetlen - kísérleti fejlesztés aktivált értéke (később szellemi termék).

A vállalkozás alapításával, a vállalkozási tevékenység indításával, jelentős bővítésével, átalakításával, átszervezésével kapcsolatosan felmerült - a tárgyi eszközök értékét nem növelő - munkák értéke a Javaslat szerint az immateriális javak közé felvehető, de ennek az Európai Gazdasági Közösség Tanácsa 4. számú irányelvéből eredő következménye, hogy az adózott eredményből csak akkor lehet osztalékot fizetni, ha az adózott eredmény (beleértve az áthozott veszteséggel módosított eredménytartalékot) az alapítás-átszervezés aktivált értékéből még le nem írt összeg levonása után a kifizetni tervezett osztalékra, részesedésre fedezetet nyújt. Ha az alapítás-átszervezés költségeit az immateriális javak között a vállalkozó nem aktiválja, akkor azt a felmerülés időszakában a költségek között kell elszámolnia.

A Javaslat új kategóriaként bevezeti a tárgyi eszközök fogalmát. Tárgyi eszközként kell kimutatni a jelenlegi állóeszközöket, beruházásokat és azokat a fogyóeszközöket (ideértve a gyártóeszközöket, de nem értve ide a szellemi termékeket és a betétdíjas göngyölegeket), amelyek egy évnél hosszabb idő alatt használódnak el. A tárgyi eszközök közé tartozik - a nemzetközi számviteli gyakorlatnak megfelelően - a beruházási szállítónak adott pénzbeli előleg is. Úgy a tárgyi eszközök fogalmának köre szélesebb, mint a jelenlegi állóeszközöké, ugyanakkor az értékelési előírásokban is változás következik be.

A beruházásokat - a folyamatban lévő beruházásokat, a még üzembe nem helyezett (használatba nem vett) tárgyi eszközöket -, továbbá a beruházásokra adott előlegeket elkülönítetten, külön-külön sorban kell kimutatni.

A jelenlegi fogyóeszközök között kimutatott azon eszközöket, amelyek egy évnél rövidebb ideig szolgálják a vállalkozási tevékenységet - egyedi beszerzési, előállítási költségüktől függetlenül - nem a tárgyi eszközök, hanem a készletek között kell a használatba vételig kimutatni, majd a használatba vételkor költségként kell teljes összegükben elszámolni.

A Javaslat új eszközcsoportot vezet be a „befektetett pénzügyi eszközök”-kel. Ezen eszközcsoport szükségességét indokolja a befektetett eszközök általános fogalma. Eddig befektetett eszközként csak a társaságba, a leányvállalatba stb. bevitt vagyon értéke jelent meg. Most ezek egy része kikerül innen (például a nem tartós befektetésként vásárolt részvények), viszont ezen eszközök között kell kimutatni azokat az értékpapírokat, kötvényeket, kölcsönadott pénzeszközöket, amelyeket a vállalkozó azzal a céllal fektetett be más vállalkozónál, adott át más vállalkozónak nem véglegesen, hogy ott tartós jövedelemre (osztalékra, illetve kamatra) tegyen szert, vagy befolyásolási, irányítási, ellenőrzési lehetőséget érjen el.

Ha az eszközök nem tartósan, tehát egy évet nem meghaladóan szolgálják a vállalkozási tevékenységet, akkor azok az eszközök forgóeszköznek minősülnek. A forgóeszközöknek a Javaslat négy csoportját: a készleteket, a követeléseket, az értékpapírokat és a pénzeszközöket különbözteti meg.

A készletek csoportja kiegészült a készletekre adott előlegekkel, és nem tartalmazza a korábbi fogalom szerint egy éven túl elhasználódó fogyóeszközöket.

A Javaslat szerint a követelések köre bővült: kiemelten szerepel a jegyzett, de be nem fizetett tőke értéke, itt kell kimutatni a váltóköveteléseket, és az alapítókkal szembeni követelések között azt az összeget, amelyet az alapítóknak a halmozott hiány miatt (ha a saját tőke összevontan negatív előjelű) be kell fizetniük.

A mérlegbe csak az adós által elismert követelés állítható be. Ha az adós a követelés összegét nem ismeri el vagy csak részben ismeri el, az el nem ismert összeget nem lehet - még peresítés esetén sem - a mérlegbe beállítani. Az adós által el nem ismert és ezért peresített követelések összegét csak akkor kell a mérlegbe a pénzügyileg rendezett összegben beállítani, ha annak pénzügyi rendezése a mérleg fordulónapja és a mérlegkészítés időpontja között megtörtént.

A vevő által elismert követelést a számlázott összegben kell a mérlegben szerepeltetni mindaddig, amíg a követelést ki nem egyenlítették, amíg az behajthatatlanná nem vált és mint ilyent az egyéb ráfordítások között veszteségként le nem írták. A kétes követelések, továbbá a határidőn túli követelések miatti céltartalék-képzés összegével nem a követelések nyilvántartott összegét kell csökkenteni, mivel a céltartalékot egyéb ráfordításként az eredmény terhére történő elszámolással kell képezni.

A kapott váltót a kiváltott követelés összegében kell a mérlegben szerepeltetni. Ez az összeg nem foglalja magában a váltón feltüntetett összegben (a váltó névértékében) lévő kamat összegét. A kamatból a mérleggel lezárt évre időarányosan járó összeget bevételként az aktív időbeli elhatárolásokkal szemben el kell számolni.

Az egyéb követelések között kell a mérlegben kimutatni az alkalmazottak, a tagok tartozásait is.

A Javaslat szerint a forgóeszközök között csak azok az értékpapírok (kötvények, részvények, üzletrészek, kincstárjegyek, letéti jegyek, egyéb értékpapírok) mutathatók ki, amelyeket forgatási céllal, az időleges, a várható piac konjunkturális folyamataiból remélt nyereség miatt vásároltak. Az értékpapírok minősítése befektetett eszköznek, illetve forgóeszköznek évenként változhat. Ennek nincs akadálya, az összehasonlíthatóság érdekében azonban ezt a kiegészítő mellékletben, számszerűsíthető hatásával együtt meg kell adni.

A Javaslat a pénzeszközök közé sorolja a csekket is, mint olyan eszközt, ami bármikor készpénzre váltható.

Az aktív időbeli elhatárolások az összemérés elvének alkalmazásából következnek. A bevételeket és a költségeket ugyanis abban az időszakban kell az eredmény javára, illetve terhére elszámolni, amely időszakban azok gazdaságilag keletkeztek, függetlenül azok pénzügyi rendezésétől, illetve számlázott vagy nem számlázott voltuktól.

Aktív időbeli elhatárolásként kell kimutatni a december 31-i mérleg fordulónapja előtt kifizetett bérleti (lízing) díjból azt az összeget, amely nem a mérleggel lezárt évet terheli. A pénzügyi teljesítés megtörtént, de a kifizetett összeg egy része vagy egésze a következő évet terheli. Aktív időbeli elhatárolás az olyan bevétel, amelyet csak a mérleg fordulónapja után lehet leszámlázni, azt követően esedékes, amely azonban a mérleggel lezárt időszakot illeti meg, a mérleggel lezárt időszak költségeinek fedezetét jelenti. Ilyen a váltókövetelések mérleggel lezárt időszakra arányosan jutó kamata, amely ugyan csak a váltó lejáratakor esedékes, a váltóadós csak akkor fogja megfizetni, de az időarányos részt a tárgyév bevételeként kell elszámolni, mint a tárgyévben felmerült költségek fedezetét.

A 25-29. §-hoz

A Javaslat ezen §-ai és az 1. számú melléklet 14-23. pontjai a mérleg forrás oldalával kapcsolatos előírásokat és fogalmakat tartalmazzák.

A források (a passzívák) a vállalkozó vagyonának az eredetét, származását mutatják. A forrásokat a Javaslat saját tőke, céltartalékok, kötelezettségek és passzív időbeli elhatárolások csoportokba sorolja.

A Javaslat a saját vagyon fogalma helyett bevezeti a saját tőke fogalmát, mint olyant, ami az eddigieknél jobban - a külföldiek számára is egyértelműen - kifejezi azt, hogy az az eszközök adózott saját forrása. A saját tőke azt fejezi ki, hogy a tulajdonosok (alapítók) milyen összeget bocsátottak véglegesen az alapított vállalkozás rendelkezésére, amely a vállalkozási tevékenység folytatásához szabadon, idő megkötöttség nélkül áll a vállalkozó rendelkezésére (általában a vállalkozás megszűnéséig). A saját tőkének része a tőke növelésére átadott pénzösszeg, továbbá a tulajdonosok (alapítók) által az adózott eredményből a vállalkozónál hagyott összeg is.

A saját tőkén kívüli többi forrás jellemzője viszont az, hogy csak átmenetileg, meghatározott ideig áll a vállalkozó rendelkezésére.

A Javaslat a saját tőke elemeit az eddigiektől eltérően nevezi meg. Ez nemcsak formai, hanem tartalmi eltérést is jelent. Megszűnik a felhalmozott vagyon és a tartalékvagyon kategóriája, az alapítói vagyon pedig új elnevezést kap.

A Javaslat szerint a saját tőke összetevői: a jegyzett tőke, a tőketartalék, az eredménytartalék, az előző évek áthozott vesztesége, a mérleg szerinti eredmény. Ha a saját tőke negatívvá válik, mivel a tárgyévi és az előző évi veszteségek meghaladják a jegyzett tőke és a tőketartalék összegét, akkor a saját tőke hiánya a forrásokat csökkenti. Az alapítókkal szembeni követelésként az eszközök között kell kimutatni viszont a saját tőke hiányát (és ilyenkor a mérlegben saját tőke nem is szerepel), ha az alapítókat a halmozott hiány miatt befizetési kötelezettség terheli.

A saját tőke legfontosabb elemét a Javaslat jegyzett tőkének nevezi, és úgy határozza meg: jegyzett tőke a cégbíróságon bejegyzett saját tőke. Ez a meghatározás társaságok esetében egyértelmű. A többi vállalkozási formánál is szükség van az alapításkor olyan induló vagyonra, amely a tevékenység megkezdéséhez szükséges. Ez az induló vagyon eddig alapítói vagyon volt. Az egyértelműség érdekében a Javaslat 1. számú melléklete rögzíti: jegyzett tőkeként kell kimutatni a törzstőkét, a részvénytőkét, az alapítói vagyont, a szövetkezeti vagyont, a szövetkezeti üzletrészt, a szövetkezeti vagyonrészt. Ha a jegyzett tőkét még nem fizették be, a be nem fizetett összeget külön sorban a követelések között az eszköz oldalon kell szerepeltetni.

Tőketartalékként a Javaslat szerint a mérlegben a következő tételek jelenhetnek meg:

A társasági törvény lehetőséget ad a részvények névérték feletti kibocsátására azzal, hogy csak a névérték alatti kibocsátást tiltja meg. Ugyanakkor rögzíti, hogy az alaptőke az összes részvény névértékének összegével egyezik meg. A kibocsátott részvények névérték feletti része meghaladja a jegyzett tőkét, ezért tőketartalékként funkcionál. Nem lehet eredményt növelő tételként elszámolni, mivel nem a vállalkozási tevékenység során keletkezett.

Az alapítók által véglegesen tőketartalékként átadott összeg is a tőketartalék része. Ez olyan alapítók által átadott vagyon, amellyel nem a jegyzett tőkét kívánták növelni.

A más vállalkozótól véglegesen kapott összeget, továbbá az állami költségvetésből, a központi alapokból fejlesztési célra véglegesen, visszafizetési kötelezettség nélkül kapott támogatások összegét is tőketartalékként kell kimutatni.

A gazdasági társaság külföldi tagjának a jegyzett tőkén belüli részesedésére konvertibilis devizában, valutában teljesített befizetéseinek a befizetéskor (ha a társasági szerződésben rögzítették, a társasági szerződés szerinti), illetve a felhasználáskor (más devizára történő átváltáskor) érvényes deviza-, valutaárfolyamon számított értékeinek különbözete is a tőketartaléknak része a deviza, a valuta felhasználásakor, ideértve a többletként befizetett deviza, valuta felhasználáskor érvényes deviza-, valutaárfolyamon számított értékét is. Nem része a tőketartaléknak a gazdasági társaság külföldi tagjának a jegyzett tőkén belüli részesedése konvertibilis devizában, valutában teljesített befizetéseinek a devizában elszámolt kamata, a devizában fizetett kamatok árfolyamváltozása. (Ezeket a pénzügyi műveletek bevételei között kell elszámolni, mivel a vállalkozó rendelkezésére bocsátott vagyon hasznosításának eredményeként jelennek meg.)

A tőketartaléknak nem lehet saját forrása, mivel a mérleg szerinti eredményből nem lehet tőketartalékot képezni. A mérleg szerinti eredményt a jegyzett tőke növelésére fel lehet használni a cégbírósági bejegyzés módosításával. A tőketartalék részeként kell kimutatni a szövetkezeti tagok által jegyzett részjegyek, továbbá az ellenértékért, illetve a munkavállalóknak (a tagoknak) ellenérték nélkül adott vagyonjegyek értékét is, mert azok a saját tőke részét képezik, de nem képezik részét a cégbíróságon bejegyzett tőkének.

A Javaslat szerint pénzeszköz véglegesen csak a meglévő tőketartalékból, illetve eredménytartalékból adható át. Ebből következően a tárgyévben várhatóan képződő eredménytartalék terhére végleges pénzátadás nem történhet. Ha azonban az alapítókat a halmozott hiány miatt befizetési kötelezettség terheli, akkor az ilyen címen átadott pénzeszközök miatt az eredménytartaléknak negatív egyenlege is lehet.

Az eredménytartalék a Javaslat szerint az előző évről áthozott eredménytartaléknak az előző év mérleg szerinti eredménye, csökkentve a tárgyév, illetve a következő évek nyereségéből leírható veszteség, továbbá az előző év mérleg szerinti eredménye terhére ténylegesen leírt, áthozott veszteség összegével, módosítva az átadott-átvett eredménytartalékkal és csökkentve a tárgyév végén - az éves zárlat keretében - osztalékra, részesedésre igénybe vett összeggel. Az eredménytartalék negatív előjelűvé is válhat.

Előző évek áthozott veszteségeként csak a tárgyévi nyereségből, illetve a következő évek nyereségéből az adótörvény szerint leírható összeg mutatható ki. Amennyiben a mérleg szerinti eredmény veszteség és annak leírása az adótörvény szerint a következő évek nyereségéből nem lehetséges, azt az eredménytartalék terhére - a veszteséges évet követően, a könyvek megnyitása után - el kell számolni. A Javaslat feltételezi, a vállalkozási nyereségadó törvény a jövőben is ad arra lehetőséget, hogy a vállalkozó a tárgyévben mutatkozó veszteséget a következő években „kigazdálkodja”, azaz a következő évek nyereségének adóztatásánál adóalap csökkentő tételként levonásba helyezze.

A Javaslat új tartalmat ad a „mérleg szerinti eredmény” kifejezésnek. Abból indul ki, hogy a mérlegben kimutatott saját tőkének valódi tőkének kell lennie, amelyet sem adó, sem osztalék már nem csökkent. Ezért a mérleg szerinti eredmény olyan adózás utáni eredmény, amelyet a mérleggel lezárt év után kifizetett (kifizetésre jóváhagyott) - a tulajdonosoknak járó - osztalékkal, részesedéssel is csökkentettek. Tekintettel azonban arra, hogy osztalékként, részesedésként nemcsak tárgyévi adózott eredmény fizethető ki, hanem az előző évek mérleg szerinti eredménye (azaz a pozitív előjelű és le nem kötött eredménytartalék) is, ezért az ilyen célra igénybe vett eredménytartalék növeli a tárgyévi adózott eredményt a mérleg szerinti eredmény kialakítása során. A mérleg szerinti eredménynek meg kell egyeznie az eredménykimutatásban ilyen címen kimutatott összeggel.

A Javaslat a források közé új elemként vette fel az óvatosság elvének érvényesítésére - a nemzetközi számviteli elveknek megfelelően - a céltartalékokat azzal, hogy céltartalék képezhető - a vállalkozó saját elhatározása alapján - az adózás előtti eredmény terhére, egyéb ráfordításként történő elszámolással a várható veszteségekre, a várható kötelezettségekre és egyéb címen. A képzett céltartalék a fedezete a következő évben jelentkező tényleges veszteségeknek úgy, hogy a következő év végén az előző év végén képzett céltartalékot meg kell szüntetni, fel kell használni az adózás előtti eredmény növelésére, egyéb bevételként történő elszámolással. (Az adózás előtti eredményt csökkentette a behajthatatlan követelések leírása, a hitelezési veszteség elszámolása, a ténylegesen elszámolt veszteségtételek.)

A céltartalék képzése minden évben, a mérleg készítésekor, az éves zárlat során - az adott helyzet alapján - elvégzendő feladat. Az előző év végén képzett céltartalékot a tárgyévi zárlat során meg kell szüntetni, és az új helyzetnek megfelelően kell a tárgyév végén a céltartalékot újraképezni.

A várható veszteségekre céltartalék képezhető akkor, amikor a mérleg fordulónapján (december 31-én) meglévő fizetési határidőn túli követeléseket, továbbá a kétes követeléseket, valamint az előlegként adott összegeket a pénzügyi realizálhatóság szempontjából a vállalkozó a hátralékos vevők/adósok fizetőképessége alapján minősíti. Ez a minősítés a mérlegkészítés időszakában (legkésőbb a tárgyévet követő májusban) történik.

A Javaslat ezen előírása azon alapul, hogy nem tekinthető teljes értékű adósnak az a vevő (adós), aki az árut, a szolgáltatást az év végét megelőzően átvette, az eladóval kötött szerződésben vállalt kötelezettsége ellenére annak ellenértékét a december 31-ét megelőző esedékessége időpontjában nem fizette meg, sőt a mérlegkészítésig eltelt további négy-öt hónapban sem fizette meg. A mérleg fordulónapja és a mérlegkészítés időpontja között nyilvánvalóvá válik, hogy a vevő (adós) miért nem fizetett, esetleg csődbe ment, vagy milyen más ok akadályozza a fizetésben. Ezen időszak alatt az egyeztetés szóban, írásban lefolytatható, a csődeljárás kezdeményezhető, így viszonylag reálisan meghatározható a bizonytalanná vált követelés összege, és ebből adódóan a veszteség fedezetére képezhető céltartalék összege is.

Ha a mérlegkészítés időpontjáig a követelés teljes összegét kiegyenlítették vagy azt váltó kiállításával rendezték és a váltó még az év végéig nem járt le, nincs lehetőség céltartalék képzésére.

A várható kötelezettségekre céltartalék képezhető akkor, ha jogszabályban meghatározott garanciális kötelezettségek következő évben, években jelentkező költségeire történik a fedezet elhatárolása. A nemzetközi számviteli gyakorlatban az ilyen címen képezhető céltartalékok körét szélesebben értelmezik. Ezek közül néhányat a Javaslat a passzív időbeli elhatárolások közé megenged felvenni.

Egyéb céltartalék képezhető a biztosítóintézeteknél, illetve a pénzintézeteknél a Javaslatban vagy külön jogszabályban meghatározott kötelezettségek fedezetére.

A kötelezettségeken belül a Javaslat két nagy csoportot különböztet meg: a hosszú, illetve a rövid lejáratú kötelezettségeket. Ezek többsége eddig is ismert volt. Ki kell emelni azonban azt, hogy a hosszú lejáratú kötelezettségekből a mérleg fordulónapját követő egy éven belül visszafizetendő törlesztéseket a rövid lejáratú kötelezettségek között kell szerepeltetni. Külön tételként kell kimutatni az alapítókkal szembeni kötelezettségeket, azokat az összegeket, amelyeket az alapítók nem jegyzett tőkeként, vagy tőketartalékként, vagy kölcsönként adtak át, hanem például a veszteség fedezetére visszafizetési kötelezettséggel. Ide kell sorolni az alapítóknak járó osztalék, részesedés összegét is.

A mérlegben a kötelezettségek között kell szerepeltetni a mérleg fordulónapjáig elismert kötelezettségeken túlmenően a jogerős határozattal előírt, továbbá az elsőfokon megítélt kötelezettségek összegét is.

A váltótartozásokat a fizetendő összegben kell a mérlegben kimutatni, szemben a váltókövetelésekkel, amelyeket a váltóval kiváltott követelés összegében tartalmaz a mérleg. A váltótartozásban lévő és időarányosan az eredmény terhére még el nem számolt kamat összegét az aktív időbeli elhatárolások között kell szerepeltetni.

A passzív időbeli elhatárolásokat is az összemérés elvének érvényesítése érdekében alkalmazza a Javaslat.

Passzív időbeli elhatárolásként kell kimutatni például a mérleg fordulónapja előtt leszámlázott bérleti (lízing) díjból azt az összeget, amely nem a mérleggel lezárt évet illeti meg. A pénzbevétel ugyan megtörtént, de a kapott összeg egy része vagy egésze a következő év (évek) árbevétele (akkor merülnek fel vele szemben a költségek is). Passzív időbeli elhatárolás az olyan költség is, amelyet csak a mérleg fordulónapja után fognak leszámlázni, azt követően válik esedékessé, amely azonban a mérleggel lezárt időszakot kell, hogy terhelje, függetlenül attól, hogy a mérleg fordulónapja és a mérlegkészítés időpontja között vált ismertté.

Passzív időbeli elhatárolások között kell a Javaslat szerint kimutatni a mérleg fordulónapja és elkészítésének időpontja között a vállalkozóval szemben érvényesített, benyújtott, a mérleggel lezárt évhez kapcsolódó kártérítési igényeket, késedelmi kamatokat - az óvatosság elvéből következően - akkor is, ha azok összegszerűségükben nem meghatározottak, ezen időszakban ismertté vált kártérítéseket, bírósági költségeket, a mérleggel lezárt évhez kapcsolódó, a mérlegkészítés időpontjáig kifizetésre került, illetve már megállapított, de ki nem fizetett prémiumokat, jutalmakat és azok járulékait.

A mérlegtételek értékelésének általános szabályai

A 30. §-hoz

A mérlegtételek értékelésénél a vállalkozás folytatásának elvéből kell kiindulni. A Javaslat szerinti előírások csak akkor alkalmazhatók, ha a vállalkozás a tevékenységét a normális üzletmenetnek megfelelően továbbfolytatja, tovább tudja folytatni. Nem alkalmazhatók a Javaslat szerinti előírások abban az esetben, ha a vállalkozás megszűnik, ha felszámolják, ha csődbe ment, ha eladják, ha átalakítják. Ezekre a 41. § szerinti sajátos értékelési előírások vonatkoznak.

A beszámoló készítésének egyik alapelve a folytonosság elve. Ez azt jelenti, hogy az előző évben, években alkalmazott értékelési gyakorlatot következetesen, folyamatosan biztosítani kell. Az értékelési eljárások megváltoztatása közvetlenül nem járhat vagyonváltozással. Az értékelési elvek a Javaslat szerint csak akkor változtathatók meg, ha a változtatást előidéző tényezők tartósan jelentkeznek és emiatt a változás állandónak minősül. Az értékelési elvek, eljárások ilyen változtatásának tényét, azoknak az eszközökre, a forrásokra, az eredményre gyakorolt, számszerűsített hatását a kiegészítő mellékletben részletesen be kell mutatni.

A Javaslat előírja az eszközök és kötelezettségek leltározással, egyeztetéssel történő ellenőrzését és az egyedenkénti (egyedileg) történő értékelését. A Javaslat a mérlegtételek leltárral történő alátámasztásával a 42. §-ban részletesen foglalkozik. Ebből és a 37-39. §-ban foglaltakból következik az, hogy mit jelent az egyedenkénti értékelés. Az eszközök és források értékelése közvetlen hatással lehet a kimutatott eredményre. Éppen ezért a Javaslat előírja, hogy az értékelés során figyelembe kell venni minden olyan értékvesztést, amely a mérleg fordulónapján meglévő eszközöket érinti, függetlenül attól, hogy az a mérleg fordulónapjáig vagy a mérlegkészítés napjáig ténylegesen bekövetkezett és a vállalkozó számára ismertté vált. Ezeket az értékvesztéseket a Javaslat 37-39. §-a részletesen ismerteti.

A mérlegben szereplő eszközök értékelése

A 31. §-hoz

A Javaslat szerint a befektetett eszközöket, a forgóeszközöket a Javaslatban meghatározott beszerzési, illetve előállítási költségüknél magasabb értéken nem szabad a mérlegbe felvenni. A beszerzési, illetve előállítási költségeken nyilvántartásba vett eszközöknél el kell számolni az értékcsökkenést, illetve az értékvesztés összegét is. Úgy a mérlegben megjelenő eszközérték az esetek többségében a beszerzési, illetve előállítási költségeknél csak alacsonyabb érték lehet.

A Javaslat azon előírása, hogy az eszközöket beszerzési, illetve előállítási költségüknél magasabb értéken nem szabad a mérlegbe felvenni, azt jelenti, hogy az eszközöket nem szabad felértékelni. Az óvatosság elvének következetes alkalmazása mellett az eszközök csak leértékelhetők, illetve le kell azokat értékelni, ha a Javaslatban rögzített feltételek fennállnak. Ebből az is következik, hogy a korábban már lecsökkentett értékeket sem lehet visszaállítani, ezen eszközöknél sem lehet felértékelés.

A múltbeli adatokon alapuló értékelés mellett a Javaslat szerinti mérleg is ennek megfelelően ad valós és megbízható képet a vállalkozó vagyoni, pénzügyi helyzetéről. A Javaslat nem teszi lehetővé a piaci értéken történő értékelést akkor, ha a piaci érték magasabb, mint a beszerzési, illetve előállítási költség. Ugyanis a piaci érték csak abban az esetben egyértelműen meghatározható, ha az eszköz ténylegesen értékesítésre került. A mérleg fordulónapján meglévő eszközök várható piaci értéken történő értékelésekor a vállalkozó szubjektív érdeke érvényesülne az esetek többségében, és a vállalkozó érdekének megfelelően fel- vagy leértékelés valósulna meg. A piaci érték meghatározására központilag kulcsokat kiadni értelmetlen lenne, mivel egy-egy eszköz piaci értéke más lehet annál, aki elad és más annál, aki vásárol, más akkor, ha az eszköz iránt kereslet van és más akkor, ha abból jelentős kínálat van.

A szubjektív minősítés helyett a Javaslat alkalmazza a nemzetközi számviteli gyakorlatban érvényesülő, a múltbeli adatokon alapuló értékelést, figyelemmel arra, hogy a beszámolóban megjelenő eredmény is ennek megfelelő, azaz a jelenlegi árbevételhez a múltbeli beszerzési, illetve előállítási költségeket rendeli hozzá. Minél távolabbi a beszerzés, illetve előállítás (elsősorban a tárgyi eszközöknél) és minél nagyobb mértékű az infláció, annál nagyobb az árbevétel és a hozzárendelt költség között az ebből adódó különbözet.

A Javaslat előírásai a piacgazdaság számvitelét szabályozzák, feltételezik a piacgazdaságot. Piacgazdasági viszonyok mellett a forgóeszközök valóban gyorsan cserélődnek és ennek megfelelően a forgóeszközök múltbeli értéke megegyezik a jelenlegi értékével. A Javaslat szerint a befektetett eszközöknél gyorsabb leírás érvényesíthető, s így közelebb kerül egymáshoz a múltbeli és a jelenlegi érték. A jelenlegi értéken elszámolt árbevételhez hozzárendelt költségek múltbeli adatokon alapuló értékeléséből származó különbözet az eszközök összetételével, az eszközök forgásával és az inflációval szoros kapcsolatban van.

Ezen különbözet (az inflációs nyereség) számviteli kimutatásával a Javaslat nem foglalkozik, mivel azt átmeneti állapotnak tekinti, továbbá azért sem foglalkozik, mert az inflációs nyereség adóztatása vagy nem adóztatása nem tartozik a számviteli szabályozás hatáskörébe.

A Javaslatban a beszerzési, illetve előállítási költségek megfogalmazás arra utal, hogy mindkettő részese lehet az eszközök értéke meghatározásának, sőt a kettő egyidejűleg is előfordulhat, a beszerzési költségekhez előállítási költségek is kapcsolódhatnak, elsősorban a tárgyi eszközöknél (például vásárolt gépnél saját eszközzel történő szállítás, vagy a saját vállalkozásban végzett alapozás, szerelés).

A 32-34. §-hoz

A Javaslat ezen §-ai a külföldi pénzeszközöknek, az értékpapíroknak, a követeléseknek, a befektetett pénzügyi eszközöknek az óvatosság elvéből következő értékelési előírásait fogalmazzák meg, illetve a készletek mérlegbe történő értékelésének módjára adnak előírásokat.

A Javaslat szerint a valutakészleteket, illetve a devizaszámlán lévő devizát az év utolsó napján érvényes valuta, deviza vételi árfolyamon forintra kell átszámítani és amennyiben az így számított érték kevesebb, mint a könyvekben szereplő érték, akkor a különbözetet az eredmény terhére kell elszámolni. Ha a számított érték magasabb, mint a könyvekben szereplő érték, akkor a különbözettel az eredményt nem lehet növelni. A számításnál különbséget kell tenni aszerint, hogy a valutát, illetve a devizát a Magyar Nemzeti Bank jegyzi vagy nem jegyzi. Ha jegyzi, akkor a Magyar Nemzeti Bank által közzétett árfolyamokkal, ha nem jegyzi a devizát a Magyar Nemzeti Bank és az nem transzferálható, akkor a szabadpiaci árfolyamokkal kell a számítást elvégezni.

Az általános szabály alól kivételt tesz a Javaslat a gazdasági társaság külföldi tagjának a jegyzett tőkén belüli részesedésére konvertibilis valutában, devizában teljesített befizetései értékelésénél. A Javaslat szerint a pénzbeli betét, a pénzbeli hozzájárulás összegére konvertibilis valutában, devizában teljesített befizetéseket - ha a társasági szerződésben ettől eltérően nem állapodtak meg - a befizetéskor (az átutalás kezdeményezésekor) érvényes deviza középárfolyamon kell mindaddig értékelni, amíg azt fel nem használják, illetve más devizára nem váltják át. Ha a társasági szerződésben a hivatalos árfolyamtól eltérő árfolyamban állapodtak meg (ez lehet a forintban rögzített betét és a fix összegben meghatározott deviza hányadosa is), akkor azon az árfolyamon kell mindaddig értékelni, amíg azt fel nem használják, illetve más devizára át nem váltják.

A Javaslat az óvatosság elvéből indul ki a tőzsdén jegyzett, a forgóeszközök között kimutatott értékpapírok, a gazdasági társaságokban lévő befektetések, az egy évnél hosszabb lejáratú értékpapírok értékelésénél is azzal, hogy a beszerzési értéknél alacsonyabb értéken csak akkor mutathatók ki (de akkor ezen a csökkentett értéken kell kimutatni), ha tőzsdei árfolyamuk, a gazdasági társaság piaci megítélése, piaci értéke tartósan, a mérlegkészítés napját megelőzően legalább egy éven keresztül alacsonyabb, mint a beszerzési, illetve a korábbi értékvesztéssel csökkentett beszerzési értéke. Ha a tőzsdei árfolyam emelkedik, a piaci megítélés javul, akkor sem ad lehetőséget a Javaslat a felértékelésre, a visszaértékelésre. A tőzsdei árfolyam emelkedéséből, a piaci megítélés javulásából nyereség csak akkor származhat, ha az értékpapírt, a befektetést ténylegesen értékesítették.

Az óvatosság elve érvényesül a külföldi pénzértékre szóló követelések értékelésénél. Eszerint a külföldi pénzértékre szóló követeléseket a szerződés szerinti teljesítéskor érvényes deviza (valuta) vételi áron kell értékelni a pénzügyi teljesítésig. Ha a december 31-én meglévő követeléseknél a pénzügyi teljesítés a mérlegkészítés időpontjáig nem történt meg, akkor csak azokat a külföldi pénzértékre szóló követeléseket kell leértékelni, ahol az árfolyam csökkent. A december 31-én meglévő követelésekből azokat, amelyeknél a pénzügyi teljesítés a mérlegkészítés időpontjáig megtörtént, a tényleges árfolyamon kell a mérlegben szerepeltetni. (Ezeknél a tételeknél az óvatosság elvének érvényesítése mellett a szabályozás az egyszerűsítésre, a kétszeres értékelés elkerülésének követelményére is tekintettel volt.)

A vásárolt készleteket a Javaslat szerint a mérlegben tényleges beszerzési áron vagy átlagos (súlyozott) beszerzési áron kell értékelni. Ebből következően utánpótlási áron nem lehet értékelni. A nem egyedileg nyilvántartott vásárolt készletek (anyag, áru) beszerzési ára lehet a tényleges beszerzési árakból kialakított átlagár is, amely a több tételben vásárolt készletek beszerzési ára, valamint a már készleten lévő termékek értéke együttesének és mennyiségének hányadosából alakítható ki. Az évközi változások elszámolásához - annak egyszerűbbé tétele érdekében - elszámolóár (eladási ár) is alkalmazható, amelyhez az árkülönbözetet, az árrést (a beszerzési ár és az elszámolóár, az eladási ár különbözetét) legalább a mérleg készítésekor hozzá kell rendelni.

A saját termelésű készleteket (befejezetlen termelés, félkész és késztermékek, állatok) a mérlegben előállítási költségen kell értékelni. Az előállítási költség lehet ténylegesen felmerült, utókalkulációval alátámasztott közvetlen önköltség, vagy a termék előállításához műszakilag szükséges, normák alapján meghatározott közvetlen önköltség. A Javaslat az önköltség megállapított módszeréről, ennek szabályozásáról nem intézkedik, ezzel azt a vállalkozóra bízza. Előírja viszont a 36. §-ban az előállítási költségek tartalmát, amelyből egyértelműen következik, bármilyen módszerrel is történjen az önköltség megállapítása, az csak ténylegesen felmerült, közvetlenül elszámolt költségeket, továbbá azokat a költségeket foglalhatja magában, amelyek ugyan az előállítással kapcsolatban merültek fel, közvetlenül azonban nem, de megfelelő mutatók, jellemzők segítségével a termékre elszámolhatók. A közvetlen önköltségnek nyereségtartalma nem lehet.

A tenyészállatok a késztermékek; a növendék-, a hízó- és az egyéb állatok a befejezetlen termelés körébe tartoznak.

A Javaslat - az egyszerűsítés érdekében - a befejezetlen építési-szerelési, illetve technológiai szerelési munkák közvetlen önköltségének megállapításánál lehetőséget ad az arányosítással történő számításra. A feltétele ennek az, hogy a vetítési alap azonos költségtartalmú legyen.

A saját boltnak, vendéglő egységnek átadott saját termelésű készleteket, továbbá a saját termelésű immateriális javakat, tárgyi eszközöket is előállítási költségen kell a mérlegben értékelni.

Az eszközök beszerzési és előállítási költségei

A 35-36. §-hoz

A Javaslat a beszerzési költségek (beszerzési ár) fogalmát lényegében minden eszközre vonatkozóan meghatározta. A meghatározásból következik, hogy értékpapíroknál a beszerzési költség a vételárral egyezik meg, tárgyi eszközöknél a vételáron kívül magában foglalhatja a szállítási, alapozási, szerelési, üzembe helyezési költségeket, ha azok az eszközhöz egyedileg hozzákapcsolhatók. A beszerzési költségeknek része lehet a beszerzéssel kapcsolatos közvetítői díj, bizományi díj, továbbá a beszerzéssel kapcsolatos támogatások, adók, vámköltségek. Hangsúlyozni kell minden költségelemnél az eszközökhöz való közvetlen (megfelelő mutatók, jellemzők segítségével is) kapcsolódást.

Az előbbiekből következően a lízingbe vett eszközöknél az üzembe helyezésig felmerült költségeket beszerzési költségnek kell tekinteni akkor is, ha azokat a lízingbe vevő viseli. A bérleti időszak lejártakor fizetett ellenértéket - ez esetben - pótlólagos beszerzési költségnek kell tekinteni.

Az előbbiekből az is következik, hogy a térítés nélkül átvett eszközök a mérlegben értékkel nem szerepeltethetők, mivel „beszerzésükért” ténylegesen nem fizettek. A vételáron kívüli költségek ez esetben is beszerzési költségnek minősülnek.

A Javaslat szerint az adózott eredmény terhére csak a tulajdonosnak járó osztalék, részesedés számolható el. Jelenleg az adózott eredmény terhére elszámolandó egyéb fejlesztési célú kifizetések közül azokat, amelyek a tárgyi eszközök beszerzéséhez, előállításához (a beruházásokhoz) közvetlenül kapcsolódnak (ilyenek az igénybe vett hitelek, kölcsönök üzembe helyezésig felmerült kamatai, a biztosítási díjak), a tárgyi eszközök beszerzési költségének kell tekinteni, míg a hatósági díjakat és illetékeket a felmerüléskor az eredmény terhére kell elszámolni, az általános forgalmi adó elszámolásánál pedig a vonatkozó törvény előírásai szerint kell eljárni.

A Javaslat szerint a tárgyi eszközök értékét - mint pótlólagos beszerzési költséggel - növelni kell a meglévő tárgyi eszköz bővítésével, rendeltetésének megváltoztatásával, átalakításával, élettartamának növelésével összefüggő munkák, továbbá az elhasználódott tárgyi eszköz eredeti állaga (kapacitása, pontossága) helyreállítását szolgáló felújítási munkák költségeivel. Nem pótlólagos beszerzési költségek a tárgyi eszközök folyamatos, zavartalan, biztonságos üzemeltetését szolgáló javítási, karbantartási munkák költségei, amelyeket a felmerülés időszakában kell a termelés költségei között teljes összegükben elszámolni. A Javaslat ezen előírását az indokolja, hogy a vállalkozó által választott amortizáció mellett az elhasználódott tárgyi eszköz eredeti állaga helyreállítását szolgáló felújítás akkor fog bekövetkezni, amikor az eszköz már csaknem nullára leíródott, és így a felújítás költségének beszerzési értékkénti figyelembevételével az amortizáció elszámolása újra kezdhető, a felújítási költség mint az eszköz értékét növelő költség jelenik meg. A Javaslat ezen előírása a vállalkozót arra kényszeríti, hogy mérlegeljen, az elhasználódott tárgyi eszközt felújítja, vagy újat vásárol helyette, mivel a forrás lekötés mértéke mindkét esetben közel azonos.

A gazdasági társaságnál a nem pénzbeli betétként beadott eszköz (az apport) társasági szerződésben meghatározott értéke beszerzési árnak minősül. Ezt az előírást az apport utáni amortizáció, illetve értékvesztés elszámolása indokolja.

Az üzleti vagy cégérték új tétel a mérlegben. Az üzleti vagy cégértéknek a Javaslat szerinti kimutatása lehetővé teszi, hogy az azonos eszközöket a vállalkozó azonos értéken vegye nyilvántartásba, szerepeltesse a mérlegben, még akkor is, ha azok együttes beszerzési értéke magasabb, mint a Javaslat szerinti értékeléssel meghatározott érték. Üzleti vagy cégérték csak a vevőnél és csak akkor lehet, ha a vevő az általa megvásárolt társaságért, vállalatért többet fizetett, mint a megvásárolt társaság, vállalat egyes eszközei értékének - a kötelezettségekkel csökkentett - összege. Az üzleti vagy cégérték beszerzési ára különbözeti alapon kerül meghatározásra. A megvásárolt társaság, vállalat (esetleg gyáregység, telephely) egyes eszközeit a Javaslat előírásai szerinti értékeléssel kialakított értéken meg kell határozni. Ezt csökkenteni kell azokkal a kötelezettségekkel, amelyek a társasággal, a vállalattal együtt „megvásárlásra kerültek”. (A megvett eszközök értékéből - elméletileg - először a kötelezettségeket kell kielégíteni.) Amennyiben a kötelezettségekkel csökkentett eszközérték alacsonyabb, mint a vételi ár, akkor a kettő közötti különbözet az üzleti vagy cégérték. Amennyiben a kötelezettségekkel csökkentett eszközérték magasabb, mint a vételi ár, akkor az eszközök értékét le kell szállítani a vételi árra, mert negatív üzleti vagy cégértéket a mérlegben nem lehet kimutatni. Ez esetben az összes eszköz értékének a vételárra való leszállítását végre lehet hajtani minden eszköznél arányosan, vagy kiemelt eszközöknél, eszközcsoportoknál arányosan, másoknál differenciáltan. Az összes eszköz értékének a vételárra való leszállítása újraértékeléssel is történhet, azaz egyes eszközök értéke még növekedhet is, más eszközök értékének csökkenésével úgy, hogy a csökkent értékűek is legalább haszonanyagáron, illetve hulladékértéken szerepeljenek a mérlegben.

A Javaslat szerint az előállítási költségek szélesebb körben értelmezendő kategória, mint eddig. Ugyanis előállítási költségeken kell értékelni és a mérlegbe felvenni a saját termelésű készleteken túlmenően a saját vállalkozásban végzett beruházások értékét is, ideértve a pótlólagos beszerzési költségeket jelentő - saját vállalkozásban végzett - felújítási, bővítési stb. munkák értékét is. Ezt a saját termelésű készletek azonos módon történő értékelésének követelménye indokolja, mivel a saját célra, illetve az értékesítésre előállított termékek értékének meghatározásában nincs (nem lehet) különbség. Az óvatosság elvéből következően a saját célra előállított termékek közül az új tárgyi eszközöket sem lehet a közvetlen önköltségnél magasabb értéken a mérlegben kimutatni, ott sem lehet az értékesítés előtt nyereséget realizálni.

Az előállítási költségek tartalma lényegében nem változik. Azok a közvetlenül felmerült költségek tartoznak ide, amelyek az előállítással bizonyíthatóan szoros kapcsolatban voltak, továbbá azok a költségek, amelyek a termékre megfelelő mutatók, jellemzők segítségével elszámolhatók (a termék közvetlen önköltsége). Az előállítási költségeknek (vagyis a közvetlen önköltségnek) nem része az értékesítési költség, az előállítással közvetlen kapcsolatba nem hozható igazgatási és egyéb általános költség.

Az eszközök értékcsökkenése

A 37-38. §-hoz

A tárgyi eszközök és az immateriális javak a tartós használat, a folyamatos fizikai és erkölcsi elhasználódás miatt értéküket fokozatosan elvesztik, így azt költségként el kell számolni. A Javaslat szerint - a nemzetközi számviteli gyakorlatnak megfelelően - a vállalkozó az üzembe helyezéskor a tevékenységre jellemző körülmények figyelembevételével maga határozza meg, hogy a tárgyi eszközöket, az immateriális javakat, mely években (hány évig) fogja használni és ebből következően azok beszerzési, illetve előállítási költségét mely évekre kívánja felosztani és a tevékenység költségei között elszámolni. A Javaslat szerint az üzembe helyezéskor abban a kérdésben is a vállalkozó dönt, hogy az általa választott időszakon belül az évenként elszámolásra kerülő értékcsökkenés összegét hogyan határozza meg. (Természetesen, minden évben kell értékcsökkenést elszámolni.)

Az értékcsökkenés évenként elszámolásra kerülő összege (terv szerint elszámolt értékcsökkenés) meghatározható egyedi eszközre, eszközcsoportra, a módszerek bármelyikének alkalmazásával:

- a bruttó érték (beszerzési, előállítási költségek) és a használati idő alapján (lineárisan, leírási kulcs százalékkal),

- a bruttó érték (beszerzési, előállítási költségek) és a teljesítmény alapján (teljesítmény egységre jutó leírás meghatározásával),

- a nettó érték (bruttó érték és a már elszámolt értékcsökkenés különbözete) és a használati idő alapján (degresszíven, a nettó értékhez kapcsolódó leírási kulcs százalékkal),

- abszolút összegben (a várható használat, termék életgörbe alapján).

A Javaslat egyes eszközféleségeket kiemel az általánosan szabályozott körből, hogy azoknál meghatározza a legrövidebb vagy leghosszabb használati időtartamot, illetve megtiltja az értékcsökkenés elszámolását.

A vagyoni értékű jogok után ez ideig nem lehetett értékcsökkenést elszámolni. A Javaslat a legrövidebb használati időtartam meghatározásával ad erre lehetőséget, azonos módon az üzleti vagy cégérték utáni értékcsökkenés elszámolásmódjával. Ugyanakkor a kísérleti fejlesztés, továbbá az alapítás-átszervezés aktivált értéke költségkénti elszámolásának időtartamát maximálja.

Az értéküket megtartó (esetleg növelő) eszközöknél (föld, képzőművészeti alkotás), továbbá az üzembe nem helyezett beruházásoknál és a már teljesen leírt immateriális javaknál, tárgyi eszközöknél az eddigiekhez hasonlóan nem lehet értékcsökkenést elszámolni.

A Javaslat lehetőséget ad arra, hogy a 20 ezer forint egyedi beszerzési, előállítási érték alatti tárgyi eszközöket a vállalkozó a használatba vételkor teljes összegükben értékcsökkenési leírási költségként elszámolhassa. Ez természetesen csak lehetőség, amely az egyszerűbb elszámolást, nyilvántartást segíti elő. Az így leírt eszközöket a továbbiakban nem lehet a mérlegben értékkel kimutatni.

A Javaslat szerint terven felüli értékcsökkenést kötelező elszámolni, ha a tárgyi eszköz (ide értve a beruházást is)

- értéke tartósan lecsökkent,

- feleslegessé vált,

- megrongálódott, vagy megsemmisült.

A mérleg valódiság elvének érvényesülése érdekében a tárgyi eszköz értéke csökkentését olyan mértékig kell végrehajtani, hogy az a használhatóságnak megfelelően, a mérleg készítésekor érvényes piaci értéken szerepeljen a mérlegben. (A piaci érték értelmezésénél a 31. §-hoz adott indokolást célszerű figyelembe venni.)

A Javaslat lehetőséget ad az aktiváláskor meghatározott értékcsökkenés módosítására, ha a figyelembe vett körülményekben lényeges változás következett be. Ilyen lehet: egy műszakról több műszakra való áttérés vagy fordítva, továbbá a felújítás figyelembevétele vagy figyelmen kívül hagyása. A változtatás eredményre gyakorolt hatását a kiegészítő mellékletben közölni kell.

Az eszközök értékvesztése

A 39. §-hoz

Az óvatos értékelés elve érvényesül a következő esetekben:

- amennyiben a vásárolt készlet nyilvántartott beszerzési ára magasabb, mint a mérleg készítésekor ismert tényleges piaci értéke, akkor azt a mérlegben tényleges piaci értéken, amennyiben a saját termelésű készlet előállítási költsége magasabb, mint a mérleg készítésekor ismert és várható eladási ára, akkor azt az eladási árból számított - a még elvégzendő tevékenységek várható költségeivel csökkentett - értéken kell kimutatni, vagyis értéküket az eredménnyel szemben ezekre az értékekre le kell csökkenteni;

- a vásárolt készletek beszerzési árát, illetve a saját termelésű készletek előállítási költségét az eredménnyel szemben csökkenteni kell, ha a készlet a vonatkozó előírásoknak (szabvány, szállítási feltételek, szakmai előírások stb.), illetve eredeti rendeltetésének nem felel meg, ha felhasználása kétségessé vált, ha megrongálódott, ha feleslegessé vált;

- ha a tőzsdén jegyzett részvények, értékpapírok közzétett árfolyama tartósan alacsonyabb, mint a bekerülési - a könyvekben nyilvántartott - értéke, a különbözetet az eredmény terhére le kell írni;

- ha a gazdasági társaságokban lévő befektetések, az egy évnél hosszabb lejáratú értékpapírok piaci megítélése tartósan alacsonyabb, mint a nyilvántartás szerinti értéke, a különbözetet az eredmény terhére kell írni.

A mérlegben szereplő források értékelése

A 40. §-hoz

A Javaslat szerint a forrásokat általában könyv szerinti értéken kell értékelni. Kivételek: a valutában, devizában a külföldi vevőtől kapott előleg, a külföldi pénzértékre szóló kötelezettség, továbbá az a rövid lejáratú kötelezettség, ahol a visszafizetendő összeg nagyobb, mint a kapott összeg.

Az óvatosság elve érvényesül a külföldi pénzértékre szóló kötelezettségek, tartozások értékelésénél. Eszerint a külföldi pénzértékre szóló kötelezettségeket, tartozásokat a szerződés szerinti teljesítéskor érvényes deviza (valuta) eladási árfolyamon kell értékelni a pénzügyi teljesítésig. A december 31-én fennálló kötelezettségből azokat, amelyek pénzügyi teljesítése a mérlegkészítés időpontjáig megtörtént, a tényleges (a pénzügyi teljesítéskor érvényes) eladási árfolyamon kell a mérlegben szerepeltetni. Ha ezeknél a tételeknél a pénzügyi teljesítés a mérlegkészítés időpontjáig nem történt meg, akkor csak azokat a külföldi pénzértékre szóló kötelezettségeket kell átértékelni, ahol az árfolyam emelkedett.

A külföldi vevőtől valutában, devizában kapott és még valutában, devizában rendelkezésre álló előlegek forintértékét - az óvatosság elvéből következően - a pénzügyi teljesítéskor érvényes valuta, deviza vételi árfolyam alapján kell meghatározni.

Vannak olyan kötelezettségek, amelyeknél a visszafizetendő összeg nagyobb, mint a kapott összeg. Ilyen a váltótartozás. A váltótartozások között a váltóval kiváltott kötelezettség és a kamat együttes összege szerepel. A fizetendő kamat összegét az aktív időbeli elhatárolásokkal szemben kell állományba venni. Az összemérés elvének megfelelően az időarányos kamatrészt az eredmény terhére kell elszámolni. Ezt követően a mérlegben az aktív időbeli elhatárolások között a következő évet terhelő kamat összege jelenik meg. Az állami alapjuttatást is ennek megfelelően kell a mérlegben szerepeltetni, amennyiben a visszafizetendő összeg nagyobb, mint a juttatott összeg.

Sajátos értékelési szabályok

A 41. §-hoz

A Javaslat ezen §-a felsorolja azokat az általános értékelési eljárásoktól eltérő sajátos értékelési szabályokat, amelyek csak akkor alkalmazhatók, ha azokat külön jogszabályok előírják.

A Javaslat 30-40. §-ában foglalt értékelési szabályok akkor alkalmazhatók, ha a gazdálkodónál a vállalkozás folytatásának elve érvényesül, azaz ha a gazdálkodó a belátható jövőben továbbra is folytatni tudja tevékenységét. Ez esetben a 14-15. §-ban foglalt számviteli alapelveket is érvényesíteni kell.

Új vállalkozás, társaság alapítása esetén általában van külső kontroll és így érvényesülhetnek a gazdasági társaságokról szóló törvényben foglaltak az új vállalkozásba, társaságba bevitt eszközök értékének meghatározásánál, az új vállalkozás, társaság jegyzett tőkéje értékének megállapításánál. Ha nincs külső kontroll (például leányvállalatnál), akkor az új vállalkozás eszközeinek értékelése csak az alapítónál kimutatott (könyv szerinti) értéken történhet.

Amennyiben a meglévő vállalkozás, társaság átalakul (megváltozott feltételekkel folytatja tevékenységét), akkor az átalakulási törvény előírásai szerint kell az eszközök értékelését elvégezni és a saját tőke értékét megállapítani.

Ha a meglévő vállalkozást felszámolják, megszűnik vagy értékesítik (a vállalkozás folytatásának elve nem érvényesül), akkor a csődtörvény szerinti értéken, illetve a megszűnéskor, az értékesítéskor az eszközök együttes vagy külön-külön történő hasznosításának várható piaci értékén kell az eszközöket a mérlegbe felvenni és ennek alapján a saját tőke értékét megállapítani.

Az Országgyűlés elrendelheti a tárgyi eszközök, a befektetett pénzügyi eszközök, esetleg az immateriális javak egészének vagy azok egy részének (például az infláció miatti) újraértékelését, ezen eszközök nyilvántartás szerinti értékének a vállalkozás által meghatározott vagy központilag megadott piaci értékre történő helyesbítését, módosítását.

(Természetesen, az újraértékelés szélesebb eszközkört is érinthet.) Az újraértékelést elrendelő törvényben kell intézkedni arról, hogyan kell megállapítani a piaci értéket, mi legyen a nyilvántartás szerinti érték és a piaci érték közötti különbözettel, ezt a különbözetet a saját tőkével szemben kell elszámolni vagy csak céltartalékként kezelendő. (Az előbbi esetben a különbözet előbb-utóbb eredményváltozást is jelent, az utóbbi módszer, a céltartalékképzés nem jár eredményváltozással.)

Ha az infláció-hatás követése (kiszűrése) nem az eszközök újraértékelésével történik, akkor annak módszerét kell a külön jogszabályban meghatározni, amely módszer segítségével az inflációs nyereség a számvitelben kimutatott adózás előtti eredményből kiszűrhető.

A hivatkozott jogszabályok egy része ma is megvan (legfeljebb kiegészítendő, pontosítandó), más része előkészítés alatt van (például a csődtörvény), de van olyan is, amelynek előkészítését egy erre vonatkozó döntésnek kell megelőznie (például az újraértékelés). Az átalakulási törvény, illetve a gazdasági társaságokról szóló törvény előírásainak pontosítása során feloldandó az az ellentmondás, ami abból ered, hogy a számviteli törvényre vonatkozó Javaslat csak a múltbeli költségeken alapuló értékelést engedi meg, az újraértékelést nem, a társaság alapításakor, illetve az átalakuláskor viszont lehetőség van az újraértékelésre, átalakulásnál a saját tőkével szembeni újraértékelésre. (Átalakulásnál - ezen szabály mellett - az inflációs hatás részben kompenzálódik.)

A mérleg alátámasztása leltárral

A 42. §-hoz

A Javaslat a beszámoló elkészítéséhez olyan leltár összeállítását írja elő, amely tételesen, ellenőrizhető módon tartalmazza a vállalkozó eszközeit és kötelezettségeit mennyiségben és értékben.

A Javaslat szerint minden esetben kell leltározni, ha a vállalkozó a számviteli alapelveknek megfelelő mennyiségi nyilvántartást folyamatosan és naprakészen vezet. Ebből következően, amennyiben a vállalkozó eszközeiről a mennyiségi nyilvántartást a számviteli alapelveknek megfelelően, folyamatosan és naprakészen vezeti és a mennyiségi nyilvántartás értékben a főkönyvi könyvelés adataival megegyezik, a leltározás gyakoriságát a vállalkozó maga határozza meg. A Javaslat ugyanis abból indult ki, hogy a Javaslatban rögzített értékelési eljárások következetes végrehajtása, a tulajdonosi szemlélet érvényesülése feltételezi az eszközök meglétének, azok értéke helyességének folyamatos ellenőrzését. Az analitikus nyilvántartás önmagában nem tekinthető leltárnak.

A leltározást minden évben, a leltár összeállítását megelőzően akkor kötelező elvégezni, ha a vállalkozó mennyiségi nyilvántartást nem vezet, illetve azt nem folyamatosan vezeti. Ilyen esetben, mivel a leltár a december 31-i eszközértéket támasztja alá, a leltározást is december 31-ével kell elvégezni.

A leltárkészítés Javaslatban rögzített módszere lehetővé teszi, hogy a vállalkozó a várható költségek mérlegelésével eldöntse, hogy például az anyagokat a beszerzéskor azonnal költségként elszámolja, és az év végén leltároz, vagy az anyagokat bizonylatoltan készletre veszi, a felhasználást is bizonylatolja, vagyis a készletről, az abban bekövetkezett változásokról naprakészen, folyamatosan, ellenőrizhető módon vezeti a nyilvántartásokat, és így az év végi leltár összeállításakor nem kell tételesen leltároznia.

A leltárkészítés javasolt módszere eszközcsoportonként eltérően is alkalmazható.

A kereskedelemben a bolti készleteket általában csak értékben tartják nyilván. A Javaslat lehetővé teszi, hogy ezen készleteket akár a mérleg fordulónapja előtti negyedévben (a IV. negyedévben), akár az utána következő I. negyedévben tételesen leltározzák és állapítsák meg az értékbeni nyilvántartással szemben a ténylegesen meglévő (leltár szerinti) bolti készletek értékét. A leltározáskor megállapított eltéréseket a mérleggel lezárt év eredménye terhére, illetve javára kell elszámolni. A leltározás időpontja és a mérleg fordulónapja közötti készletváltozásokat a könyv szerinti értékben kell figyelembe venni. A leltározás időpontjában készülő leltárt ez esetben is az általános előírások szerint kell elkészíteni, azaz tételesen tartalmazza a bolti készleteket, mennyiségben és értékben. Az érték lehet beszerzési áron, illetve eladási áron számított érték. Ez utóbbi esetben azonban az eladási ár és a beszerzési ár különbözetét az értékbeni nyilvántartásoknak kell tartalmaznia, és a leltár végösszegét a különbözettel (árréssel) helyesbített összegben kell a mérlegbe beállítani.

Az eredménykimutatás tartalma, tagolása

A 43-44. §-hoz

A Javaslat szerint az eredménykimutatás a vállalkozó mérleg szerinti eredményének levezetését tartalmazza az eredmény keletkezésére ható főbb tényezők, a mérleg szerinti eredmény összetevői, a mérleg szerinti eredmény kialakulása bemutatásával. Az eredménykimutatás a tárgyévi adatok mellett az előző évi adatokat is tartalmazza.

A mérleg szerinti eredmény - a 25-29. §-hoz adott indokolás szerint - a tárgyévi tevékenység eredményének a saját tőkéhez való hozzájárulása. Így nem mindegy, hogy az milyen nagyságú, miért akkora az összege, és az milyen előjelű (növeli vagy csökkenti a saját tőkét).

A mérleg szerinti eredmény kialakításában meghatározó szerepe van az üzemi (üzleti) tevékenység eredményének. A Javaslat a vállalkozóra bízza, hogy a nemzetközi számviteli gyakorlatnak megfelelő kétféle módszer közül melyikkel állapítja meg az üzemi (üzleti) tevékenysége eredményét. A két módszer ugyanazon eredményre vezet, az eredmény keletkezésére ható tényezők elemzésénél mindkét módszernek vannak előnyei és hátrányai is.

A Javaslat 2. számú melléklete bemutatja a kétféle módszernek megfelelő két eredménykimutatást és azok tagolását, továbbá az egyes tételek tartalmára vonatkozó további előírásokat. (Az egyszerűsített éves beszámolót készítőkre csak a nagybetűvel és a római számmal jelzett sorok kötelezőek.) Az egyes sorok továbbtagolása megengedett, ha az eredménykimutatások nem kerülnek összesítésre. [A 93. § (2) bekezdése szerint az 1992. és 1993. évi eredménykimutatások még összesítésre kerülnek.]

A Javaslat 2. számú melléklete szerinti eredménykimutatás eltér az eddig alkalmazottaktól azzal is, hogy különböző eredményeket tartalmaz: kimutatva a különböző eredményeket létrehozó bevételeket és ráfordításokat is. Ha 1994-től már nem kerülnek összesítésre az eredménykimutatások, akkor azok mérlegszerű formában is elkészíthetők: egyik oldalán a bevételek, másik oldalán a ráfordítások.

Az eredménykimutatás tételeinek tartalma

A 45. §-hoz

A Javaslat ezen §-a és a 2. számú melléklet 1-6. pontjai az üzemi (üzleti) tevékenység bevételi tételeinek, teljesítményeinek tartalmi előírásait rögzíti.

A Javaslat - az eddigiekhez hasonlóan - előírja, hogy az értékesítés árbevételét a termékek értékesítésének, a szolgáltatások teljesítésének időszakában kell elszámolni, függetlenül a pénzügyi rendezéstől. Az értékesítés árbevételének helyesbítését az erről kiállított számla alapján kell végrehajtani, a tárgyévet érintő helyesbítéseket az érvényesítéskor, de legkésőbb a mérlegkészítés időszakában. Az értékesítés nettó árbevétele általános forgalmi adót nem tartalmazhat. (Készpénzben történő értékesítés esetén a könyvvitelben kimutatott árbevétel átmenetileg - elszámolástechnikai okok miatt - tartalmazhatja az általános forgalmi adót, az eredménykimutatásban azonban ez esetben sem szerepelhet az általános forgalmi adó.)

Export árbevételként az olyan értékesítés árbevétele számolható el, amelynek ellenértékét a külföldi megrendelő devizában fizeti ki, illetve importáruval egyenlíti ki. Az export árbevétel elszámolásának nem feltétele, hogy a külföldi megrendelőnek eladott áru az országhatárt átlépje, hogy a külföldi megrendelőnek a vállalkozó külföldön teljesítsen szolgáltatást. Az export árbevétel Javaslat szerinti elszámolása kapcsolódik a devizagazdálkodásra vonatkozó előírásokhoz.

Az exportnak minősülő értékesítésnél az export árbevétel csökkentésével a Javaslat lehetőséget biztosít arra, hogy a magyar fuvarozó-vállalkozó export árbevételként számolja el a külföldi megrendelőnek a külföldre történő, exportnak minősülő értékesítésénél a magyar határállomás és a külföldi rendeltetési hely közötti útszakaszra jutó, forintban kiegyenlített fuvardíját is, ez esetben azonban a megbízója a forintban kiegyenlített fuvardíjjal a szállított termék export árbevételét köteles csökkenteni.

A Javaslat szerint az export árbevételt a teljesítéskor (a számlázáskor) érvényes deviza vételi árfolyamon, valutában történő kiegyenlítés esetén a kiegyenlítéskor érvényes valuta vételi árfolyamon átszámított forint értékben kell elszámolni. Az összemérés elvének megfelelően a kiszámlázás és a pénzügyi rendezés közötti időszakban bekövetkezett árfolyamváltozással az export árbevétel összegét nem szabad módosítani. Az árfolyamváltozásból eredő különbözetet egyéb bevételként, illetve egyéb ráfordításként kell elszámolni.

A Javaslat új tartalommal vezeti be az egyéb bevételek kategóriáját. Egyéb bevételek olyan, az értékesítés nettó árbevételének részét nem képező bevételek, amelyek a rendszeres tevékenység (üzletmenet) során merülnek fel és mértékük a szokásos mértéket nem haladja meg. A 2. számú melléklet tételes felsorolást ad, amelyet a 45. § még egy bekezdéssel kiegészít.

A Javaslat nem fogalmazza meg, mit kell „a rendszeres tevékenység (üzletmenet) során merülnek fel”, illetve „a mértékük a szokásos mértéket nem haladja meg” előírások alatt érteni. A külföldi pénzértékre szóló követelések, illetve kötelezettségek árfolyamnyeresége egyértelműen kapcsolódik a rendszeres tevékenységhez, ha rendszeresen exportál, illetve importál a vállalkozó. Ebből már következik a szokásos mérték is.

A tárgyi eszközök esetenkénti értékesítése is része a rendszeres tevékenységnek, ha azonban egy gyáregység kerül értékesítésre, az már nem hozható a normál üzletmenettel szoros kapcsolatba, és nyilvánvaló mértéke is meghaladja a szokásos mértéket. Ezen kritériumok meghatározása és következetes alkalmazása a vállalkozó feladatkörébe tartozik.

Az egyéb bevételek, illetve az egyéb ráfordítások között kell elszámolni a bruttó elszámolás elvének megfelelően a képzett előző évi céltartalékok felhasználását, illetve a tárgyév végén képzett céltartalék összegét.

Az összköltség eljárással készülő eredménykimutatásban a költségek egy része az aktivált saját teljesítmények értékében testesül meg. Az aktivált érték azonos a saját teljesítmény közvetlen önköltségével, azaz az eszközök között állományba vett, saját vállalkozásban végzett beruházások, felújítások, szellemi termékek, göngyölegek közvetlen önköltségének és a saját termelésű készletek év elejei és év végi közvetlen önköltsége különbözetének összevont értékével.

A 46-47. §-hoz

A Javaslat ezen §-ai és a 2. számú melléklet 7-18. pontjai az üzemi (üzleti) tevékenység költségtételeinek tartalmi előírásait határozzák meg.

A Javaslat a nemzetközi számviteli gyakorlatnak megfelelően az anyagjellegű ráfordítások között számoltatja el az eladott áruk beszerzési értékét és a továbbszámlázott alvállalkozói teljesítményeket. (Ezek korábban az értékesítés nettó árbevételét korrigálták a vállalkozói teljesítmény értékének megállapításakor.)

Új kategória a személyi jellegű ráfordítások, amely a bérköltséget, a személyi jellegű egyéb kifizetéseket, valamint a társadalombiztosítási járulékot foglalja magában. Mivel az adózott eredmény terhére csak osztalékra, részesedésre történő kifizetések számolhatók el, a korábban az adózott eredmény terhére teljesített kifizetéseket (például a vezetők prémiuma, év végi részesedés, jutalmak) a személyi jellegű kifizetések között kell elszámolni.

Az anyagok, az áruk értékvesztéseit is a költségek között kell számolni.

A Javaslat az egyéb bevételekhez hasonló tartalommal vezeti be az egyéb ráfordítások kategóriáját. Az egyéb bevételekhez adott indokolás - lényegében - itt is érvényes.

A forgalmi költség eljárással készülő eredménykimutatásban külön kell kimutatni az értékesítés közvetlen, illetve közvetett költségeit. Ezek tartalmi előírásait is meghatározza a Javaslat.

A 48. §-hoz

A Javaslat ezen §-a és a 2. számú melléklet 19-23. pontjai a pénzügyi műveletek bevételeinek és ráfordításainak tartalmi előírásait és a különbözetként megjelenő pénzügyi műveletek eredményének meghatározását tartalmazzák.

A pénzügyi műveletek eredményének bevezetését egyrészt az indokolja, hogy egyértelművé váljon annak a mérleg szerinti eredményre gyakorolt hatása (például a fizetett kamat hogyan befolyásolja az eredményt), másrészt a nemzetközi számviteli gyakorlatban is elkülönítik ezen bevételeket és ráfordításokat.

Az üzemi (üzleti) tevékenység eredménye és a pénzügyi műveletek eredménye összevontan a szokásos vállalkozási eredményt mutatja.

A 49. §-hoz

A Javaslat ezen §-a és a 2. számú melléklet 24-25. pontjai a rendkívüli bevételeket és ráfordításokat, valamint a rendkívüli eredményt határozzák meg.

A rendkívüli bevételek és a rendkívüli ráfordítások függetlenek a vállalkozási tevékenységtől, a vállalkozó rendes üzletmenetén kívül esnek, a szokásos vállalkozási tevékenységgel nem állnak közvetlen kapcsolatban. A Javaslat szerinti rendkívüli bevételek és rendkívüli ráfordítások többségét korábban az adózott eredmény, vagy a felhalmozott vagyon javára, illetve terhére kellett elszámolni. A térítés nélkül átadott eszközök értékét az átadó a rendkívüli ráfordítások között számolja el, az átvevő viszont ezt nem szerepeltetheti értékkel a mérlegben, mivel az így szerzett eszköz „beszerzési értéke” nulla.

A rendkívüli bevételek és rendkívüli ráfordítások elkülönítését indokolja az, hogy egyértelműen megállapítható legyen a mérleg szerinti eredményre gyakorolt hatásuk, továbbá az, hogy ezzel a nemzetközi számviteli követelményeknek is eleget tesz a szabályozás.

Az 50. §-hoz

A szokásos vállalkozási eredmény és a rendkívüli eredmény összevontan adja az adózás előtti eredményt. Az eredményt terhelő adófizetési kötelezettség (a számított adó csökkentve az adókedvezmények összegével) levonása után az adózott eredményt mutatja az eredménykimutatás. Az eredménytartalékból osztalékra, részesedésre történő igénybevétellel növelve és a fizetett (kifizetésre jóváhagyott) osztalékkal, részesedéssel csökkentve az adózott eredményt, az eredménykimutatás a mérleg szerinti eredményt mutatja.

A Javaslat szerinti eredménykimutatás a mérleg szerinti eredmény meghatározásával a tárgyévi tevékenység eredményeként jelentkező saját tőkenövekedés, illetve -csökkenés kimutatásáig jut el.

Kiegészítő melléklet

Az 51-55. §-hoz

Az éves beszámolónak a vállalkozó vagyoni, pénzügyi és jövedelmi helyzetéről és annak változásáról a tényleges körülményeknek megfelelő, valós képet kell mutatnia. Ezen valós kép kialakítását nagymértékben elősegíti a megváltozott tartalmú, szerkezetű mérleg és eredménykimutatás, de ezek adatait még további információkkal, részletekkel ki kell egészíteni, hogy az információt hasznosító valóban megbízható összképet kapjon az éves beszámolót, az egyszerűsített éves beszámolót készítő vállalkozóról. A mérlegtételekre, az értékelésre vonatkozó információk, szöveges magyarázatok egy részét a Javaslat a nemzetközi számviteli gyakorlatnak megfelelően a különböző paragrafusokban írja elő, míg más részével ezen paragrafusokban foglalkozik.

Az itt előírtakat nem szabad kevésbé fontosnak, feleslegesnek tekinteni. Ezen információk előírása nélkül a Javaslat nem tud megfelelni a nemzetközi követelményeknek, a magyar számvitel a fejlett piacgazdasággal rendelkező országok számára továbbra sem lenne elfogadható, megbízható, világosan megismerhető.

A Javaslat szerint a kiegészítő mellékletbe azokat a számszerű adatokat és szöveges magyarázatokat kell felvenni, amelyek a vállalkozó vagyoni, pénzügyi helyzetének, működése eredményének megbízható és valós bemutatásához a tulajdonosok, a befektetők, a hitelezők számára a mérlegben, az eredménykimutatásban szereplőkön túlmenően szükségesek.

Ezek között nagyon fontosak az alkalmazott értékelési eljárások, azok választásából adódó, az eredményt, a vagyont befolyásoló eltérések és azok számszerűsített hatásai, de ugyanilyen fontos az immateriális javak, a tárgyi eszközök bruttó értékének, elszámolt értékcsökkenésének állománycsoportonkénti alakulása, továbbá a tárgyévben elszámolt értékcsökkenési leírás elszámolási módok (terv szerinti leírás lineárisan, degresszíven, teljesítményarányosan, terven felüli leírás) szerinti megbontása.

Az évek közötti összehasonlítást biztosítja az az előírás, hogy ha az eszköz vagy kötelezettség a mérlegben több tételhez is besorolható, ha egy adott eszköz vagy kötelezettség minősítése az egyik évről a másikra megváltozik, akkor az alkalmazott megoldást a kiegészítő mellékletben számszerűsítve, az összetartozás, az összehasonlíthatóság tételhivatkozásaival meg kell adni.

A pénzügyi helyzet jobb megítélése érdekében írja elő a Javaslat az öt évnél hosszabb lejáratú, illetve zálogjoggal vagy hasonló jogokkal biztosított és a pénzügyi helyzet értékelése szempontjából jelentőséggel bíró egyéb kötelezettségek bemutatását. Ki kell mutatni a garanciális kötelezettségek összegét is, ha azok fedezetére céltartalékot nem képzett a vállalkozó.

A jelentős és a többségi részesedéssel rendelkező vállalkozónál nem vitatható az a követelmény, hogy sorolja fel azon vállalkozókat, ahol többségi, illetve jelentős részesedése van.

A Javaslat - a nemzetközi számviteli gyakorlatnak megfelelően - a gazdasági társaságoknál előírja a kiegészítő mellékletben bemutatni az igazgatóság, az üzletvezetés, a felügyelő bizottság tagjai részére csoportonként és összevontan mennyi volt a járandóság, milyen előnyökben részesültek (előleg, kölcsön, annak kamata, a visszafizetés feltételei stb.).

A vállalkozás nagyságát bizonyos értelemben minősíti a munkavállalók létszáma, a bérköltség, a személyi jellegű egyéb kifizetések és azok állománycsoportonkénti megbontása. Ezért kell ezen adatoknak is a kiegészítő mellékletben szerepelnie.

Részvénytársaságnál az előbbieken túlmenően fontos adat a részvények száma, azok névértéke, részvénytípusonként.

A mérleg szerinti eredmény megítélésében lényeges az, hogy az egyes mérlegtételek értékelését az adótörvény elfogadja-e vagy sem. Amennyiben valamely tételét nem fogadja el teljes összegében (például az adótörvény külön meghatározza az adóalapnál figyelembe vehető értékcsökkenési leírás összegét, függetlenül attól, hogy a vállalkozó a számviteli előírások szerint mennyit számolt el), akkor a különbözet összegével a vállalkozási nyereségadó-alapot módosítani kell. Ezt a különbözetet a kiegészítő mellékletben be kell mutatni, külön kitérve arra, hogy annak van-e jövőbeni hatása a mérleg szerinti eredményre vagy nincsen, ha van, az milyen összegű (például a tárgyévben növelte a mérleg szerinti eredményt az adóalap megállapításakor, de azt részben vagy egészen visszakapja a következő évben vagy években az adózás előtti eredmény csökkentésével az adóalap számításakor.)

Az adótörvény más - nem értékelésből adódó - adóalap módosító tételeket is előírhat, azokat azonban itt nem kell bemutatni, azok az adóelszámolás (adóbevallás) körébe tartoznak. A vállalkozás megítélésénél igen fontos, hogy a tárgyévben mennyit fordítottak kutatásra, kísérleti fejlesztésre. Ennek összegét ezért be kell mutatni a kiegészítő mellékletben.

A valós vagyoni, pénzügyi és jövedelmi helyzet megítéléséhez szükség van a költségek költségnemenkénti megbontására is. Ezt a forgalmi költség eljárással készített eredménykimutatás nem tartalmazza, ezért ilyen esetben a kiegészítő mellékletben kell azt bemutatni.

A Javaslat szerint fontos része a kiegészítő mellékletnek az a szöveges értékelés, amelyben a vállalkozó valós vagyoni, pénzügyi és jövedelmi helyzetét, az eszközök összetételét, a saját tőke és a kötelezettségek alakulását, a likviditás és a fizetőképesség, valamint a jövedelmezőség alakulását bemutatja.

Üzleti jelentés

Az 56. §-hoz

A Javaslat ezen része szorosan kapcsolódik a kiegészítő melléklet szöveges értékeléséhez. A Javaslat azonban külön nevesíti, mert a kiegészítő melléklettel szemben az üzleti jelentés korlátozottan nyilvános [71. § (2) bekezdés], csak a vállalkozás székhelyén tekinthető meg. A korlátozott nyilvánosságot az indokolja, hogy az üzleti jelentésben a mérleg fordulónapja után bekövetkezett lényeges eseményekről is értékelést kell adni.

Egyszerűsített éves beszámoló

Az 57-58. §-hoz

A Javaslat 7. §-a szerinti feltételeknek megfelelő vállalkozó egyszerűsített éves beszámolót készíthet. Az egyszerűsített éves beszámoló az éves beszámolótól abban tér el, hogy az éves beszámoló mérlegének és eredménykimutatásának csak a nagybetűvel és a római számmal jelölt tételeit (tehát összevont tételeit) tartalmazza, a kiegészítő mellékletében pedig néhány adattal kevesebb szerepel. Nem tartalmazza viszont az üzleti jelentést.

A Javaslat az egyszerűsített éves beszámoló bevezetésével a kisebb vállalkozók érdekeit kívánja védeni, hiszen így a nyilvánosságra hozandó adatok köre is leszűkül. Az egyszerűsített éves beszámolóra vonatkozó előírások ugyanazok, mint az éves beszámolónál. Így - a vállalkozó döntésétől függően - az előírtnál részletesebb, illetve az előírtnak megfelelő éves beszámoló is készíthető és nyilvánosságra hozható. Nincs azonban választási lehetősége a vállalkozónak, ha az előírt három mutatóérték közül bármelyik kettőnél a határértéket két egymást követő évben túllépi, mert akkor a második évi beszámoló elkészítését követő évben már éves beszámolót kell készítenie.

Összevont (konszolidált) éves beszámoló

Az 59-60. §-hoz

A Javaslat szerint a többségi részesedéssel rendelkező vagy döntő irányítást, ellenőrzést gyakorló vállalkozó (anyavállalat) a hozzá tartozó leányvállalatok, gazdasági társaságok bevonásával összevont (konszolidált) éves beszámolót is köteles készíteni. Az összevont (konszolidált) éves beszámoló elkészítésekor az anyavállalat és a hozzá tartozó leányvállalatok, gazdasági társaságok, illetve ez utóbbiak egymás közötti kapcsolataiból adódó halmozódásokat ki kell szűrni.

Az összevont (konszolidált) éves beszámoló készítés célja az, hogy az anyavállalat és a hozzá tartozó leányvállalatok, gazdasági társaságok belső gazdasági kapcsolataiból adódó összes halmozódás kiszűrésével a mérlegben az eszközök és a források, az eredménykimutatásban az árbevételek és a költségek, valamint a nyereség és a veszteség halmozódásmentesen kerüljenek bemutatásra, úgy mintha az anyavállalat és a hozzá tartozó leányvállalatok, gazdasági társaságok egyetlen önálló vállalkozó lenne.

Ma még az előbbiek szerinti anyavállalat nem jellemző Magyarországon. Éppen ezért a Javaslat az összevont (konszolidált) éves beszámoló elkészítését csak 1995. január 1-jétől teszi kötelezővé.

A többségi részesedés a leányvállalatok, a gazdasági társaságok egységes irányítását és/vagy az 50% feletti részesedés megszerzését feltételezi. Az egységes irányítás magában foglalja

- a szavazatok többségének megszerzését;

- a személyes befolyást a leányvállalat, a gazdasági társaság irányításában;

- a leányvállalat, a gazdasági társaság vezetőinek kinevezésére és felmentésére szóló jogot, továbbá

- az alapítási, társasági szerződésben biztosított egyéb jogokat.

Az összesített elszámolásba bevonandó, konszolidált (részletes) mérleg és eredménykimutatás készítésére kötelezett leányvállalatok, gazdasági társaságok körét (listáját) mindig az anyavállalat határozza meg. Magyarországon összesített (halmozódásmentes) elszámolást és konszolidált éves beszámolót készíthet jelenleg:

a) az anyavállalat az általa alapított leányvállalatokról, gazdasági társaságokról;

b) az anyavállalat a külföldi érdekeltségeiről;

c) a tröszt központ a tröszti vállalatokról;

d) a vagyonkezelő központ, a holding a hozzá tartozó többségi részesedésű vállalatokról és társaságokról.

A jelentős részesedéssel rendelkező vállalkozó a másik vállalat irányításában jelentős, de nem meghatározó szerepet játszik az üzleti, termelési, fejlesztési és pénzügyi politika kialakításában, abban a többi társtulajdonossal együtt vesz részt. Jelentős részesedés Magyarországon 25% és 50% közötti részesedést feltételez a vállalat alapítói vagyonában, jegyzett tőkéjében. Az anyavállalat a jelentős részesedésű vállalatba fektetett eszközeinek értékét a befektetésre jutó tőkenövekmény (a befektetés által elért nyereség és veszteség, tőketartalék és eredménytartalék képzés) figyelembevételével határozza meg.

A 61-63. §-hoz

A Javaslat szerint az összevont (konszolidált) éves beszámoló mérlegből, eredménykimutatásból és kiegészítő mellékletből áll.

Az összevont (konszolidált) mérleg, illetve eredménykimutatás elkészítéséhez szükséges, hogy az anyavállalat is és a hozzá tartozó, a vele befektetési kapcsolatban lévő, jelentős vagy többségi érdekeltségű leányvállalat, gazdasági társaság is éves beszámolójának mérlegét, illetve eredménykimutatását a Javaslat 3. számú melléklete szerint tovább részletezze. Az összevonás érdekében az is szükséges, hogy a mérlegben az eszközöket és a forrásokat azonosan értékeljék. Amennyiben az egyes mérlegek eltérő értékeléssel készültek, az összevonhatóság érdekében - az anyavállalat által meghatározott módon - az egységes értékelést biztosítani kell.

A mérlegek összevonásával az egymással szembeni követelések, kötelezettségek, kölcsönök kölcsönösen kiegyenlítik egymást, a befektetett részesedés összegét konkrét eszközök helyettesítik. A mérlegnek az összevonás után is a valóságnak megfelelő képet kell mutatnia.

Az eredménykimutatásnál is követelmény, hogy az egymás közötti kapcsolatok miatt áruszállításból és szolgáltatásból adódó árbevételek és költségek, valamint az adózott eredmény, részesedés, osztalék átadásával és átvételével kapcsolatos tételek halmozódásai kiszűrésre kerüljenek.

IV. Fejezet

Egyszerűsített mérleg

Ez a fejezet és a 4. számú melléklet tartalmazza az egyszeres könyvvitelt vezető vállalkozók beszámolójára vonatkozó általános és sajátos előírásokat, alapvetően a III. fejezetben rögzített előírások sajátos alkalmazását, azok kiegészítését, illetve az azoktól való eltéréseket.

Az egyszeres könyvvitel a befolyt bevételek és a kifizetések árbevételként, illetve költségként történő elszámolására (pénzügyi realizációs elv) épül. (Erre az elvre épül az egyszeres könyvvitelt alkalmazók nyereségadózása is.) Ez azt jelenti, hogy az eszközökben és a forrásokban beálló változásokat az egyszeres könyvvitel nem teljeskörűen rögzíti. Ebből következik, hogy az egyszeres könyvvitel alapján készített mérleg az éves beszámoló mérlegéhez viszonyítva szükségszerűen bizonyos korlátozásokkal és egyszerűsítésekkel kell, hogy éljen. Másrészről ezek a korlátozások és egyszerűsítések indokoltak is, mivel egyszerűsített mérleget az üzleti kötelezettségeikért korlátlan felelősséget viselő kisvállalkozások, illetve kisvállalkozók készíthetnek, amely tény a beszámolójukkal szemben támasztott kevésbé szigorú követelményeket logikussá és méltányossá teszi.

A Javaslat szerint az egyszerűsített mérleg az éves beszámolótól abban tér el, hogy nem tartalmaz

- eredménykimutatást,

- kiegészítő mellékletet és

- üzleti jelentést,

továbbá, hogy az éves beszámoló mérlegéhez viszonyítva néhány tartalmi és értékelési eltérést enged meg.

Mindezek mellett az egyszerűsített mérleg a törvény céljainak megfelel, a mérlegkészítésre vonatkozó alapelveknek megfelelően épül fel, és lényegében kielégíti a mérleggel szemben támasztott tartalmi követelményeket.

Az egyszerűsített mérlegre vonatkozó általános szabályok

A 64-65. §-hoz

A Javaslat ezen §-ai szerint az egyszerűsített mérleget is december 31-i fordulónappal kell az előírt szerkezetben és részletezettséggel, magyar nyelven elkészíteni, bizonylatokkal, az egyszeres könyvvitel adataival alátámasztani és a vállalkozónak, illetve a képviseletére jogosult személynek aláírnia.

A vállalkozásról alkotható valós összkép kialakíthatósága, a vagyon alakulásának, a vállalkozó pénzügyi helyzetének megítélhetősége érdekében a Javaslat előírja, hogy a mérlegben az eszközöket és forrásokat bruttó módon kell kimutatni, az értékcsökkenéseket a vállalkozás nyereséges vagy veszteséges voltától függetlenül figyelembe kell venni, továbbá, hogy minden mérlegtételnél fel kell tüntetni az előző naptári év megfelelő adatát és az összehasonlíthatóságot a szerkezeti felépítés, a tagolás, a tartalom és a tételek értékelési elveinek állandóságával kell biztosítani.

Az egyszerűsített mérlegre vonatkozó ezen előírások mindenben megfelelnek az éves beszámoló mérlegére vonatkozó előírásoknak.

Az egyszerűsített mérleg tartalma

A 66. §-hoz

A Javaslat ezen §-a az egyszerűsített mérlegre vonatkozó tartalmi előírásokat határozza meg oly módon, hogy az éves beszámoló mérlegére vonatkozó tartalmi szabályok alkalmazását kötelezővé teszi ugyan, de felsorolja ezen szabályoktól való kötelező eltéréseket.

Tekintettel arra, hogy az egyszerűsített mérlegben a vállalkozás vagyoni helyzetének reális kimutatása érdekében az áruszállításból, szolgáltatás teljesítéséből származó követeléseket (vevők) is ki kell mutatni, indokolt, hogy ezen összegből a fizetési határidőn túli, továbbá a kétes követelések miatt várható veszteségek fedezetére a vállalkozó céltartalékot képezzen, és annak összegét az egyszerűsített mérlegben a források között szerepeltesse. Tekintettel arra, hogy a fentiek szerinti követelések nyereségadó alapot nem képeznek, az adóalapot a képzett és az egyszerűsített mérlegben szerepeltetett céltartalék sem befolyásolhatja.

Ugyancsak a reális vagyoni helyzet kimutatása érdekében kell céltartalékot képezni és azt az egyszerűsített mérlegben a források között szerepeltetni a nem áruszállításból, nem szolgáltatás teljesítéséből, nem hitel és kölcsön felvételéből származó, az egyszerűsített mérlegben ki nem mutatott fizetési határidőn túli kötelezettségek fedezetére is. Ebbe a kategóriába tartoznak a fizetési határidőn túli, be nem fizetett társadalombiztosítási járulék, jogerőre emelkedett, megállapított adóhiány-bírság, megítélt kártérítés stb. Természetesen az e célra képzett céltartalékot is csak az egyszerűsített mérlegben kell szerepeltetni, az a nyereségadó alapot nem érinti.

A saját tőke az egyszeres könyvvitel sajátosságainak megfelelően az egyszerűsített mérlegben jegyzett tőkéből, tőketartalékból és tartalékból tevődik össze. Az egyszerűsített mérlegben szereplő tartalék lényegében az éves beszámolóban szereplő eredménytartalék, előző évek áthozott vesztesége és a mérleg szerinti eredmény együttes összege.

A részletezésre az egyszerűsített mérlegben azért nincs mód, mert ezen tőkerész meghatározása - az egyszeres könyvvitel sajátosságaiból következően - nem könyvviteli adatok alapján történik, hanem magából a mérlegből kerül levezetésre.

Mivel az egyszerűsített mérleget készítő vállalkozók - a Javaslat szerint - kiegészítő mellékletet nem készítenek, az egyes mérlegtételekkel kapcsolatos, a kiegészítő mellékletben történő ismertetésre vonatkozó előírásokat sem kell alkalmazni.

Az éves beszámoló mérlegével kapcsolatos azon előírásokat, amelyek a kiadások és bevételek időbeli elhatárolásával, továbbá az alapítási és átszervezési költségek aktiválásával kapcsolatosak, az egyszerűsített mérleg készítésénél nem szabad figyelembe venni, mivel az egyszeres könyvvitel a pénzügyileg realizált bevételek és kiadások elszámolásának elvére épül, és ez az elv érvényesül a nyereségadózásban is.

Az egyszerűsített mérleg tagolása

A 67. §-hoz

A Javaslat 4. számú melléklete szerint az egyszerűsített mérleg tagolása az éves beszámoló mérlegének tagolásával egyező, attól csak a mérlegtételek részletezettségében tér el. A mérlegtételek továbbtagolása itt is megengedett.

A Javaslat az egyszerűsített mérleg kötelezően előírt - kevésbé részletezett - tagolásával a kisebb vállalkozók érdekeit kívánta védeni: egyszerűbb az elkészítése is, esetleges nyilvánosságra hozatalakor az adatok köre is leszűkül.

Az egyszerűsített mérleg tételei értékelésének általános szabályai

A 68. §-hoz

Az egyszerűsített mérleg értékelésének általános szabályai teljes egészében megegyeznek az éves beszámoló mérlegének értékelésére vonatkozó előírásokkal azzal az eltéréssel, hogy egyes mérlegtételek kiegészítő mellékletben történő részletezésére, magyarázatára vonatkozó előírásokat kiegészítő melléklet hiányában nem kell alkalmazni.

Az egyszerűsített mérleg tételeinek értékelése

A 69. §-hoz

A Javaslat ezen §-a az éves beszámoló mérlege tételeinek értékelésére vonatkozó szabályoktól az egyszerűsített mérleg tételeinek értékelésénél - a sajátosságokra tekintettel - a következő eltéréseket engedi meg.

Az áruszállításból, a szolgáltatás teljesítéséből, illetve igénybevételéből származó követeléseket és tartozásokat - annál a vállalkozónál, amely a felszámított általános forgalmi adót a pénzügyi teljesítéshez kapcsolódóan fizeti be, illetve igényli vissza - a felszámított, illetve a levonható általános forgalmi adóval csökkentett összegben kell az egyszerűsített mérlegben szerepeltetni, mivel adófizetési kötelezettség és adólevonási jog csak a pénzügyi teljesítés időpontjában keletkezik, ezért ezen adótételek a költségvetési kapcsolatok között előírásra nem kerülnek, tehát ilyen előírások az egyszerűsített mérlegben sem szerepelhetnek. Információs igények kielégítése, továbbá az alapbizonylatokkal történő egyezőség biztosítása érdekében azonban az egyszerűsített mérlegben bruttó módon kell ezen tartozásokat és követeléseket kimutatni.

Tekintettel arra, hogy az egyszerűsített mérleget készítő kisvállalkozásoktól kalkulációs tevékenység nem várható el, továbbá az egyszeres könyvvitel nem alkalmas a Javaslat szerinti előállítási költségek kimutatására, a Javaslat megengedi, hogy a saját termelésű készleteket a még várhatóan felmerülő költségekkel és a kalkulált haszonnal csökkentett eladási áron is kimutathassák a mérlegben.

A pénzügyi realizációs elvből, továbbá abból kiindulva, hogy az egyszerűsített mérleget készítő vállalkozók kevés és viszonylag kisértékű tárgyi eszközállománnyal rendelkeznek, a Javaslat nem teszi kötelezővé a tárgyi eszköz beszerzéséhez, előállításához (a beruházáshoz) közvetlenül kapcsolódóan igénybe vett hitel, kölcsön után az üzembe helyezésig felmerült kamat, biztosítási díj, továbbá az elhasználódott tárgyi eszközök eredeti állaga helyreállítását szolgáló felújítási munkák költségeinek aktiválását. Így azok a költségek között a felmerüléskor azonnal elszámolhatók.

Az egyszerűsített mérleg alátámasztása leltárral

A 70. §-hoz

Az egyszerűsített mérleget is - valódiságának biztosítása érdekében - leltárral kell alátámasztani. A leltár készítésre, a leltározásra vonatkozó, az éves beszámoló mérlegénél előírt szabályokat az egyszerűsített mérlegnél is meg kell tartani.

V. Fejezet

Nyilvánosságra hozatal és közzététel

A Javaslat nagy jelentőséget tulajdonít a beszámolók nyilvánosságra hozatalának, közzétételének. A beszámolók nyilvánossága az üzleti kapcsolatokhoz, a befektetésekhez, a pénzügyi műveletekhez, a hitelezéshez nélkülözhetetlen. Az ügyfelek, az üzleti partnerek, a hitelezők, a befektetők a vállalkozó valós vagyoni, pénzügyi és jövedelmi helyzetéről a letétbe helyezett beszámolókból, illetve a hivatalos formában közzétett beszámolókból tájékozódhatnak. Mindez a fejlett piacgazdasággal rendelkező országokban természetes. A beszámolók nyilvánosságra hozatala nem jelenti az üzleti (üzemi) titok elárulását, a vállalkozó érdekeinek megsértését. Éppen ellenkezőleg, a megalapozott beszámolókkal a vállalkozóval szembeni bizalom fog erősödni, a hiányos, az önmaga tevékenységét nem értékelő, a beszámolók nyilvánosságra hozatalát késleltető vállalkozói magatartás elriasztja, bizalmatlanná teszi az üzleti partnereket, hitelezőket.

Letétbe helyezés

A 71. §-hoz

A Javaslat szerint, minden cégbíróságnál bejegyzett vállalkozó köteles az általa készített, a jóváhagyásra jogosult testület által elfogadott, kötelező könyvvizsgálat esetén a könyvvizsgálói záradékot is tartalmazó beszámolót, valamint az adózott eredmény felhasználására vonatkozó javaslatot vagy határozatot legkésőbb a tárgyévet követő év május 31-ig a cégbíróságnál letétbe helyezni. Ezáltal biztosított, hogy az érdekeltek, az ügyfelek, az üzleti partnerek, a hitelezők megismerhessék az adott vállalkozó valós vagyoni, pénzügyi és jövedelmi helyzetét, a beszámoló adatairól tájékoztatást kérjenek és kapjanak, a beszámoló egészéről vagy egyes részeiről másolatot készíthessenek.

Nagyon fontos követelmény, hogy az üzleti partnerek, az ügyfelek és a befektetők a vállalkozó vagyoni, pénzügyi és jövedelmi helyzetéről a valóságnak (a tényeknek) megfelelő tájékoztatást kapjanak. Ezért a mérlegen és az eredménykimutatáson kívül a kiegészítő és részletező adatokat, a magyarázatokat és a szöveges értékelést tartalmazó kiegészítő mellékletet is letétbe kell helyezni. A kiegészítő adatok és magyarázatok, a szöveges értékelés és elemzés segíti a vagyoni, a pénzügyi és a jövedelemhelyzet megítélését. Lényeges, hogy a vállalkozó tényleges helyzete és ebből következően várható fejlődése az éves beszámoló alapján megbízható módon értékelhető legyen.

Az éves beszámoló részét képező üzleti jelentést, amely elsősorban a termelési, az értékesítési, a kutatási-fejlesztési, a beruházási tevékenység értékelésével a vállalkozó jövőbeni piaci, fejlesztési és pénzügyi lehetőségeit vázolja fel, nem kell a cégbíróságnál letétbe helyezni, de biztosítani kell, hogy a vállalkozás székhelyén minden érdekelt megtekinthesse, arról másolatot készíthessen.

Közzététel

A 72. §-hoz

A gazdasági társaságokról szóló törvény a részvénytársaságok esetében írja elő kötelező jelleggel a mérleg nyilvánosságra hozatalát. Az 1988. évi VI. törvény 268. § (3) bekezdése értelmében az igazgatóság a mérleg és az eredményfelosztási javaslat, valamint az igazgatóság és a felügyelő bizottság jelentésének lényeges adatait a közgyűlést megelőzően legalább 30 nappal a részvénytársaság hirdetményeinek közzétételére vonatkozó alapszabályi rendelkezések szerint nyilvánosságra hozza.

Egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvény a hitelviszonyt és a tagsági viszonyt megtestesítő értékpapír (kötvény és részvény) kibocsátásakor kötelezően előírja, hogy a kibocsátó az értékpapír forgalomba hozatala előtt a pénzügyi és gazdasági helyzetének megítélésére alkalmas tájékoztatót, továbbá az értékpapír lejártáig a gazdasági és pénzügyi helyzetéről, a működés főbb adatairól évente egy alkalommal éves jelentést köteles közzétenni.

A tájékoztató, illetve az éves jelentés megtekintésének helyéről és módjáról szóló közleményt két országos napilapban és a tőzsde hivatalos lapjában kell megjelentetni. A tájékoztatónak és az éves jelentésnek egyaránt fontos része a könyvvizsgáló által hitelesített pénzügyi adatokat tartalmazó mérleg és eredménykimutatás.

Az éves beszámoló akkor fogadható el valósnak és hitelesnek, ha azt független könyvvizsgáló megvizsgálta és hitelesítő záradékkal látta el. Az éves beszámoló ellenőrzése és hitelesítése biztonságot és garanciát nyújt mindazoknak a személyeknek, akik az éves beszámoló alapján tájékozódnak a vállalkozó vagyoni, pénzügyi és jövedelmi helyzetéről.

A hitelesített éves beszámoló, illetve egyszerűsített éves beszámoló közzétételére a Javaslat fokozatos és lépcsőzetes bevezetést és kötelezettséget ír elő, amely szerint

- az évi 1 milliárd forintot meghaladó nettó árbevételt realizáló vállalkozó 1994. január 1-jétől;

- az évi 250 millió forintot meghaladó nettó árbevételt realizáló vállalkozó 1996. január 1-jétől

köteles - első ízben az 1993. évi, illetve 1995. évi - éves beszámolóját (egyszerűsített éves beszámolóját) hivatalos formában megjelentetni. A közzétételi kötelezettség 1998. január 1-jétől valamennyi kettős könyvvitelt vezető vállalkozóra kiterjed. A más törvényben, illetve jogszabályban jelenleg is előírt mérleg közzétételi kötelezettségek természetesen változatlanul, továbbra is érvényesek.

A kiegészítő melléklet egészének vagy egy részének közzétételétől el lehet tekinteni, ha a könyvvizsgáló állásfoglalása szerint a vállalkozó valós vagyoni, pénzügyi, jövedelmi helyzete helyes, egyértelmű megítéléséhez a mérlegben, az eredménykimutatásban szereplő adatok elegendőek. Ezen engedményt az indokolja, hogy a kiegészítő melléklet a cégbíróságon teljes terjedelemben rendelkezésre áll, illetve a kiegészítő melléklet közzétételének hiánya - az előírt állásfoglalás mellett - a valós összkép kialakítását nem korlátozza.

A beszámolókról a tájékozódási lehetőséget a vállalkozás munkavállalói, alkalmazottai, tagjai részére a vállalkozás székhelyén biztosítani kell. Ez is hozzátartozik a nyilvánossághoz.

VI. Fejezet

Könyvvizsgálat

Könyvvizsgálati kötelezettség, a könyvvizsgálat célja

A 73. §-hoz

A Javaslat a könyvvizsgálat intézményét az eddigieknél szélesebb körre terjeszti ki. Minden olyan esetben kötelező a könyvvizsgálat, amikor a vállalkozó a Javaslat, vagy más törvény rendelkezése alapján, vagy saját elhatározásából beszámolóját közzéteszi, illetve köteles közzétenni. A hitelezők, a befektetők, a piac szereplői ugyanis a beszámolót csak akkor fogadják el valósnak és megbízhatónak, ha annak adatait független könyvvizsgáló megvizsgálta és hitelesítő záradékkal látta el.

Üzleti kapcsolatokhoz, befektetésekhez, pénzügyi műveletekhez és hitelezéshez a nyilvánosság és hitelesség feltétlenül szükséges, ezért kell a beszámolót könyvvizsgálóval megvizsgáltatni és nyilvánosságra hozni.

A könyvvizsgálat célja a Javaslatban meghatározott könyvvezetési, beszámolókészítési és értékelési elvek betartásának, a mérleg valódiságának, teljességének és világosságának ellenőrzése. A mérleg és az eredménykimutatás vizsgálata során ellenőrizni kell az eszközök értékelésének helyességét, az értékelési elvek állandóságának és következetességének betartását. A könyvvizsgáló köteles megállapítani azt, hogy a beszámoló a vállalkozó vagyoni, pénzügyi és jövedelmi helyzetéről valóban a valóságnak megfelelő képet ad, a mérleg, az eredménykimutatás és a kiegészítő melléklet a vállalkozó helyzetét a valóságnak megfelelően mutatja be. Ha mindezzel kapcsolatban kétsége merül fel, a könyvvizsgáló jogosult további adatokat kérni és kiegészítő vizsgálatokat végezni.

A könyvvizsgálathoz tartozik az előző évi és a tárgyévi adatok összehasonlító elemzése, a jelentősebb és főleg a negatív eltérések indokolása, a pénzforgalmi folyamatok, a vállalat fizetőképességének és likviditásának vizsgálata, a termelési, értékesítési, pénzügyi és fejlesztési tervek megtekintése, fizetési gondok vagy veszteséges gazdálkodás esetén a kibontakozási, kilábalási program bekérése. Hangsúlyozni indokolt, hogy a könyvvizsgálat nem, vagy nemcsak a korábbi dokumentális vizsgálatot (a könyvelés, a bizonylatok ellenőrzése) jelenti, hanem sokkal inkább átfogó pénzügyi-gazdasági vizsgálatot, amelybe természetesen a mérleg leltárral, bizonylatokkal, könyvelési dokumentumokkal való alátámasztásának ellenőrzése is beletartozik.

Könyvvizsgálattal csak a megfelelő képesítéssel és számviteli gyakorlattal rendelkező személy bízható meg.

A könyvvizsgálókat a pénzügyminiszter által kijelölt szervezet veszi nyilvántartásba.

A könyvvizsgálattal kapcsolatos elvárásoknak, követelményeknek megfelelő, a nemzetközi gyakorlatot alkalmazó könyvvizsgálat rendjének kormányrendeletben történő szabályozását a Javaslat indokoltnak tartja.

Könyvvizsgálói jelentés és a hitelesítő záradék

A 74-76. §-hoz

A könyvvizsgáló a vizsgálat befejezése után az ellenőrzés megállapításairól jelentést köteles készíteni és azt a megbízójának átadni. A mérleg hitelesítő záradékának szövegét a törvény tartalmazza.

A hitelesítő záradék arról tanúskodik, hogy egyrészt a beszámoló a vállalkozó vagyoni, pénzügyi és jövedelmi helyzetét a valóságnak, a tényleges viszonyoknak megfelelően mutatja be, másrészt a beszámolót a Javaslat és az általános számviteli elvek betartásával készítették el.

Minden olyan esetben, ha a vállalkozó vagyoni, pénzügyi és jövedelmi helyzetében az előző évhez képest jelentős és kedvezőtlen változások következnek be, a könyvvizsgáló jelentésében köteles erre megbízójának figyelmét felhívni. Ha a vállalkozó vagyonának jelentős csökkenése, veszteség, fizetésképtelenség bekövetkezte várható vagy feltételezhető, s erről a könyvvizsgáló tudomást szerez, haladéktalanul köteles erről megbízóját értesíteni, különösen veszélyes és sürgős esetben a felügyelő bizottság, a vezetőség, a tag- és közgyűlés összehívását kezdeményezni.

Minden olyan esetben jogosult a könyvvizsgáló a hitelesítő záradék aláírását megtagadni, ha a vállalkozó a beszámolót a törvény és más jogszabályi rendelkezések súlyos megsértésével készítette el, a mérlegbe vagy az eredménykimutatásba szándékosan hamis adatokat állított be, s a hamis adatokat, a hibás könyvelést a könyvvizsgáló felszólítására sem helyesbítette, továbbá minden olyan esetben, ha szándékos csalás, okirathamisítás, mérleghamisítás gyanúja áll fenn. A megtagadó (elutasító) nyilatkozat tartalma a következő:

„A könyvvezetést és a beszámolót megvizsgáltam. Az ellenőrzésem alapján a következő kifogásokat emelem (itt a súlyos kifogások felsorolása következik). A súlyos kifogások miatt a hitelesítő záradék megadását megtagadom.”

A könyvvizsgáló jogosult arra, hogy minden olyan esetben, ha a könyvvezetéssel és az éves beszámolóval kapcsolatban kifogásai vannak, a hitelesítő záradékot korlátozással (megszorítással) adja meg, a feltárt és kifogásolt hiányosságokat felsorolja és azok megszüntetését követelje. Hitelesítő záradékot korlátozással akkor adhat a könyvvizsgáló, ha a könyvvezetés nem folyamatos, a számlák és a bizonylatok hiányosak, a főkönyvi könyvelés és az analitikus nyilvántartás adatai nem egyeznek meg, rendezetlen pénztár- és raktárhiányt észlel, a leltározási, a mérlegkészítési és az értékelési előírásokat nem tartották be, a beszámolót nem előírásszerűen készítették el, a szükséges információk szolgáltatását megtagadták.

VII. Fejezet

Könyvvezetés

Kettős könyvvitel

A 77. §-hoz

A Javaslat azt az általános elvet rögzíti, hogy a vállalkozónak a feladatai ellátása során keletkezett gazdasági műveleteket, adatokat a kettős könyvvitel alapján kell rendeznie, feljegyeznie, feldolgoznia.

Egy-egy vállalkozó helyzetének érdemi megítélése hitelesen csak úgy valósítható meg, ha működésének valamennyi tényezőjét, műveletét és ezek kihatásait rendszeresen számba veszi. Ehhez szükséges a gazdasági események hiánytalan rögzítése. Az adatrögzítést, a nyilvántartási tevékenységet, a számbavételt úgy kell megoldani, hogy az eszközökben, illetve forrásokban bekövetkezett változásokat mérni és összesíteni is lehessen, ezért a könyvvitelben az adatokat pénzértékben folyamatosan, okmányokkal alátámasztva kell rögzíteni. Ez a rögzítés nem kizárólagos, számos területen ugyanis szükség van arra, hogy a pénzértékben összevont adatok mellett természetes mértékegységet is alkalmazzanak.

A vállalkozónál lezajló folyamatok könyvviteli rögzítésekor követelmény, hogy az elkészült feljegyzés pontos és megbízható legyen és ezek mindenkor a valóságos helyzetet tükrözzék. Ez úgy érhető el, ha a könyvviteli munka minden fázisát kellőképpen ellenőrzik. Ezt az ellenőrzést a kettős könyvvitel alkalmazása részben már mechanikusan biztosítja.

A gazdasági műveletek a legkülönfélébb módon hatnak az eszközök és források összetételére, állományára. Lehet, hogy csak az eszközök, vagy csak a források összetétele változik, de lehet olyan változás is, amely egyszerre növeli vagy csökkenti mind az eszközök, mind a források állományát.

Annak következtében, hogy a kettős könyvvitel az eszközök és források összefüggő változásait mutatja ki, ha bármilyen eszköz vagy forrásváltozás feljegyzése elmarad, úgy a feljegyzések nyilvánvalóan nem a tényleges, valóságnak megfelelő állományt mutatják.

A kettős könyvvitel rendszerében a könyvviteli számlák alkalmazásával biztosítható a megfelelő rendszerezettség, megkönnyítve az áttekinthetőséget.

A kettős könyvvitel rendszere olyan tényekre, jelenségekre is felhívja a figyelmet, amelyek az áttekinthető feljegyzések következtében jeleznek bizonyos hibákat, eredményeket; például jelzi a készletek felesleges növekedését, az anyagfelhasználási költségek alakulását, a késztermékek önköltségének emelkedését stb.

A folyamatosság úgy érvényesül, hogy a kettős könyvvitelben a gazdasági műveleteket megszakítás nélkül, idősorrendben rögzítik és összesítik.

A folyamatos könyvviteli munkát hitelt érdemlő módon bizonylatok alapján kell végezni. A gyakorlatban a gazdasági műveletek kétféle - az idősoros és a számlasoros - elszámolását kell megvalósítani.

Az idősoros elszámolásnál a gazdasági eseményeket megtörténtük idősorrendjében kell feljegyezni, függetlenül attól, hogy melyik eszközben vagy forrásban következik be a változás. Ennek az elszámolásnak a jelentősége abban van, hogy biztosítja a folyamatosságot, az ellenőrizhetőséget és egyeztetési lehetőséget a könyvvitelben.

A számlasoros elszámolás lényege, hogy a gazdasági művelet rögzítése az érintett számlákon a bizonylatok, a naplók alapján történik. Ezzel a könyveléssel alakul ki az egyes számlákon az eszközök és források állománya, a számlák egyenlege.

Egységes számlakeret

A 78. §-hoz

Az egységes számlakeret előírásainak hatályban tartását indokolja annak a korábbi központi szabályozásban kialakított és jól bevált rendszere, a szakemberek általi ismertsége, valamint a még szükséges központi adatszolgáltatás összesítésének megkönnyítése is.

Az egységes számlakeret a négyszámlasoros elméletre épül, és a bruttó elszámolás elvén alapszik.

A négyszámlasoros elmélet élesen elkülöníti a mérleg- és az eredményszámlákat, lehetővé téve a mérleg és az azzal egyenértékű eredménykimutatás összeállítását. A mérleg- és eredményszámlákat kiegészítik a költségszámlák. A mérleg az eszköz- és forrásszámlákból készül, az eredménykimutatás bázisát egyrészt a költségek és ráfordítások számlái, másrészt az árbevételek és bevételek számlái képezik.

A bruttó elszámolás elvének alkalmazása - mely a számlakeret valamennyi számlájának vezetésénél érvényesül - azt jelenti, hogy a könyvviteli számla egyenlege az összes növekedés és az összes csökkenés különbözete.

A Javaslat az egységes számlakeret tartalmának rögzítésével csak a legalapvetőbb számviteli előírásokat tartalmazza. Ezzel az egységes számlakeret lehetőséget biztosít arra, hogy a vállalkozó saját maga alakítsa ki a számára legjobban megfelelő könyvviteli rendszert. Különösen érvényesül ez a 6-7. számlaosztályoknál. A Javaslat a vállalkozó döntésére bízza, hogy ezen számlaosztályokat a vállalkozó milyen módon használja (használja-e) a vezetői információk biztosításához, a vállalkozáson belüli egységek elszámoltatásához, a költséggazdálkodás, az önköltségszámítás sajátos számviteli rendszerének kialakításához.

Számlarend

A 79. §-hoz

A Javaslat előírja, hogy a kettős könyvvitelt alkalmazók az egységes számlakeret előírásai alapján kötelesek számlarendet készíteni. Mivel az egységes számlakeret csak a legalapvetőbb számviteli szabályozást tartalmazza, ezért a vállalkozónak szüksége van az egységes számlakeret előírásainál részletesebb, pontosabb belső szabályozásra is; ez a számlarend. Olyan számlarendre van szükség, amely szerinti könyvvezetés a Javaslatban előírt beszámolók készítéséhez szükséges adatokat is biztosítja.

A számlarend elkészítésére a Javaslat a hatálybalépést követően 90 napot biztosít, ezzel lehetővé téve a szakemberek részére egy átmeneti időt, mely alatt az előírásokat megismerik, és e felkészülés birtokában alakítják ki a saját ismérveik, motiváló tényezőik figyelembevételével könyvviteli rendszerüket, mely a számlarendben kerül rögzítésre.

Egyszeres könyvvitel

A 80. §-hoz

Az egyszeres könyvvitel a pénzbevételek és pénzkiadások elszámolására épül (pénzforgalmi könyvvitel), amelyhez kapcsolódóan a vállalkozás vagyonalakulását, pénzügyi helyzetét bemutató egyszerűsített mérleg elkészítéséhez, valamint más törvényes előírások teljesítéséhez szükséges kiegészítő és analitikus nyilvántartásokat kell vezetni. A mérlegkészítéshez szükséges készletadatokat a leltárak biztosítják.

A pénzbevételek és pénzkiadások elszámolása naplófőkönyv, vagy pénztárkönyv, vagy más, a követelményeknek megfelelő nyilvántartás vezetésével teljesíthető.

A naplófőkönyv vagy más, a követelményeknek megfelelő pénzforgalmi nyilvántartás a pénzmozgásokat és az aktív, passzív pénzügyi elszámolásokat zárt, az elszámolások egyezőségét automatikusan biztosító, az adóelszámolásokhoz szükséges, pénzforgalommal kapcsolatos adatokat is szolgáltató rendszerben mutatja ki.

A naplófőkönyv vagy más, a követelményeknek megfelelő pénzforgalmi nyilvántartás mellett, az egyszeres könyvvitel keretében kiegészítő és analitikus nyilvántartásokat kell vezetni a vevőkkel szembeni követelésekről, a szállítókkal szembeni tartozásokról, a tárgyi eszközökről, valamint a más gazdasági társaságba vagyoni hozzájárulásként bevitt vagyontárgyakról. Vezetni kell továbbá a más jogszabályokban előírt nyilvántartásokat is.

A pénztárkönyv a teljes üzleti pénzforgalmat kimutatja, egyidejűleg biztosítva az adóelszámolásokhoz szükséges pénzforgalmi adatokat.

A naplófőkönyvtől eltérően azonban a pénztárkönyv nem mutatja ki elkülönítve a bankszámla és a pénztár forgalmát és egyenlegét, a vagyoni hozzájárulás összegét, valamint az aktív és passzív pénzügyi elszámolások tételeit. Ezért a pénztárkönyvet alkalmazóknak - az egyszeres könyvvitelben egyébként szükséges kiegészítő és analitikus nyilvántartásokon kívül - ezen tételek elszámolásáról, eszköz- és forráscsoportonként részletezett analitikus nyilvántartások keretében kell gondoskodniuk.

Az egyszeres könyvvitel keretében a kettős könyvvitellel értelemszerűen teljesen azonosan kell a bizonylati elvet és bizonylati fegyelmet érvényesíteni.

A könyvviteli rendszerek változtatása

A 81. §-hoz

A Javaslat ezen §-a a kettős könyvvitelről az egyszeres könyvvitelre, illetve az egyszeres könyvvitelről a kettős könyvvitelre történő áttérés során elvégzendő technikai feladatokat és tartalmi előírásokat fogalmazza meg. Ezen előírások az egyes könyvviteli rendszerek sajátosságaiból adódó eltéréseket hidalják át.

Könyvviteli zárlat

A 82. §-hoz

A gazdasági eseményeket a nyilvántartásokban folyamatosan rögzíteni kell. A folyamatos könyvelés helyességéről időszakonként meg kell győződni, el kell végezni a különböző kiegészítő, helyesbítő, egyeztető, összesítő könyvelési munkákat. Ez a könyvviteli zárlat.

A Javaslat nem írja elő a könyvviteli zárlat készítés időpontját, azt a vállalkozó döntésére bízza. A vállalkozó a könyvviteli zárlathoz kapcsolódó érdekeltsége alapján fogja eldönteni, hogy havonta, negyedévenként vagy csak év végén végzi el a könyvviteli zárlattal kapcsolatos feladatokat. Egy-egy időszak végén meglévő, naprakészre hozott adatok alapján kell a könyvviteli zárlatot elvégezni.

A könyvviteli zárlat után - legalább a beszámoló elkészítését megelőzően - a kettős könyvvitelt vezető vállalkozónak főkönyvi kivonatot kell készítenie, amely alkalmas arra, hogy a vállalkozó meggyőződjön arról, hogy a könyvelését számszakilag helyesen végezte.

A főkönyvi kivonat tartalmazza a főkönyvi számlák számát, megnevezését, halmozott tartozik, illetve követel forgalmát, valamint egyenlegét. A főkönyvi kivonatban a tartozik és követel halmozott forgalom egyezősége, illetve a tartozik és követel egyenlegek egyezősége a garancia a könyvelés számszaki helyességére.

Az egyszeres könyvvitelt alkalmazóknál értelemszerűen nem a főkönyvi számlákat, hanem a naplófőkönyvet, illetve a pénztárkönyvet, illetve a más, követelményeknek megfelelő pénzforgalmi nyilvántartást kell lezárni és egyeztetni a vállalkozó által meghatározott időszakban, de legalább év végén.

A bizonylati elv és a bizonylati fegyelem

A 83. §-hoz

A Javaslat általános alaptételként rögzíti, hogy minden gazdasági műveletről, eseményről, amely az eszközök, illetve az eszközök forrásának állományát vagy összetételét megváltoztatja, bizonylatot kell kiállítani, a szabályszerűen kiállított bizonylatok adatait pedig a könyvviteli nyilvántartásokban rögzíteni kell.

A Javaslat a vállalkozói felelősség növelése érdekében nem írja elő kötelezően, hogy milyen bizonylatot, és mikor kell a nyilvántartásokban rögzíteni. Kötelezően írja elő viszont, hogy a pénzeszközöket érintő gazdasági műveletek, események bizonylatait a kettős könyvvitelt vezető késedelem nélkül, a pénzmozgással egyidejűleg, illetve a pénzintézeti értesítés megérkezésekor, az egyszeres könyvvitelt vezető a készpénzforgalmat érintő bizonylatait haladéktalanul, az egyéb pénzeszközöket érintő tételeket a tárgyhót követő 15-ig köteles a könyvelésben rögzíteni. Ezt az előírást a tulajdon (a pénz) fokozottabb védelme indokolja. A pénzmozgások bizonylatainak rögzítése a kettős könyvvitelt vezetőknél azt jelenti, hogy a kapcsolódó számlákon is rögzíteni kell azokat.

Számviteli bizonylatok

A 84-87. §-hoz

A számviteli bizonylatokra vonatkozó előírásokat a hatálybalépésig rendeleti szintű szabályozás tartalmazza. A hatálya olyan körre is kiterjed (önkormányzatok, alapítványok stb.), amely már nem teszi lehetővé a rendeleti szintű szabályozást.

A Javaslat súlyponti kérdése a beszámolókészítés és könyvvezetés alapelvei. Az alapelvek szerint egyik fontos követelmény, hogy könyvvitelben rögzített és a beszámolóba felvett tételek valóságosak és a kívülállók részére is bizonyíthatóak legyenek. A valódiság elvének érvényesítése csak akkor valósulhat meg, ha törvényi szabályozás támasztja alá a megvalósítás eszközeit. Ezt a célt szolgálja a bizonylatok fogalmának meghatározása. A gazdasági élet sokszínűsége, a gazdasági események sokfélesége miatt a Javaslat keretjellegű meghatározást tartalmaz azzal, hogy egyetlen alapfeltételt rögzít, mely szerint a számviteli nyilvántartás céljára kell készíteni a bizonylatokat, függetlenül attól, hogy azt vállalkozáson belül készítették, vagy vállalkozáson kívüli szervezettől származik. A számviteli bizonylat az az eszköz, amely hitelt érdemlően képes alátámasztani a mérlegben kimutatott vagyon nagyságát és összetételét. Külső szakember (könyvvizsgáló) a számviteli bizonylatok alapján ellenőrzi a mérleg valódiságát és a bizonylatok adatai alapján nyilatkozhat felelősségteljesen a mérlegben közölt adatok helyessége tekintetében. Az eredménykimutatás tételeinek valódiságát a teljesítményértéket igazoló bizonylatok támasztják alá. A valós teljesítményértéket a számla bizonyítja.

A számviteli bizonylatok csak akkor alkalmasak a hitelesség bizonyítására, ha a Javaslat hatálya alá tartozók egységesen alkalmazzák. Ennek érdekében a Javaslat tartalmazza a bizonylatok legfontosabb tartalmi és alaki kellékeit. Ezek a kellékek biztosítják minden alkalmazó számára egyöntetűen a könyvelt adatok hitelességét. Például a bizonylatot kiállító megjelölése, a gazdasági műveletet elrendelő és végrehajtó személy megjelölése, a független ellenőr aláírása a bizonylaton olyan kellékek, amelyek bizonyító erővel támasztják alá a gazdasági esemény valódiságát és közvetve a mérleg és eredménykimutatás adatainak helyességét.

A Javaslat a korszerű technikai eszközök figyelembevételével rendelkezik a számviteli bizonylatok, illetve a bizonylatokon szereplő adatok teljeskörűségéről. Úgy tartalmazza azokat a normatív szabályokat is, amelyek a gépileg előállított adathordozókat alkalmassá teszik számviteli bizonylatkénti elfogadásra. A külső szakértő részére például csak akkor válik értelmezhetővé és ellenőrizhetővé az adathordozón szereplő adat, ha az vizuálisan is megjeleníthető, vagy az adatok kódjegyzék alapján egyértelműen azonosíthatók.

A Javaslat rendelkezik a bizonylatok megőrzési idejéről. A megőrzési idők meghatározásánál a jogkövetkezmények szempontjai az irányadók.

A számviteli bizonylatok egységes törvényi szintű szabályozása az érdekeltek védelmét szolgálja. A vállalkozó üzleti tisztánlátását segíti a bizonylatokkal alátámasztott valóságos adatokat tartalmazó mérleg és eredménykimutatás. A hitelezők és befektetők bizalma ugyancsak feltételezi a beszámoló hitelességét. Végül az adóhatóság is csak valós adatokat tartalmazó könyvvezetés mellett végezhet megalapozott munkát.

VIII. Fejezet

Jogkövetkezmények

A 88. §-hoz

A Javaslatban foglaltak megsértésének szankcionálása nagyon fontos követelmény. Enélkül a befektetők, a hitelezők nem találják meg azt a lehetőséget, amellyel élve kezdeményezhetik az őket félrevezető beszámoló készítőjének, illetve a beszámoló nyilvánosságra hozatalát akadályozónak a felelősségre vonását. A Javaslat nemzetközi elismertetéséhez az is kell, hogy a jogkövetkezmények is nevesítve legyenek.

IX. Fejezet

Országos számviteli bizottság

A 89-91. §-hoz

A Javaslat szükségesnek tartja az Országos Számviteli Bizottságnak, annak a szakértőkből álló, kormányszervektől független, általánosan elismert szakmai testületnek a létrehozását, amelynek feladata alapvetően a számvitel elméletének és alkalmazott módszertani megoldásainak fejlesztése. A Javaslat szerint ezt a Bizottságot a pénzügyminiszter hozza létre, a pénzügyminiszter nevezi ki annak elnökét és tagjait is. Egy átmeneti időszak után azonban célszerű, ha az Országos Számviteli Bizottság tagjait

- egyharmad részben a pénzügyminiszter,

- egyharmad részben az érdekképviseletek, elsősorban a vállalkozók,

- egyharmad részben a társadalmi és tudományos szervek

jelölik, illetve delegálják.

-----STARTING---POINT---VEGE---

X. Fejezet

Záró rendelkezések

Hatálybalépés

A 92. §-hoz

A törvény 1992. január 1-jén lép hatályba, rendelkezéseit 1992. január 1-je után alkalmazni kell, az összevont (konszolidált) éves beszámoló készítési kötelezettség kivételével, amelyet csak 1995. január 1-jétől kötelező alkalmazni.

A törvény bevezetését alaposan elő kell készíteni. A hatálybalépésig

- ki kell alakítani a nemzetgazdaság információs rendszerét,

- új vállalkozási nyereségadó törvényt kell alkotni,

- a törvény végrehajtására fel kell készíteni a számviteli szakembereket, a könyvvizsgálókat, az információk felhasználóit,

- el kell készíteni és hatályba kell léptetni a törvényben foglaltak megsértésének szankcionálását szabályozó Büntető Törvénykönyv, valamint a szabálysértésekről szóló törvény módosítására, kiegészítésére vonatkozó törvényjavaslatot.

Átmeneti rendelkezések

A 93. §-hoz

A törvény hatálybalépésének napjával úgynevezett rendező mérleget és eredménykimutatást, illetve egyszerűsített mérleget kell készíteni azért, hogy a jelenlegi előírások szerint készült mérleg és eredménykimutatás, illetve vagyonkimutatás a törvényben foglaltaknak megfelelő legyen. Erre azért van szükség, mert az 1992. évi éves beszámolóba (egyszerűsített éves beszámolóba, egyszerűsített mérlegbe) a bázis év (1991.) adatait is be kell állítani. A valós kép kialakításához így nélkülözhetetlen az, hogy a bázis adatok is az új előírásoknak megfelelően rendezettek legyenek formailag is és tartalmilag is.

Mivel jelenleg a mérleg- és vagyonkimutatás készítéséről, a könyvvitel rendjéről pénzügyminiszteri rendelet intézkedik, a rendező mérleg és eredménykimutatás, illetve egyszerűsített mérleg elkészítésének részletes szabályait szintén a pénzügyminiszter állapítja meg, az átmenetet szabályozó rendelet kiadásával.

A nemzetgazdaság számára szükséges információk biztosítására új információs rendszert szükséges kialakítani még a hatálybalépés előtt. Az új információs rendszer megfelelő funkcionálásáig azonban szükséges, hogy a Javaslatban előírt részletezettségű beszámolók 1992-93. években még összesítésre kerüljenek. Ennek érdekében a beszámolókat a vállalkozóknak a tárgyévet követő év május 31-ig összesítésre az adóhatósághoz is le kell adni. Az így összesítésre kerülő beszámolók (mérleg és eredménykimutatás) adatai már csak ellenőrző funkciót tudnak betölteni, hiszen azok csak júniusban-júliusban állnak az irányító szervek rendelkezésére.

A vízgazdálkodási társulatok, az önkormányzati szervek a kezelésükben lévő egyes ingatlanok után értékcsökkenést ugyan elszámoltak, de azzal költségeiket nem növelték, az értékcsökkenés összegével a vagyont csökkentették. Ez az eljárás a Javaslatban rögzítettektől idegen. Ezért csak átmeneti jelleggel maradhat fenn a korábbi gyakorlat addig, amíg a vízgazdálkodási társulatok, az önkormányzati szervek vagyoni helyzete nem rendeződik.

Felhatalmazás

A 94. §-hoz

A törvényben kapott felhatalmazás alapján a törvény hatálybalépésig el kell készíteni a következő kormányrendeleteket:

- a költségvetés alapján gazdálkodó szervek beszámolókészítése, a könyvvezetése, állami költségvetéssel kapcsolatos feladatai sajátosságairól az államháztartási törvény hatálybalépéséig,

- az egyéb szervezetek - gazdálkodásához kapcsolódó - beszámoló készítése, könyvvezetése sajátosságairól,

- a biztosító intézetek, a pénzintézetek, és a Magyar Nemzeti Bank éves beszámolója elkészítésének, könyvvezetésének sajátosságairól,

- a könyvvizsgálat rendjéről.

Ezen kormányrendeletek biztosítják a törvényi szabályozás legfontosabb elveinek egységes érvényesülését a felsorolt szervezeteknél is, a sajátosságok miatt szükséges speciális előírásokkal.