1990. évi LV. törvény indokolása

az országgyűlési képviselők jogállásáról szóló törvényjavaslathoz

-----STARTING---POINT---ALTALANOS--- 

A közelmúltban kialakított alkotmányos jogintézmények megteremtették a többpártrendszerű, parlamentáris-demokratikus politikai és államhatalmi berendezkedés alapjait. Az új Országgyűlés - amelynek működése az egyes képviselők, a képviselőcsoportok és az Országgyűlés bizottságai munkájára épül - az Alkotmány szerint folyamatosan ülésező, a képviselők jelenlétét igénylő testület. A képviselők ugyanakkor megnövekedett feladatokkal találkoznak pártjaik és választóik érdekképviseletéből és a velük való szorosabb kapcsolattartás igényéből eredően is. Mindez kiemelten indokolja a képviselői jogállásról szóló, az Alkotmány szerint minősített többségű elfogadást igénylő törvényjavaslat (a továbbiakban: Javaslat) Országgyűlés elé terjesztését, amely - az e Javaslattal együtt beterjesztett, az országgyűlési képviselők tiszteletdíjáról, költségtérítéséről és kedvezményeiről szóló törvényjavaslattal együtt - a képviselői működés alapvető garanciarendszerét tartalmazza.

A Javaslat védi a képviselőjelölteket azokkal az akadályoztatásokkal szemben, amelyekkel gátolhatják jelöltként való fellépésüket, illetve azt, hogy választási kampányukat eredményesen folytathassák. E tekintetben a Javaslat a választójogi törvény rendelkezéseit kiegészítő szabályokat tartalmaz.

A képviselői tevékenység zavartalanságát biztosítja a mentelmi jog intézménye. A Javaslat jogrendszerünk egyik hiányosságát pótolja, amikor törvényi szinten részletesen szabályozza a mentelmi jog tartalmát és eljárási rendjét.

A képviselői jogállás egyik legfontosabb garanciális intézménye az összeférhetetlenség szabályozása. A Javaslat - az Alkotmányt a 20. §-ának (5) bekezdésében meghatározott módon kiegészítve - az összeférhetetlenséget kiterjesztő szabályokat tartalmaz, amelyek tovább korlátozzák a különböző államigazgatási és gazdasági funkciók nem kívánatos összefonódásából eredő, a képviselők törvényhozói, illetve a Kormányt ellenőrző tevékenységének tisztaságát és függetlenségét fenyegető veszélyeket.

A képviselő a munkaideje jelentős részét lekötő, a társadalom számára hasznos munkát végez, ezért őt - külön törvényben megállapított mértékű - díjazás illeti meg. A képviselői tevékenység azonban nem munkaviszony alapján, hanem sajátos államjogi jogviszony alapján végzett tevékenység, így a képviselőt a munkajogi és a társadalombiztosítási szabályok szempontjából olyan helyzetbe kell hozni, mintha munkaviszony keretében dolgozna. A Javaslat a képviselői jogviszonyt a társadalombiztosításhoz kötő szabályt tartalmaz, amely biztosítja e szolgáltatásokat a képviselő munkaképtelensége esetére.

Figyelembe veszi végül a Javaslat azt a helyzetet, hogy a képviselők egy része nem hivatásos politikus. Számukra indokolt megkönnyíteni az eredeti foglalkozásukhoz való visszatérést, ha megbízatásuk lejár, és nem kívánnak vagy sikertelenül próbálkoznak ismét mandátumot szerezni.

-----STARTING---POINT---RESZLETES---

Az 1. §-hoz

A Javaslat a munka-, a szolgálati vagy a munkavégzési kötelezettséggel járó szövetkezeti tagsági viszonyban álló képviselőjelölteknek - kérelmükre - fizetés nélküli szabadságot biztosít, hogy a választási kampányukkal együttjáró feladatokat megfelelően elláthassák. E fizetés nélküli szabadság időtartama munkaviszonyban töltött időnek számít. Egyúttal a munka- és szolgálati vagy a szövetkezeti tagsági viszonyt védő azt a garanciát is biztosítja a Javaslat, hogy az a képviselőjelöltség időtartama alatt a munkaadó részéről nem szüntethető meg. Ez nemcsak a jelöltet védő szabály, hanem védi a választás tisztaságát is, mivel igyekszik elhárítani hogy a jelöltekre egzisztenciális fenyegetettségük miatt erről az oldalról nyomást gyakorolhassanak.

A védelmet attól az időponttól kezdve kell biztosítani, amikor a választójogi törvény szabályainak megfelelően a jelöltet a választási bizottság nyilvántartásba veszi. A védett helyzet addig tart, ameddig a képviselőt érintő választás be nem fejeződik, vagyis az egyéni választókerületi jelöltnél amíg az első, illetve a második választási fordulóban versenyben van, a megyei, illetve az országos listán szereplő jelöltnél addig, amíg a listáról az Országgyűlésbe bejutott képviselők személyét meg nem állapítják. A megválasztott képviselőt az 1. § szerinti védelem a mandátuma igazolásáig illeti meg.

A 2. §-hoz

A parlamentáris demokráciák évszázados gyakorlata alapján a képviselők mentelmi joga kétirányú védelmet jelent: felelőtlenséget a képviselői minőségben tett nyilatkozatok és a Parlamentben leadott szavazatok miatt, és sérthetetlenséget a képviselői tevékenységen kívül elkövetett, büntetőjogilag üldözendő cselekmények miatt.

A Javaslat a felelőtlenség szabályainak meghatározásakor rögzíti, hogy a mentelmi jog alapján a képviselő bíróság, illetőleg más hatóság előtt nem vonható felelősségre leadott szavazata, továbbá megbízatásának gyakorlása során általa közölt tény vagy vélemény miatt. Ez a mentesség megilleti a képviselőt megbízatásának lejárta után is. Nem zárja ki azonban a Javaslat azt a lehetőséget, hogy az Országgyűlés maga büntesse meg a képviselőt. Ilyen büntető rendelkezést a parlamentáris demokráciák házszabályai szoktak tartalmazni. Nem terjed ki ugyanakkor a mentesség a rágalmazás és a becsületsértés cselekményére és a képviselő polgári jogi felelősségére. Mások személyiségi és ehhez kapcsolódó vagyoni jogainak tiszteletben tartása ugyanis olyan követelmény, amely elsőbbséget élvez a képviselői működés zavartalanságának védelméhez képest.

A 3. §-hoz

A Javaslat a sérthetetlenséget szabályozva kimondja, hogy az országgyűlési képviselőt csak a tettenérés esetén lehet őrizetbe venni vagy letartóztatni, és az ellene történő büntető eljárás és szabálysértési eljárás megindításához vagy lefolytatásához az Országgyűlés előzetes hozzájárulása szükséges.

A Javaslat meghatározza a képviselő mentelmi jogának felfüggesztésére vonatkozó eljárás részletes szabályait. Ezek szerint: a felfüggesztésre irányuló indítványt büntető ügyben a vádirat benyújtásáig, illetve a szabálysértési ügyben a legfőbb ügyész, a büntető ügyben a vádirat benyújtása után, illetve a magánvádas büntető ügyben a bíróság terjeszti elő. Az indítványt a képviselő tettenérése esetén haladéktalanul elő kell terjeszteni.

Az Országgyűlés Mentelmi és összeférhetetlenségi bizottsága a mentelmi jog felfüggesztésével kapcsolatos határozati javaslatát a kézhezvételtől számított legkésőbb harminc napon belül terjeszti be az Országgyűlésnek.

Az Országgyűlés az ügyben vita nélkül határoz, de az érintett képviselő nem fosztható meg attól a jogától, hogy a döntés előtt álláspontját ismertethesse. A képviselő számára fontos garanciát jelent, hogy a döntéshez a jelenlévő képviselők kétharmadának a szavazata szükséges.

A mentelmi jog felfüggesztése tárgyában hozott döntés csak arra az ügyre vonatkozik, amelyre az indítványt előterjesztették. Ha utóbb más cselekmény miatt is felelősségre kívánják vonni a képviselőt, új indítványt kell beterjeszteni.

A Javaslat nem tartalmaz rendelkezést arra az esetre, ha az Országgyűlés ülésszakain kívüli időpontban terjesztenek elő indítványt. Ilyenkor tehát csak abban az esetben határozhat az Országgyűlés a mentelmi jog felfüggesztéséről, ha az erre jogosultak közül valaki az Országgyűlés rendkívüli ülésszakának összehívását kéri.

A 4-5. §-hoz

Az országgyűlési képviselő a mentelmi jogáról - a Javaslat szerint - nem mondhat le, és azt mindenki köteles tiszteletben tartani. Kivétel a szabálysértési eljárás, amelyben a képviselőnek lehetősége van arra, hogy mentelmi jogával ne éljen, és a nyilvánosság mellőzésével kérje az eljárás lefolytatását. Különösen akkor célszerű ez, ha a képviselő a felelősségét nem is vitatja.

A mentelmi jog érvényre juttatását kívánja előmozdítani az az előírás, hogy a képviselő a jogának megsértését köteles haladéktalanul az Országgyűlés elnökének bejelenteni.

A mentelmi jog egésze a képviselőt a megválasztása napjától illeti meg. A mentelmi jog azon része azonban, amely az őrizetbe vétellel, a letartóztatással, illetőleg a büntető vagy szabálysértési eljárás megindításával kapcsolatos - a Javaslat alapján - kiterjed az országgyűlési választásokon jelöltként igazolt személyekre is, azzal az eltéréssel, hogy a jelölt e jogának felfüggesztéséről az Országos Választási Bizottság határoz. Nem célszerű ugyanis a működését befejező - a korábbi politikai struktúrát tükröző - Országgyűlést felhatalmazni a képviselőjelöltek mentelmi ügyeinek elbírálására. Az Országos Választási Bizottság - amelyben a választáson részt vevő pártok képviselői vannak jelen - nagyobb garanciát jelent az elfogulatlan döntéshez.

A 6-7. §-hoz

A Javaslat az Alkotmányban a köztársasági elnökre, az alkotmánybírákra, az állampolgári jogok országgyűlési biztosára, az Állami Számvevőszék tisztségviselőire és számvevőire megállapított összeférhetetlenséget kiterjeszti e tisztségviselők hivatalainak dolgozóira is. Ez az előírás összhangban áll a hatalommegosztás elvével, tekintettel arra, hogy e hivatalok dolgozói közvetlen viszonyban állnak az Alkotmányban összeegyeztethetetlennek minősített tisztségek viselőivel. A Javaslat továbbá kiterjeszti az összeférhetetlenséget az Állami Vagyonügynökségnek, továbbá az Országgyűlés által közvetlenül ellenőrzött Magyar Nemzeti Banknak a felső vezetőire. Új szervezetként létesültek a közelmúltban a nemzetbiztonsági szolgáltatások: az itt dolgozók egyik része a fegyveres erők hivatásos állományú tagja, másik része - a Nemzetbiztonsági Hivatal és az Információs Hivatal dolgozói - államigazgatási szerv dolgozójának tekintendő, ezért az Alkotmány kizáró szabálya - külön rendelkezés nélkül - rájuk is kiterjed.

A Javaslat az Országgyűlés legfontosabb tisztségviselőire - a szerzői jogvédelem alá eső tevékenységet kivéve - minden egyéb kereső foglalkozást tiltó összeférhetetlenségi szabályt tartalmaz. E kiemelkedő köztisztségek súlya lényegileg a köztársasági elnökével azonos okokból indokolja az ilyen módon megfogalmazott teljes tilalmat.

További összeférhetetlenségi szabályként írja elő a Javaslat, hogy a végrehajtó hatalomnak azok a vezetői, akik egyébként az Alkotmány értelmében képviselők lehetnek, nem viselhetnek tisztséget a törvényhozó hatalom szerveiben.

A 8. §-hoz

A Javaslat intézkedik a megválasztott képviselővel (illetőleg az Országgyűlés elnökével és alelnökével) szemben fennálló összeférhetetlenségi ok megszüntetéséről. Ennek megfelelően, ha a képviselő az előírt időben nem szünteti meg az összeférhetetlenségi okot, az Országgyűlés bármely képviselő indítványára - a Mentelmi és összeférhetetlenségi bizottság véleményének kikérése után - határoz az összeférhetetlenség kimondásáról. Ugyanez az eljárás irányadó az Országgyűlés elnökével és alelnökével szemben is, azzal az eltéréssel, hogy csak e tisztségükkel kapcsolatos szigorúbb összeférhetetlenségi szabályt sértették meg, akkor nem a képviselői megbízatásra, hanem e tisztségük betöltésére vonatkozó szankció alkalmazása kerülhet szóba.

A 9. §-hoz

A Javaslatnak ezek a szabályai az Országgyűlés Házszabályainak a képviselők jogait és kötelességeit meghatározó II. fejezetéből, továbbá az államigazgatási szervek számára a képviselők támogatását előíró 1050/1986. (VIII. 10.) MT határozatból a képviselők jogállását szabályozó törvénybe emelik át azokat az előírásokat, amelyek a képviselők és a különböző állami szervek közötti kapcsolatról rendelkeznek, teljessé téve e körben a szabályozást.

A 10. §-hoz

A Javaslat egyértelműen rögzíti, hogy a képviselő megbízatásának időtartama alatt eredeti foglalkozását - kivéve az Alkotmányban és e törvényben írt összeférhetetlenségi eseteket - folytathatja. Ha a képviselő úgy ítéli meg, hogy képviselői működése mellett nem képes teljes értékű munkát végezni, módjában áll - a munkáltatóval kötött megállapodással - munkaviszonyát részfoglalkozású munkaviszonnyá átalakítani. Erre a Javaslat jogi garanciát nem ad, de arra igen, hogy a képviselő fizetés nélküli szabadságot kérjen megbízatási időtartamának egészére vagy annak egy részére. Az ilyen kérelmet a munkáltató köteles teljesíteni.

Speciális kedvezmény illeti meg azokat a képviselőket, akik megbízatásuk előtt olyan munkakörben, illetve szolgálati viszonyban voltak foglalkoztatva, amely az Alkotmány, illetve e törvény értelmében összeférhetetlen a képviselői megbízatással. Miután nekik korábbi munkaviszonyukat, illetve szolgálati viszonyukat meg kellett szüntetni - így a fizetés nélküli szabadság kedvezményében sem részesülhetnek - a Javaslat lehetővé teszi, hogy a képviselői megbízatásuk megszűnésétől számított harminc napon belül kérhessék eredeti munkakörükbe, illetve szolgálati viszonyukba való visszahelyezésüket. Ilyen kérelem esetén az intézkedésre jogosult állami szerv, illetve vezető köteles a szükséges intézkedést megtenni. Az említett határidőn túl ilyen kötelezettség nem terheli a munkáltatót, de természetesen a kérelemnek ebben az esetben is helyt adhat.

A visszahelyezés kedvezménye nem illeti meg azokat, akiket az Országgyűlés választott meg tisztségükbe, illetve a Magyar Nemzeti Bank és az Állami Vagyonügynökség vezetőit, mert e körben nem biztosítható az azonos munkakörben, illetve tisztségben való újrafoglalkoztatás. Az Állami Számvevőszék számvevőire azonban - miután ők e szervezet alkalmazottai - a kedvezmény kiterjed.

A 11. §-hoz

A Javaslat a képviselői viszonyra a társadalombiztosítási szolgáltatásokkal kapcsolatosan a társadalombiztosítás általános szabályait kívánja alkalmazni; a képviselői megbízatás időtartamát pedig munkaviszonyban töltött időnek tekinti. Ez a megoldás teszi lehetővé, hogy a munkaviszonyban eltöltött idővel összefüggő jogkövetkezmények kötődhessenek a képviselői megbízatás időtartamához is. Ez lehetővé teszi, hogy a megbízatás megszűnése után a munkajogi és társadalombiztosítási rendelkezéseket a volt képviselőkre is megfelelően alkalmazni lehessen.

A képviselői jogviszony sajátosságaira tekintettel a Javaslat rugalmas társadalombiztosítási megoldást tesz lehetővé.

A 12. §-hoz

A Javaslat - figyelemmel az országgyűlési képviselők hatalmi és közjogi pozíciójára - előírja, hogy a képviselőnek - a mandátuma érvényességének megállapításától, illetőleg megbízatásának megszűnésétől számított meghatározott határidőn belül - az Országgyűlés elnökénél vagyonnyilatkozatot kell tennie.

A vagyonnyilatkozat elmulasztásának jogkövetkezménye: annak benyújtásáig a képviselő tiszteletdíjban nem részesülhet.

-----STARTING---POINT---VEGE---

A 13. §-hoz

Jogszabályaink nem tiltják, hogy az ügyvéd, illetve a munkaközösségben dolgozó jogtanácsos képviselő legyen, s kívánatos is, hogy az Országgyűlés munkájába, mely a törvényhozás fő színtere, a gyakorló jogászok minél nagyobb számban kapcsolódjanak be. A hatályos jogszabályok több olyan rendelkezést tartalmaznak, mely az ügyvédség, valamint a jogtanácsosi munkaközösségek tagjai esetén a képviselőséget vállaló személyeket közvetett módon jelentős hátrányokkal sújtják. A Javaslat az érintett személyi körre vonatkozó jogszabály módosításával megteremti a lehetőséget az ügyvédi kamarai tagság, illetve a jogtanácsosi munkaközösségi tagság szüneteltetésére. Így a képviselői megbízás megszűnése után az ügyvéd és a jogtanácsos új felvételi kérelem nélkül folytathatja a tevékenységét.

Ez a megoldás teszi lehetővé azt is, hogy az említett körbe tartozó személyek „főhivatásszerűen” politizálhassanak, és vegyenek részt az Országgyűlés munkájában.

A 14. §-hoz

A Javaslat értelmében a törvény a kihirdetése napján hatályba lép, hiszen indokolt a rendelkezéseit mielőbb alkalmazni.

A Javaslat átmeneti szabálya tekintettel van arra, hogy a törvény hatályba lépésére az Országgyűlés működésének megkezdése után kerül sor.