2018. évi XCIV. törvény indokolása

az egyes foglalkoztatási tárgyú törvények módosításáról

-----STARTING---POINT---ALTALANOS--- 

Az elmúlt években több olyan törvény - így az általános közigazgatási rendtartásról szóló 2016. évi CL. törvény (a továbbiakban: Ákr.), az adóhatóság által foganatosítandó végrehajtási eljárásokról szóló 2017. évi CLIII. törvény (a továbbiakban: Avt.), az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (a továbbiakban: e-ügyintézési tv.), valamint a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) - megalkotására vagy módosítására került sor, melyekhez a foglalkoztatási tárgyú törvények is kapcsolódnak. A jogszabályok koherenciájának biztosítása és a megváltozott jogszabályi környezethez való igazodás érdekében, valamint az egységes jogalkalmazás megteremtése, továbbá a jogtechnikai szövegpontosítások átvezetése miatt szükségessé vált több foglalkoztatási tárgyú törvény módosítása is.

Az egyes foglalkoztatási tárgyú törvények módosításáról szóló törvény (a továbbiakban törvény) módosítja a foglalkoztatás elősegítéséről és a munkanélküliek ellátásáról szóló 1991. évi IV. törvényt (a továbbiakban: Flt.), a közalkalmazottak jogállásáról szóló 1992. évi XXXIII. törvényt (a továbbiakban: Kjt.), a munkavédelemről szóló 1993. évi XCIII. törvényt (a továbbiakban: Mvt.), a Bérgarancia Alapról szóló 1994. évi LXVI. törvényt (a továbbiakban: Bgtv.), a munkaügyi ellenőrzésről szóló 1996. évi LXXV. törvényt (a továbbiakban: Met.), valamint az egyszerűsített foglalkoztatásról szóló 2010. évi LXXV. törvényt (a továbbiakban: Efotv.).

Az Ákr. és az Avt. szabályaival történő még teljesebb összhang megteremtése miatt szükséges az Flt. módosítása a Nemzeti Foglalkoztatási Alapból nyújtott támogatás visszakövetelése, az ügyleti és késedelmi kamat, továbbá a méltányossági jogkör gyakorlása körében. Az Flt. eljárási szabályait a törvény az e-ügyintézési tv.-re tekintettel módosítja. A gyakorlati tapasztalatokra tekintettel a képzési támogatás és a keresetkiegészítés szabályai is módosulnak. A jogszabályi koherencia megteremtése érdekében pontosításra kerül a fogyatékossággal élő és a megváltozott munkaképességű személy, valamint a hozzátartozó fogalma. Új elemként meghatározza a törvény a szabadságvesztés büntetését töltő, reintegrációs őrizetben lévő személy álláskereséséhez kapcsolódó szabályokat. Az Európai Parlament és a Tanács (EU, Euratom) 2018/1046 rendeletnek való megfelelés okán az Európai Szociális Alap adatbázisban szereplő közös kimeneti és eredménymutatókhoz kapcsolódó szükséges módosítás is megvalósul.

A törvény módosítja a közalkalmazotti jogviszony tekintetében a munka törvénykönyvéről szóló 2012. évi I. törvénynek (a továbbiakban: Mt.) alkalmazási szabályait, valamint szabályozza a kollektív szerződéseknek az Mt.-től való eltérését. A törvény kiegészíti továbbá a Kjt. közalkalmazotti szakszervezeti reprezentativitásnak a tankerületi központok tekintetében eltérést biztosító rendelkezéseit.

Az Mvt. tekintetében a távmunkára vonatkozó - társadalmi, gazdasági és technológiai változásokhoz igazodó, a korábbiakhoz képest egyszerűbb - módosított munkavédelmi szabályozást jelenít meg a törvény. A távmunkát érintő szabályok korszerűsítése a munkáltatói adminisztratív terhek csökkentése mellett biztosítja, hogy a munkavállalóknak az egészséget nem veszélyeztető és biztonságos munkavégzésre vonatkozó jogai se sérüljenek.

A törvény egyértelműsíti a gyakorlati tapasztalatok alapján a munkavédelmi képviselőre vonatkozó szabályokat is. A konkrét eljárási szabályok megállapításával módosulnak az ellenőrzési irányelvek, illetve a beszámoló közzétételére vonatkozó szabályok.

A törvény az Ákr.-rel összhangban módosítja, pontosítja a Bgtv.-nek a bérgarancia eljárásra vonatkozó rendelkezéseit, szem előtt tartva a támogatásról való döntés gyorsaságának és hatékonyságának követelményét. A bérgarancia követeléseknél a speciális esedékességi szabály eltörlésével és a többi felszámolási költséghez hasonló, általános szabály érvényesülésével a bérgarancia igények kielégítési arányának nagymértékű javulása várható.

A Met. tekintetében a törvény a gyakorlati ellenőrzési tapasztalatokhoz és az irányadó bírósági gyakorlathoz igazodóan pontosítja a munkaügyi hatóság minősítési jogkörére vonatkozó szabályokat. Kiegészül a Met. - az államháztartásról szóló törvény végrehajtásáról szóló 368/2011. (XII. 31.) Korm. rendelettel (Ávr.) való összhang erősítése érdekében - a végrehajtás előtti fizetési kedvezmény szabályozásával, ezzel támogatva az állami adó- és vámhatóság, mint általános végrehajtó hatóság tevékenységét is.

A törvény az Efotv.-t az adóhatóság részére teljesített bejelentés visszavonására és módosítására biztosított határidő tekintetében módosítja. A gyakorlati igényeket - különösen az agrárágazat igényeit - figyelembe véve a korábbinál hosszabb határidőt biztosít.

-----STARTING---POINT---RESZLETES---

Az 1. §-hoz

Az Flt. nem tette lehetővé, hogy 30 óránál magasabb óraszámú képzésben vegyen részt az a szülő, aki gyermekgondozást segítő ellátásban, gyermekgondozási segélyben részesült és nem álláskereső, annak ellenére, hogy kereső tevékenységet a gyermek féléves korát követően időkorlátozás nélkül folytathatott. A gyermekgondozást segítő ellátásban, gyermekgondozási segélyben részesülő képzésben résztvevők tekintetében megszűnik a heti 30 órás tanfolyami korlát. Az Flt. pontosítja, hogy a 14. § (1) bekezdés c) pontjában meghatározott személyi kör képzése milyen feltételek fennállása esetén támogatható. [Flt. 14. § (2) bekezdése]

Az egységes jogalkalmazás érdekében, a gyakorlati tapasztalatokat figyelembe véve pontosításra kerülnek a képzési támogatásra vonatkozó rendelkezések. A megváltozott jogszabályi környezetre tekintettel, - figyelembe véve különösen a szociális igazgatásról és szociális ellátásokról szóló 1993. évi III. törvény módosításait, - a teljes alanyi kör számára támogathatóvá válik a képzéssel kapcsolatos költségek megtérítése. Ezen túlmenően a módosítás konkretizálja azt az alanyi kört, amely a képzéssel kapcsolatos költségek megtérítésén túl keresetpótló juttatást vagy keresetkiegészítést kaphat. [Flt. 14. § (4) bekezdése]

A keresetkiegészítés megállapítása a képzést megelőzően elért jövedelem vizsgálatán alapul. A Munka Törvénykönyvéről szóló 1992. évi XXII. törvény (a továbbiakban: régi Mt.) 152. §-a tartalmazta az átlagkereset fogalmát, ami az Mt.-ben nem szerepel, ezért az új szabályozási környezetben a keresetkiegészítés átlagkereseten alapuló számítási szabálya értelmezhetetlenné vált. Az egységes és egyértelmű jogalkalmazás érdekében az Flt. rendelkezik az átlagjövedelem fogalmáról, ami kizárólag a keresetkiegészítés kiszámításának alapjául szolgál, így megállapítható a képzési támogatás részeként adható keresetkiegészítés összege. [Flt. 14. § (5) bekezdése]

A 2. §-hoz

A módosítás célja a hozzátartozójukat gondozók, valamint a kisgyermekes nők munkába állásának megkönnyítse. Bértámogatás esetén a gyermek felügyeletével és a hozzátartozó gondozásával kapcsolatban felmerült indokolt költségek a munkavállaló kérelmére megtéríthetők. [Flt. 16. § (5) bekezdése]

A 3. §-hoz

Az Flt. késedelemi kamatra vonatkozó módosított rendelkezései tisztázzák az eljáró hatóságok tekintetében a késedelmi kamat és a késedelmi pótlék felszámításának szabályait. A rendelkezés megoldást jelent arra, hogy a párhuzamosan késedelmi kamat, illetve pótlék felszámítása ne fordulhasson elő. [Flt. 21. § (4) bekezdése]

A kamatos kamat tilalmára tekintettel a késedelmesen megfizetett ügyleti kamatra késedelmi kamat sem számítható fel. A módosítás jogtechnikai jellegű pontosítást is tartalmaz. [Flt. 21. § (4a) bekezdése]

A módosítás egyértelművé teszi, hogy az állami foglalkoztatási szerv vezetője erre irányuló kérelem esetén sem tekinthet el az ügyleti kamat, vagy a késedelmi kamat felszámításától, továbbá nem dönthet a már felszámított ügyleti kamat, vagy késedelmi kamat részben vagy egészben történő elengedéséről, illetve a munkaadónak nem minősülő természetes személy részére nyújtott támogatás esetén a visszakövetelt támogatás visszafizetésének részben vagy egészben történő elengedéséről abban az esetben, ha a végrehajtás az állami adó- és vámhatóság előtt van folyamatban. [Flt. 21. § (5) bekezdése]

A 4. §-hoz

A szabadságvesztés ideje alatt az ún. reintegrációs őrizetben lévő fogvatartott a Bv. tv. 187/A. § (4) bekezdés b) pontja alapján foglalkoztatási jogviszonyban állhat. Mivel a reintegrációs őrizet időtartama alatt a fogvatartott álláskeresőként is nyilvántartható, az álláskeresési járadék folyósítása nem szünetel a szabadságvesztés időtartama alatt, ha a fogvatartott reintegrációs őrizetben van. [Flt. 29. § (1) bekezdés b) pontja]

Szünetel az álláskeresési járadék folyósítása a kereső tevékenység végzésére irányuló jogviszony kezdő napjától, ha az álláskereső rövid időtartamú, legfeljebb 120 napig tartó kereső tevékenységet folytat és a bejelentési kötelezettségének is eleget tett. Alkalmi munka esetén folyamatos az álláskeresési járadék folyósítása, az nem szünetel. [Flt. 29. § (1) bekezdés d) pontja]

Az 5. §-hoz

Az alkalmi foglalkoztatás olyan rövid időtartamú foglalkoztatási forma, ami érdemben nem befolyásolja a járadékra való jogosultságot. Az álláskeresési járadékban részesülők esetében [Flt. 29. § (1) bekezdés d) pontja] sem alapozza meg az alkalmi foglalkoztatás a folyósítás szüneteltetését. A nyugdíj előtti álláskeresési segély tekintetében, az álláskeresési járadékhoz hasonlóan indokolatlan a segély folyósításának szüneteltetése alkalmi foglakoztatás esetén. Erre tekintettel, ha a nyugdíj előtti álláskeresési segélyben részesülő alkalmi foglalkoztatásnak minősülő jogviszonyt létesít, akkor a segély folyósítása nem szünetel. [Flt. 30. § (7) bekezdés b) pontja]

A 6. §-hoz

A jogalap nélkül felvett ellátást az állami foglalkoztatási szerv döntése alapján a kötelezett köteles visszafizetni. A módosítás kijelöli a döntésre jogosult, hivatalból eljáró hatóságot, amely az ellátást megállapító állami foglalkoztatási szerv. [Flt. 37. § (1) bekezdése]

A 7. §-hoz

Az Ákr. szerint, amikor az ügyfél személyes eljárási kötelezettsége kerül előírásra, akkor az képviselő útján nem teljesíthető. Az Flt. a cselekvőképtelen és a munkaviszonnyal összefüggő ügycsoportban, cselekvőképességében részlegesen korlátozott személyek tekintetében kivételszabályt állapít meg a személyes eljárás tekintetében. A módosítás további indoka, hogy elhatárolható legyen a hatósági feladatok során a személyes eljárás, és az Flt. 54. § (9c) bekezdésben nevesített, különösen a szolgáltatások nyújtása esetén szükséges személyes megjelenés. A pontosítás a gyakorlatban tényleges változást nem jelent, a terminológiai pontosítását és a jogalkalmazás egységességét szolgálja. [Flt. 41/A. § (8) bekezdése]

A 8. §-hoz

A rendelkezés az e-ügyintézési tv.-nek való megfelelést szolgálja. Az Flt. továbbra sem határozza meg a természetes személyek vonatkozásában a kérelem formáját, így az e-ügyintézési tv. 9. § (3) bekezdésére tekintettel a természetes személyekre nézve nem kötelező az elektronikus ügyintézés. [Flt. 42. § (1) bekezdése]

A 9. §-hoz

A rendelkezés megteremti a fizetési kedvezménnyel kapcsolatos elsőfokú végzésekkel szemben a fellebbezés lehetőségét. Az Ákr. hatálybalépését követően az Flt. nem biztosította a jogorvoslati jogot, a módosítás ezen jogosultság biztosítását pótolja. [Flt. 45. § (3) bekezdése]

A 10. §-hoz

A rendelkezés nevesíti azokat az esetköröket, amikor az ügyfél személyes megjelenése szükséges, mivel anélkül az eljárás nem folytatható le. [Flt. 54. § (9c) bekezdése]

A szabadságvesztés ideje alatt az ún. reintegrációs őrizetben lévő fogvatartott a Bv. tv. 187/A. § (4) bekezdés b) pontja alapján foglalkoztatási jogviszonyban állhat. A reintegrációs őrizet céljainak megvalósítása, és az abban résztvevő fogvatartott társadalomba történő visszaintegrálódása sikere érdekében, valamint, hogy ténylegesen munkahelykereső tevékenységet folytathasson, szükséges lehetővé tenni, hogy álláskeresőként megjelenhessen a munkaerőpiacon. A rendelkezés értelmében annak a fogvatartottnak, aki reintegrációs őrizetben van, nem szünetel az aktív munkahelykereső tevékenysége, álláskeresőként nyilvántartásba vehető, és a többi álláskeresővel azonos jogok és kötelezettségek illetik meg. [Flt. 54. § (14a) bekezdés f) pontja]

A 11. §-hoz

A fogyatékossággal élő munkavállaló fogalma a jogalkalmazás egységesítése érdekében, a fogyatékos személyek jogairól és esélyegyenlőségük biztosításáról szóló törvényben foglaltakkal összhangban került szabályozásra. A fogyatékossággal élők tekintetében az Flt. a hatályos uniós és nemzeti jogszabályoknak megfelelő fogalmat használ. [Flt. 57/B. § (4) bekezdés 3. pontja]

A törvény terminológiájának egységesítése, valamint a jogalkalmazás egységesítése érdekében módosult a megváltozott munkaképességű személy fogalma. Az Flt. a hatályos uniós és nemzeti jogszabályoknak megfelelő fogalmat használ a megváltozott munkaképességű személyek tekintetében. [Flt. 57/B. § (4) bekezdés 4. pontja]

A 12. §-hoz

A rendelkezés az Alkotmánybíróság 25/2016. (XII. 21) AB határozatában foglaltakra tekintettel és az Alaptörvény XV. cikk (2) bekezdésére figyelemmel az egyéni vállalkozónak nem minősülő önálló vállalkozók esetén is szabályozza a szünetelés szabályait. Az Flt. 58. § (5) bekezdés s) pontja szerint az egyéni vállalkozó kör fogalma a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényben (Tbj.) meghatározott kör, amely esetében szintén felmerülhet a tevékenység szünetelése, amely időtartam alatt az érintett szintén nem folytat kereső tevékenységet. [Flt. 58. § (5) bekezdés e) pont 6. alpontja]

A szabadságvesztés ideje alatt az ún. reintegrációs őrizetben lévő fogvatartott a Bv. tv. 187/A. § (4) bekezdés b) pontja alapján foglalkoztatási jogviszonyban állhat. A reintegrációs őrizet céljainak megvalósítása és az abban résztvevő fogvatartott társadalomba történő visszaintegrálódása sikere érdekében álláskeresőként is nyilvántarthatóvá válik, ezért indokolt, hogy pályakezdő álláskeresőként is nyilvántartásba lehessen venni. A rendelkezés szerint az a fogvatartott, aki reintegrációs őrizetben van, és az egyéb feltételek is fennállnak, pályakezdő álláskeresőnek tekintendő. [Flt. 58. § (5) bekezdés k) pont 2. alpontja]

A törvény terminológiájának egységesítése, valamint a jogalkalmazás egységesítése érdekében módosult a megváltozott munkaképességű személy fogalma. Az Flt. a hatályos uniós és nemzeti jogszabályoknak megfelelő fogalmat használ a megváltozott munkaképességű személyek tekintetében. [Flt. 58. § (5) bekezdés m) pontja]

A keresetkiegészítés összegének megállapítása a képzést megelőzően elért jövedelem vizsgálatán alapul. A régi Mt. 152. §-a tartalmazta az átlagkereset fogalmát, ami az Mt.-ben nem szerepel, ezért az új szabályozási környezetben a keresetkiegészítés átlagkereseten alapuló számítási szabálya értelmezhetetlenné vált. Az egységes és egyértelmű jogalkalmazás érdekében az Flt. rendelkezik az átlagjövedelem fogalmáról, így megállapítható a képzési támogatás részeként adható keresetkiegészítés összege. [Flt. 58. § (5) bekezdés u) pontja]

A 13. §-hoz

Átmeneti rendelkezések. [Flt. 59/G. §]

A 14. §-hoz

Jogharmonizációs klauzulát határoz meg. [Flt. 60. § (2) bekezdés e) pontja]

A 15. §-hoz

Szövegcserés módosításokat tartalmaz.

A 16. §-hoz

Hatályukat vesztő rendelkezéseket tartalmaz:

A 17. §-hoz

A módosítás oka, hogy az Mt. az általános adatvédelmi rendelettel összhangban módosításra került. Az Mt. már nem rendelkezik a személyes adatok harmadik fél számára történő továbbításának szabályairól, mivel az általános adatvédelmi rendelet ezt generálisan rendezi, így ez irányadó a Kjt.-re is. Továbbá az információs önrendelkezési jogról és az információszabadságról szóló 2011. évi CXII. törvény egyértelműen kimondja, hogy mi minősül közérdekű adatnak, és azt bárki megismerheti. [Kjt. 3. § (1) bekezdése]

A 18. §-hoz

Kiegészíti a közalkalmazotti szakszervezeti reprezentativitásnak a Kjt.-ben szabályozott, a tankerületi központok tekintetében eltérést biztosító rendelkezéseit. Ezáltal a tankerületi központok esetében is mérhetővé válik a közalkalmazotti szakszervezeti reprezentativitás a TEÁOR’08 szerinti 85 Oktatás ágazathoz kapcsolódó tevékenységük keretében, egy újonnan létrehozott - kizárólag a szakszervezeti reprezentativitás megállapítása során alkalmazásra kerülő - technikai kódszám bevezetése útján. [Kjt. 7. §]

A 19. §-hoz

A Kjt. nem tartalmaz az Mt.-től való eltérés tekintetében egyértelmű rendelkezést, ezért a törvény rendezi, hogy az Mt. közalkalmazotti jogviszonyban is irányadó szabályaitól hogyan térhet el a kollektív szerződés. [Kjt. 13. §]

A 20-21. §-hoz

A Kjt. 2012. évi módosítása hatályon kívül helyezte a szakszervezeti reprezentativitás munkahelyi szintű megállapításának szabályait. A 6/A. § (2) bekezdés c) pontja a korábbi szabályozási időszakban volt értelmezhető, ennek törlése a szabályozás koherenciájának biztosítására szolgál. [Kjt. 6/A. § (2) bekezdés b)-c) pontja]

A 22. §-hoz

A gyakorlatban gyakran előfordult, hogy magyar nyelvű fedlappal ellátott, de ténylegesen idegen nyelvű szabvány kerül közzétételre nemzeti szabványként. A rendelkezés szerint idegen nyelvű szabvány alkalmazása nem követelhető meg, ezért csak a teljes egészében magyar nyelvű szabvány fogadható el munkavédelmi szabályként. [Mvt. 11. §-a]

A 23. §-hoz

Annak érdekében, hogy a helytelenül megválasztott technológia a munkahelyen ne okozzon többletköltséget a munkáltatónak, a döntés meghozatala előtt kell megtárgyalni a bevezetés egészségre és biztonságra kiható következményeit az érdekeltekkel. [Mvt. 54. § (7) bekezdés d) pontja]

A 24. §-hoz

A munkavédelmi képviselő - az adatvédelmi előírások betartásával - minden esetben jogosult részt venni az őt megválasztó munkavállalókat érintő balesetek és foglalkozási megbetegedések kivizsgálásában a további balesetek és megbetegedések megelőzése, valamint az őt megválasztó munkavállalók érdekében. [Mvt. 72. § (2) bekezdés e) pontja]

A 25. §-hoz

A munkáltató a felek közötti érdemi együttműködés érdekében tájékoztatja a munkavédelmi képviselőt a megtett intézkedésről vagy annak elmaradása okairól. [Mvt. 73. § (1) bekezdése]

A 26. §-hoz

A munkavédelmi képviselőket megillető jog megtartásával, de a munkáltató költségeinek csökkentése érdekében az újraválasztott munkavédelmi képviselőnél szükségtelen előírni az új munkavédelmi képviselő esetén alkalmazandó 16 órás képzési időt, elegendő évente 8 órás továbbképzés előírása. [Mvt. 75. § (1) bekezdés c) pontja]

A képzés a munkavédelmi képviselők jogai gyakorlásához és kötelezettségeik teljesítéséhez szükséges, de a képzések minőségi és tartalmi követelményeinek szabályozása nélkül nem elegendő feltétel. A munkavédelmi képviselők képzésével elérendő cél fontossága indokolttá teszi, hogy a képzések felnőttképzési tevékenység keretében történjenek, ami garantálja, hogy a képzések kizárólag engedéllyel rendelkező képzők szervezésében, szakértő által előminősített képzési program alapján, megfelelő végzettségű oktatók alkalmazásával, adatszolgáltatási kötelezettség mellett és ellenőrzött módon valósuljanak meg. Cél, hogy a munkáltató által a képzésre fordított költség a munkahelyi egészség és biztonság érdekében hasznosuljon. [Mvt. 75. § (2) bekezdése]

A 27. §-hoz

A munkavédelmi képviselő feladatellátásának megerősítését célzó módosítás. [Mvt. 76. § (1) bekezdése]

A 28. §-hoz

A munkahelyi és országos szinten is működő érdekegyeztetés megkülönböztetése érdekében az országos érdekegyeztetés fórumának neve Országos Munkavédelmi Bizottságra módosul. [Mvt. 78. §-át megelőző alcím címe]

A 29. §-hoz

Az Mvt. szabályozása szerint a minisztérium hivatalos lapjában kellett közzétenni az ellenőrzési irányelveket. A módosítást követően a közzétételt elegendő elektronikus úton, a minisztérium tematikus honlapján végrehajtani. [Mvt. 81/A. § (1) bekezdése]

A 30. §-hoz

A gyakorlati tapasztalatok alapján módosulnak a beszámoló közzétételére vonatkozó rendelkezések. A munkavédelmi hatóság adminisztrációs terheinek csökkentése érdekében elegendő féléves gyakorisággal, elektronikusan közzétenni a 82/A. §-a szerinti tapasztalatokat. [Mvt. 82/A. §-a]

A 31. §-hoz

A rendelkezés a foglalkozási megbetegedések és fokozott expozíciós esetek kivizsgálását akadályozó magatartások tilalmát mondja ki. [Mvt. 82/D. § (1) bekezdés c) pontja]

A munkavédelmi képviselő választással kapcsolatos munkáltatói visszaélések elkerülése érdekében szükséges kiegészítés. [Mvt. 82/D. § (1) bekezdés d) pontja]

A 32. §-hoz

A munkavégzés új formáinak terjedése miatt a vállalkozások versenyképességének megőrzését szolgálja a távmunkára vonatkozó külön munkavédelmi előírások egyszerűsítése. A távmunka, mint foglalkoztatási forma jobb kihasználhatósága érdekében került sor a módosításra. A módosítás célja a távmunkát érintő szabályok korszerűsítése, a munkáltatói adminisztratív terhek csökkentése, biztosítva ugyanakkor, hogy a munkavállalóknak az egészséget nem veszélyeztető és biztonságos munkavégzésre vonatkozó jogai se sérüljenek. [Mvt. 86/A. § (2) bekezdése, 86/A. § (3) bekezdése, 86/A. § (5) bekezdése, 86/A. § (8) bekezdése]

A 33. §-hoz

A közúti közlekedés fogalmából kivezetésre kerül a helyi és helyközi menetrendszerinti járat kitétel, mely tévesen szerepelt a törvény szövegében, mivel közúti közlekedés nyilvánvalóan nem csak menetrendszerinti járatokkal történhet. [Mvt. 87. § 1/G. pontja]

A 34. §-hoz

Szövegcserés módosításokat tartalmaz.

A 35. §-hoz

A bérgarancia eljárásban az ügyintézési határidő 10 nap. Ez a rendelkezés az Ákr.-rel összhangba hozza a törvényt. A módosított rendelkezésnek megfelelően az eljárás esetleges felfüggesztésének vagy szünetelésének az ideje nem számít be az eljárási határidőbe. [Bgtv. 4. § (3) bekezdése]

A 36. §-hoz

A rendelkezés az Ákr. fogalomrendszerét figyelembe véve pontosítva az egyes eljárási lépéseket. A módosítást követően a továbbiakban nem a kérelem átvételétől számított 15 napon belül, hanem a támogatást megállapító döntést meghozatalától számított 5 napon belül intézkedik a kifizetésről az állami foglalkoztatási szerv. [Bgtv. 5. § (2) bekezdése]

A 37. §-hoz

A jogalkalmazás során felmerült nehézségek alapján felmerült módosítást vezeti át a rendelkezés. A bérgarancia kiadások és azok megtérülésének alakulása azt mutatja, hogy a megtérülési ráta 10-20% között mozgott. A visszafizetésre előírt, a támogatásról szóló határozat véglegessé válását követő 70 nap túlságosan hosszú türelmi időnek bizonyult, túlságosan tág időtartamot biztosított az eljárás szereplőinek a bérgarancia követelések visszafizetése esedékességének a beálltához. A bérgarancia követeléseknél a 70 napos speciális esedékességi szabály eltörlésével - és a többi felszámolási költséghez hasonlóan, a csődeljárásról és a felszámolási eljárásról szóló 1991. évi IL. törvény általános szabályának érvényesülésével - a bérgarancia követelés nyomban esedékessé válik. A visszafizetendő bérgarancia támogatás tekintetében ez biztosítja azt, hogy minél gyorsabban és minél nagyobb arányban ténylegesen megtörténjen a visszafizetés. [Bgtv. 9. § (1) bekezdése]

A 38. §-hoz

Átmeneti rendelkezések. [Bgtv. 15. § (1b) bekezdése]

A 39. §-hoz

Szövegcserés módosításokat tartalmaz.

A 40. §-hoz

A Bgtv. a gyakorlati tapasztalatokra tekintettel, valamint a törvényben meghatározott egyéb szankciók eredményességét figyelembe véve, hatályon kívül helyezi a csekély visszatartó erővel és hatékonysággal bíró késedelmi kamatra vonatkozó rendelkezéseket. [Bgtv. 8. § (1a) bekezdése]

A 41. §-hoz

Módosítja a gyakorlati ellenőrzési tapasztalatokhoz és az irányadó bírósági gyakorlathoz igazodóan a munkaügyi hatóság minősítési jogkörére vonatkozó szabályokat. [Met. 1. § (5) bekezdése]

A gyakorlati ellenőrzési tapasztalatokhoz igazodóan pontosítja az ún. fővállalkozói felelősség fogalmát. [Met. 1. § (6) bekezdése]

Fogalmi pontosítást tartalmaz az 1. § (6) bekezdés módosításával, valamint az Ákr.-rel összefüggésben. [Met. 1. § (7) bekezdése]

A 42. §-hoz

Pontosítja az utóellenőrzésre vonatkozó szabályokat, csökkentve ezzel az adóhatóságra, mint általános végrehajtó szervre nehezedő terheket. Rendelkezik a kötelezett által benyújtott fizetési kedvezmény - részletfizetés - elbírálásáról a végrehajtás elrendelése előtt. [Met. 5. § (3), (4), (5) bekezdése]

A 43. §-hoz

A rendelkezés egyértelművé teszi a jogalkalmazás számára, hogy a befizetésre kötelezés összegét minden esetben a munkaügyi ellenőrzés megkezdésekor hatályos jogszabályban meghatározott teljes munkaidőre járó kötelező legkisebb munkabér figyelembe vételével kell kiszámítani. [Met. 7/A. § (5a) bekezdése]

A 44. §-hoz

A Met. alapján a munkaügyi hatóság méltányossági jogkörben hozott határozata ellen közigazgatási pert kizárólag semmisségre hivatkozva lehetett indítani. A módosítás oka az Alkotmánybíróság 14/2018. (IX. 27.) AB határozata, amely megállapította, hogy a társadalombiztosítási nyugellátásról szóló 1997. évi LXXXI. törvény 95/A. § (2) bekezdése alaptörvény-ellenes, ezért azt megsemmisítette. Az Alkotmánybíróság megállapította, hogy a támadott szabályozás szükségtelenül korlátozza a jogorvoslathoz való jogot és tisztességes bírósági eljáráshoz való jogot, így arányosságának vizsgálhatósága fel sem merült. Az Alkotmánybíróság ezért a támadott rendelkezést megsemmisítette és a folyamatban lévő ügyekben alkalmazásának kizárásáról döntött. Mivel a probléma analóg módon jelent meg a Met. 8/A. § (2) bekezdés utolsó mondatában, ezért a Met. hivatkozott rendelkezése módosításra kerül. A módosítás alapján hatályát veszti az a rendelkezés, miszerint a munkaügyi hatóság méltányossági jogkörben hozott határozata ellen közigazgatási pert kizárólag semmisségre hivatkozva lehet indítani. [Met. 8/A. § (2) bekezdése]

A 45. §-hoz

A jelenlegi joggyakorlat szerint nem az ügyfeleknek kell a munkaügyi hatóságtól hatósági bizonyítványt kérni arra nézve, hogy szerepelnek-e a hatóság által vezetett nyilvántartásban, hanem az adott pályázat elbírálójának kötelessége megtekinteni azt az interneten. A gyakorlati tapasztalatok szerint azonban szükséges megteremteni a hatósági bizonyítvány kiállításának lehetőségét a munkáltatók számára, mivel pl.: számos hazai cég a külföldi közbeszerzési eljárások során csak a magyar hatóság által kiállított bizonyítvány benyújtásával tudja igazolni, hogy nem követett el olyan munkaügyi jogsértést, amely miatt a hatósági nyilvántartásban szerepelni kellene. [Met. 8/C. § (5a) bekezdése]

A 46. §-hoz

Hatályát vesztő rendelkezés.

A 47. §-hoz

A korábbi szabályozás szerint az adóhatóság részére teljesített bejelentés esetleges visszavonására és módosítására a módosítás bejelentés napján délelőtt 8 óráig volt lehetőség. A gyakorlati tapasztalatok és ágazati visszajelzések alapján - különösen a mezőgazdasági munkavégzés tekintetében - a délelőtt 8 órai időpont túl korai határidőnek bizonyult, mivel eddig az időpontig még nem derül ki a gazdálkodók számára, hogy az aznapra várt munkavállaló ténylegesen meg tud-e jelenni munkavégzés céljából, illetve az időjárási viszonyok megfelelőek lesznek-e a munkavégzéshez. A felesleges termelői adminisztráció elkerülése, a hatékonyabb munkaszervezés, valamint a jogkövetés elősegítése érdekében a bejelentés esetleges visszavonására vagy módosítására délelőtt 9 óráig kerülhet sor. [Efotv. 11. § (7) bekezdés b) pontja]

-----STARTING---POINT---VEGE---

A 48. §-hoz

Hatályba léptető rendelkezések.

A 49. §-hoz

Jogharmonizációs klauzulát határoz meg.