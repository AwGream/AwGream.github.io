2018. évi V. törvény indokolása

Magyarország minisztériumainak felsorolásáról, valamint egyes kapcsolódó törvények módosításáról

-----STARTING---POINT---ALTALANOS--- 

Magyarország polgárai 2018. április 8-án egyértelműen kijelölték a kormányzás céljait. Meg kell őrizni a keresztény kultúrát, meg kell védeni az országot, meg kell teremteni a teljes foglalkoztatottságot és támogatni kell a gyereket nevelő családokat. Segély helyett munka, családközpontú politika, magyar érdek mindenek előtt.

A célok megvalósításához erős kormányra, politikai és jogi stabilitásra van szükség. A választók akaratának megfelelően mielőbb meg kel alakítani Magyarország új kormányát. Jelen törvény a 2018. évi országgyűlési választásokat követően az új Kormány megalakításának törvényi előfeltételeit teremti meg.

Magyarország Alaptörvényének értelmében a Kormány a végrehajtó hatalom általános szerve, valamint a közigazgatás legfőbb szerve, amely hatásköreit testületként gyakorolja. A testület tagja az Alaptörvény értelmében a miniszterelnök és a miniszterek. A miniszterelnök és a miniszterek munkáját a Kormány irányítja, amelyen belül a miniszterelnök meghatározza a Kormány általános politikáját, a miniszterek pedig a Kormány általános politikájának keretei között önállóan irányítják az államigazgatásnak a feladatkörükbe tartozó ágazatait és az alárendelt szerveket.

A jogrendszer mindezidáig igen szűkszavúan rendelkezett a miniszterelnök feladat- és hatáskörét illetően. Annak érdekében, hogy a kormány valamennyi tagjának feladatai és kapcsolódó hatáskörei egységesebb formában, a miniszterelnök kiemelt alkotmányos jogállásával összhangban kerüljenek szabályozásra, szükséges rögzíteni, hogy a miniszterek feladat és hatásköréhez hasonlóan a miniszterelnök feladatait is a Kormány eredeti jogalkotói hatáskörben határozza meg.

A törvény - eleget téve Magyarország Alaptörvényének 17. cikk (1) bekezdésében foglalt rendelkezésnek, mely szerint a minisztériumok felsorolásáról törvény rendelkezik - az új Kormány megalakulásának előkészítése érdekében tartalmazza a minisztériumok felsorolását, valamint a végrehajtásához szükséges, törvényi szintet igénylő anyagi jogi szabályokat. A kormány tagjainak feladat- és hatásköreit - a 2010. évi XLIII. törvénnyel összhangban - a Kormány eredeti jogalkotói hatáskörében kiadott, az e törvény hatálybalépésével egy napon hatályba lépő rendelete szabályozza.

A kormányzati tevékenység irányítását a miniszterelnök végzi. Ennek keretében megszűnik a kormányzati tevékenység összehangolásáért való külön miniszteri felelősség, amely felelősségi körbe tartozó feladatok a továbbiakban megoszlanak az angolszász mintára létrejövő kormányzati központ szervei között. A miniszterelnök irányításával a kormány keretein belül kormányzati központ működik, amelynek részei a Miniszterelnöki Kabinetiroda, a Miniszterelnökség és a Miniszterelnöki Kormányiroda.

Hatékony és gyors reagálású kormányra van szükség, mert a világban percek alatt olyan változások mennek végbe, amelyek mindannyiunk életét érintik. Vannak ilyen kihívások a biztonság területén és a gazdasági életben is. Ezért a kormányzati struktúrában kiemelt szerepet kapnak a nemzetbiztonsági kérdések, valamint az újítás és az innováció. Szétválik az állami vagyon kezeléséért és a fejlesztésekért viselt kormányzati felelősség, létrejön az Innovációs és Technológiai Minisztérium. A gazdasági életben ugyanakkor nagy jelentőséggel bír a pénzügyi stabilitás és a megbízhatóság. Ezt a szempontot a kormányzati struktúrában a pénzügy politikáért és a költségvetési tervezésért felelős Pénzügyminisztérium képviseli.

-----STARTING---POINT---RESZLETES---

Az 1. §-hoz

A törvény felsorolja Magyarország minisztériumait, amelyek a következők:

- Agrárminisztérium,

- Belügyminisztérium,

- Emberi Erőforrások Minisztériuma,

- Honvédelmi Minisztérium,

- Igazságügyi Minisztérium,

- Innovációs és Technológiai Minisztérium,

- Külgazdasági és Külügyminisztérium,

- Miniszterelnöki Kabinetiroda,

- Miniszterelnökség,

- Pénzügyminisztérium.

A 2. §-hoz

A törvény kimondja, hogy a miniszterelnök kormányzati igazgatási munkaszervezete a Miniszterelnöki Kormányiroda.

A 3. §-hoz

A törvény rögzíti, hogy az 1. §-ban szereplő központi államigazgatási szervek és a Magyarország minisztériumainak felsorolásáról szóló 2014. évi XX. törvény szerinti minisztériumok közötti jogutódlást kormányrendelet állapítja meg.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.

Az 5-23., a 25-27., a 29., a 33-34., a 36. és a 38-42. §-hoz

A törvény tartalmazza mindazon törvények módosítását, ahol a jogszabályok olyan minisztereket, minisztériumokat jelölnek meg, amelyek tekintetében a korábban meglévő feladat- és hatásköri struktúra módosítására van szükség. A törvény a miniszterek konkrét megnevezése helyett a módosítandó jogszabály tartalmának megfelelő feladat- és hatáskör ellátásával érintett minisztert nevesíti, biztosítva ezzel a kormányzati struktúraváltás szabadságát. A feladatkörök megnevezése teljes körben követi a Kormány tagjának feladat- és hatásköréről szóló kormányrendeletben szereplő feladatköri listát.

A 24. §-hoz

A törvény rögzíti, hogy új különös hatáskörű központi államigazgatási szervként létrejön - a miniszterelnök közvetlen irányítása alatt álló - Miniszterelnöki Kormányiroda, amely a miniszterelnök kormányzati igazgatási munkaszervezete. A Miniszterelnöki Kormányirodát közigazgatási államtitkár vezeti a miniszterelnök közvetlen irányítása alatt, a jogszabályoknak és a szakmai követelményeknek megfelelően. A Miniszterelnöki Kormányiroda tekintetében a minisztériumokra vonatkozó jogszabályi rendelkezéseket megfelelően alkalmazni kell, valamint a minisztert a minisztérium és annak személyi állománya vonatkozásában megillető feladat- és hatásköröket - törvény eltérő rendelkezése hiányában - a miniszterelnök gyakorolja. A Miniszterelnöki Kormányiroda szervezetében államtitkár, helyettes államtitkár is működhet.

A törvény kimondja, hogy a miniszterelnök részletes feladat- és hatásköre - a jövőben - kormányrendeletben kerül megállapításra.

A 2010. évi XLIII. törvény kiegészül továbbá egy olyan új rendelkezéssel, amely biztosítja, hogy a honvédelemért felelős miniszter a Magyar Honvédség irányítására az általa vezetett minisztériumban, valamint a rendvédelmi szervet irányító miniszter a rendvédelmi szervek irányítására az általa vezetett minisztériumban olyan szervezeti egységet is létesíthet, amelynek vezetésére hivatásos szolgálati jogviszonyban álló, a minisztériumba vezényelt személy nevezhető ki, akit a miniszter javaslatára a miniszterelnök nevezi ki és menti fel, továbbá a Magyar Honvédség vezetőjére vagy rendvédelmi szerv esetében az országos parancsnokra vonatkozó rendelkezések szerinti juttatásban részesül.

A törvény - a kormányzati struktúraváltozás következtében - pontosítja a miniszterelnökre, a kormánybiztosra, a miniszterelnöki biztosra, a tárca nélküli miniszterre, a miniszteri biztosra, valamint a miniszterre és munkaszervére vonatkozó rendelkezéseket.

A honvédelemért és a rendvédelmi szervek irányítása speciális szakértelmet igényel. A rendelkezés célja annak elősegítése, hogy a honvédelemért és a rendvédelmi szervek irányításáért felelős miniszter lehetőséget kapjon olyan felelős vezető kinevezésére, aki rendelkezik azokkal a különleges szakmai képességekkel, ami a fegyveres szervek irányításáért való felelősség viselésére alkalmassá teszi.

A 28. §-hoz

A törvény a honvédelmi ágazati törvény - 2011. évi CXIII. törvény - szintjén jeleníti meg a központi államigazgatási szervekről, valamint Kormány tagjai és az államtitkárok jogállásáról szóló 2010. évi XLIII. törvény 6. § (1) bekezdés c) pontja szerinti államtitkári funkciót, amely a Honvédelmi Minisztérium Alaptörvény 45. cikk szerinti Magyar Honvédséget irányító feladatkörét segíti elő.

A 30. §-hoz

A törvény rögzíti, hogy a Miniszterelnöki Kormányiroda alapító okiratát a miniszterelnök adja ki.

A 31. §-hoz

A kormányzati struktúraváltozással, valamint a Miniszterelnöki Kormányiroda létrehozásával kapcsolatos módosító rendelkezéseket tartalmazza, így különösen:

- a minisztérium és a Miniszterelnöki Kormányiroda szakmai vezetőire vonatkozó részletes szabályokat,

- a Miniszterelnöki Kormányirodán létesíthető munkakörökre, adományozható címekre vonatkozó rendelkezéseket.

A végkielégítés elsődleges célja, hogy abban a nem várt esetben, amikor a foglalkoztatott jogviszonya - jellemzően a munkáltató érdekkörében felmerült okból - előre nem látható módon megszűnik, a megfelelő anyagi biztonságot garantálja a foglalkoztatott számára arra az átmeneti időszakra, amíg más jövedelemforrást nem talál. Az Alkotmánybíróság következetes álláspontja szerint (V.ö. 174/B/1999. AB határozat, ABH 2005, 870, 875.) rendeltetését tekintve a végkielégítés a munkakeresés időszakában, az ismételt munkavállalásig terjedő időben egyfajta anyagi jellegű támogatást jelent és a megélhetés biztosítását célozza azon foglalkoztatottak számára, akiknek a jogviszonya önhibájukon kívül kerül megszüntetésre.

A módosítás összhangban a jogintézmény céljával és igazodva a szabadság megváltásával kapcsolatos módosításokhoz is, azt szolgálja, hogy amennyiben újra kormányzati szolgálati jogviszonyt létesít, a jogviszonya egyértelműen folyamatos legyen, és a végkielégítésnek a arányos része legyen kifizethető.

A kormányzati szolgálati jogviszony megszüntetések esetén a módosítás differenciál aszerint, hogy a kormánytisztviselő meghatározott időn belül el tud-e helyezkedni kormánytisztviselőként. Ha a kormánytisztviselő meghatározott időn belül nem tud elhelyezkedni, akkor a korábbi szabályozásnak megfelelősen az arányos szabadságot meg kell váltani. A módosítás azonban megteremti annak a lehetőségét, hogy ha meghatározott időn belül a kormánytisztviselő ismét kormányzati szolgálati jogviszonyt létesít, akkor a jogviszonya folyamatos, és a fennmaradó szabadságát át tudja vinni és arról az új munkáltatójával közösen tudjon rendelkezni.

Az átmeneti rendelkezés célja, hogy a módosításokat az alkotmányossági követelményeknek megfelelően csak azokra a jogviszony megszüntetésekre lehessen alkalmazni, amelyek a törvény hatálybalépése napját követően kerültek közlésre.

A 32. §-hoz

A Magyarország címerének és zászlajának használatáról, valamint állami kitüntetéseiről szóló 2011. évi CCII. törvénynek a kormányzati struktúra változását követő módosítása.

A 35. és a 37. §-hoz

A törvény célja, hogy a Kormánynak a Honvédelmi Minisztérium útján megvalósuló, az Alaptörvény 45. cikke szerinti, Magyar Honvédség feletti irányításához megfelelő szakmai garanciát biztosítson.

A törvény pontosítja a szünetelésre és a szolgálaton kívüli állományra vonatkozó szabályokat, valamint a gyakorlati tapasztalatokra figyelemmel egyes személyügyi eljárások pontosítását is tartalmazza.

A törvény pontosítja továbbá a Honvédség szociális gondoskodási körébe tartozók körét, megteremtve az adatkezelés alapjait.

A 43. §-hoz

Hatályon kívül helyező rendelkezéseket tartalmaz.