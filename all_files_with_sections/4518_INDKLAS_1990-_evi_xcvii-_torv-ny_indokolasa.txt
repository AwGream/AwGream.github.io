1990. évi XCVII. törvény indokolása

a társadalombiztosításról szóló 1975. évi II. törvény módosítására irányuló törvényjavaslathoz

-----STARTING---POINT---ALTALANOS---

Az özvegyi nyugdíjrendszer kialakulásakor a férj volt a család fenntartója, kizárólag az ő keresete fedezte a feleség és a gyermekek megélhetését. Az özvegyi nyugdíj intézménye ezért csak a nő részére biztosította megözvegyülése esetén a társadalom segítségét, a férfi részére nem. Mivel azonban megváltoztak a társadalmi és a gazdasági körülmények, általánossá lett a kétkeresős családmodell, egyre erőteljesebbé vált az a társadalmi igény, hogy az özvegyi nyugdíjrendszert kétoldalúvá kell tenni. Különösen a gyermekeket nevelő, továbbá a nyugdíjasként magára maradt férfi részére volt indokolt biztosítani az özvegyi nyugdíjban megnyilvánuló társadalmi támogatást. Az özvegyi nyugdíjrendszer korszerűsítésének első lépéseként 1990. január 1-jével ez meg is történt.

1990. december 31-ével azonban a Magyar Köztársaság Alkotmánybírósága a 10/1990. (IV. 27.) AB határozatával az 1975. évi II. törvénynek (a továbbiakban: T.) az özvegyi nyugdíjrendszert szabályozó 58-68. §-ait, valamint a 17/1975. (VI. 14.) MT rendeletből az ezeket végrehajtó §-okat megsemmisítette. [Ez utóbbi kihatással van természetesen a T. végrehajtásáról jelenleg rendelkező 89/1990. (V. 1.) MT rendelet vonatkozó §-aira is.]

Az Alkotmánybíróság ugyanis azt az álláspontot alakította ki, hogy az özvegyi nyugdíjrendszer nem felel meg az Alkotmány 66. §-a (1) bekezdésének, amely szerint a Magyar Köztársaság biztosítja minden polgári és politikai, valamint gazdasági, szociális és kulturális jog tekintetében a férfiak és nők egyenjogúságát, és ezért az özvegyi nyugdíjrendszert teljes egészében kétoldalúvá, a férfiakra és a nőkre nézve azonos jogokat és kötelezettségeket biztosítóvá kell tenni.

Az Alkotmánybíróság határozata azt jelenti, hogy 1990. december 31-e után nem lesz olyan jogszabályi rendelkezés, amely alapján özvegyi nyugdíjat egyáltalán meg lehetne állapítani. Ez elengedhetetlenné teszi a T. 1991. január 1-jétől történő kiegészítését az özvegyi nyugdíjra vonatkozó rendelkezésekkel úgy azonban, hogy a nemek szerinti megkülönböztetés megszűnik. 1991. január 1-jétől a férfi és a nő helyzete közötti különbséget már csak az öregségi (és ebből adódóan az állandó özvegyi nyugdíjra jogosító) korhatár különbsége jelenti. Ennek az azonossá tételét azonban - amelyre egyébként az Alkotmánybíróság sem utalt - csak egy új nyugdíjrendszer létrehozásánál indokolt mérlegelni.

A változások is csak a jelenlegi nyugdíjrendszerbe illők lehettek, tehát sem másirányú jogkiterjesztés, sem jogszűkítés nem történt, csak a joghézag megszüntetése volt a cél.

A jelenlegitől eltérő elvi alapon álló özvegyi nyugdíjrendszer kimunkálása ugyanis a saját jogú nyugdíjakkal való szoros kapcsolat miatt csak a nyugdíjrendszer egészének jövőbeni megváltoztatásával egyidejűleg lehetséges.

A T.-t kiegészítő rendelkezések meghatározzák az özvegyi nyugdíjra jogosító feltételeket (1-3. §), a korhatár betöltése után kötött házasság esetén fennálló jogosultságot (4. §), az elvált házastárs jogait (5. §), az özvegyi nyugdíj kiszámításának és folyósításának szabályait (6-7. §), a több jogosult esetén az ellátás megosztásának módját (8. §), az özvegyi nyugdíj megszűnésének, illetőleg feléledésének feltételeit (9-10. §). Bár a megsemmisítés a T.-nek a baleseti özvegyi nyugdíjra vonatkozó rendelkezéseire nem vonatkozott, a férfiak jogosultságának elismerése szükségessé tette a T. 95. §-ának módosítását is (11. §). A 12. § a hatálybaléptető rendelkezést tartalmazza. A T. 61. §-ának, 64. §-ának és 64/A. §-ának megszüntetése helyett kiegészítő rendelkezés felvételére nem volt szükség.

-----STARTING---POINT---RESZLETES---
-----STARTING---POINT---VEGE---