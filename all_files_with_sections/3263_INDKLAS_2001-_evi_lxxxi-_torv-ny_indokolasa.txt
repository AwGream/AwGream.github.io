2001. évi LXXXI. törvény indokolása

a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezmény kihirdetéséről

Indokolás

A környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezményt (a továbbiakban „Egyezmény”) az európai környezetvédelmi miniszterek harmadik - 1995-ben, Szófiában megrendezett - értekezlete kezdeményezte, a szövegezést pedig az ENSZ Európai Gazdasági Bizottsága irányította. A dániai Aarhusban 1998. június 25-én 39 európai ország környezetvédelmi minisztere és az Európai Unió képviselője írta alá. A Magyar Köztársaság nevében, még az aláírásra nyitva álló időben, 1998. december 18-án Magyarország washingtoni nagykövete írta alá az Egyezményt, majd ezt követően megindult a ratifikációs folyamat. Ennek eredményeképp az Országgyűlés az Egyezményt a 35/2001. (VI. 1.) OGY határozattal megerősítette, és az erről szóló okiratot a külügyminiszter 2001. július 3-án eljuttatta az Egyezmény letéteményeséhez.

Az Egyezmény, 20. Cikkének 1. bekezdése értelmében, a tizenhatodik ratifikációs elfogadási, jóváhagyási vagy csatlakozási okmány letétbe helyezése utáni 90. napon lép hatályba, így az Egyezmény nemzetközi jogi hatálybalépési időpontja 2001 október 30. A Magyar Köztársaság a tizenhatodik ratifikációs okirat letétbe helyezését megelőzően már eljuttatta megerősítő okiratát az Egyezmény letéteményeséhez, így az Egyezmény rendelkezéseit Magyar Köztársaság tekintetében szintén 2001. október 30-tól kell alkalmazni.

Az Egyezmény három pillére

- az információhoz való hozzáférés,

- a nyilvánosságnak a döntéshozatalban való részvétele,

- az igazságszolgáltatáshoz való jog biztosítása.

Az előzőeknek megfelelően az Egyezmény Részes Felei biztosítják, hogy - nemzeti szabályozásuk keretében - információ kérés esetén hatóságaik a nyilvánosság rendelkezésére bocsátják a kért környezeti információt a lehető legrövidebb időn belül, de legkésőbb a kérés benyújtását követő egy hónapon, vagy ha az információ mennyisége és bonyolultsága indokolttá teszi két hónapon belül.

A nyilvánosságnak nyújtott információ közzétételi módja a Részes Fél nemzeti jogi szabályozásának megfelelően átlátható és hatékonyan hozzáférhető kell legyen. A Részes Felek 3-4 évet meg nem haladó rendszeres időszakonként országos jelentést adnak ki és tesznek közzé a környezet állapotáról, melynek keretében információt biztosítanak a környezet minőségéről és terheléséről. A nemzeti jogi kereteken belül nyilvánosságra kell hozni a környezethez kapcsolódó terveket, programokat és stratégiákat is.

A nyilvánosság egyes tevékenységekkel (Egyezmény I. melléklete) kapcsolatos döntéshozatalban való részvételének biztosítása érdekében valamennyi Részes Fél közzététel vagy egyéni tájékoztatás útján, a környezeti döntéshozatali folyamat korai fázisában, megfelelően, időszerűen és hatékonyan tájékoztatja az érintetteket. Az illetékes hatóságok biztosítani kötelesek a nyilvánosság számára a döntéshozatalban való részvételhez szükséges összes releváns információba való betekintés lehetőségét, valamint azt, hogy az érintettek előterjeszthessék megjegyzéseiket, véleményüket. A Részes Felek kötelesek a nyilvánosság részvételének eredményeit a döntés meghozatala során kellő mértékben figyelembe venni.

Az érintettek számára biztosítani kell a megfelelő jogorvoslat lehetőségét, ha információ igényüket, illetve egyes tevékenységekkel kapcsolatos döntéshozatalban való részvételi igényét figyelmen kívül hagyták, teljes mértékben vagy megalapozatlan módon elutasították, vagy nem kaptak kielégítő választ.

Az aláíró Részes Felek különböző munkacsoportok létrehozását is elhatározták az Egyezmény továbbfejlesztése érdekében. Ezek között kiemelt szerepet töltenek be a „végrehajtás biztosítékai”, „a szennyezéskibocsátási és átviteli nyilvántartások (PRTR)”, „az elektronikus információhordozók szerepe a közösségi részvétel hatékonyságának növelésében”, „a jogorvoslathoz való jog eljárási garanciáinak fejlesztése” témakörök.

Az előzőekből következően, mivel az Egyezmény a magánszemélyek és a jogi személyek számára közvetlenül és általános érvénnyel állapít meg jogokat és kötelezettségeket, valamint mivel országgyűlési határozattal nyert megerősítést, törvénnyel kell kihirdetni.

Az Egyezmény hatályosulását és rendelkezései végrehajtását szolgálják a jelenlegi hazai jogban már élő jogszabályok (többek közt pl. Adatvédelmi törvény, a környezet védelmének általános szabályairól szóló 1995. évi LIII. törvény, a - többször módosított - államigazgatási eljárás általános szabályairól szóló 1957. évi IV. törvény, a helyi önkormányzatokról szóló 1990. évi LXV. törvény), illetőleg a kihirdetését követően szükséges technikai- és személyi feltételek biztosítása. E körben gondoskodni kell az adatnyilvántartás és -közlés fejlesztéséről, a személyi állomány képzéséről és megfelelő személyek alkalmazásáról. Mindezekről tehát mind az anyagi (költségvetési) tervezés, mind a kormányzati feladat meghatározás során figyelemmel kell lenni.