2015. évi CXXXIV. törvény indokolása

az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény, valamint a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény módosításáról

-----STARTING---POINT---ALTALANOS--- 

Abban az esetben, ha az alapító (valamennyi alapító) meghal vagy jogutód nélkül megszűnik, és nincs az alapítói jogok gyakorlására kijelölt személy vagy szervezet, megállapítható, hogy az alapítvány működése kényszerpályára kerül. Erre az esetre a Ptk. megfelelő magánjogi megoldást tartalmaz, azonban kiemelhető, hogy akár a kuratórium, akár a bíróság általi alapítói jogok gyakorlása nem tekinthető ideális helyzetnek.

Ha az alapító meghal vagy megszűnik, az eredeti működési állapot, szervezeti felépítés nem állítható már vissza, ugyanakkor - amennyiben az alapítvány egyébként működőképes, céljai elérésére képes - törekednie kell a normarendszernek arra, hogy olyan megoldásokat kínáljon, amely segítségével rendezhető az alapítványi szervek eredeti funkciójának betöltése.

A joggyakorlatban kialakult álláspont szerint, még ha szükségszerű is az alapítói jogok gyakorlásának kényszerdelegálása, az tekinthető ideálisnak, ha az csak ideiglenesen áll fenn, és törvény által delegált alapítói jogkör „segítségével” megfelelő alapítói joggyakorlót talál a bíróság. (Ezt az alapvetést a „régi Ptk.” normatív módon is deklarálta.) Ugyanezen alapvetés kell, hogy érvényesüljön a kuratórium esetében is, hiszen nem szerencsés, ha a vezető testületi és az alapítói jogok ilyen módon keverednek. Ezen kívánalmat a Ptk. kifejezetten nem mondja ki, azonban a 3:396. § szerinti, az alapítói jogokra és kötelezettségek átruházására vonatkozó jog az alapítói jogokat gyakorló kuratóriumot, bíróságot is megilleti. Szükséges ugyanis biztosítani, hogy az ügyvezetési feladatok, illetve a bírósági nyilvántartási feladatok ne keveredjenek a szükségest meghaladó mértékben és ideig. A törvény ezért az alapítványi szervek státuszának mielőbbi rendezését ösztönzi.

-----STARTING---POINT---RESZLETES---

Az 1. §-hoz

A törvény kettős garanciális alapon áll. Egyrészt feltétel, hogy az alapítvány alapítója kiesése esetére más szervet nem jelölt ki az alapítói jogok gyakorlására, vagyis törvényben rendelt kényszermegoldásként kerül akár a kuratóriumhoz, akár a bírósághoz az alapítói jogok gyakorlása. A kényszerhelyzet fennállta megállapításának egy további eleme kell, hogy legyen, hogy nincsen más alapítói jogokat gyakoroló személy a kuratóriumon vagy a bíróságon kívül, vagyis több alapító esetében minden alapító tekintetében érvényesülnie kell annak, hogy kiesése esetére mást nem jelölt az alapítói jogai gyakorlására. A szabályozás másik pillérje az, hogy az alapítvány közhasznú, amely közhasznú tevékenységei között a helyi közösség céljait is megjeleníti, legalább három helyi önkormányzati feladat is megjelenik (p1. kulturális tevékenység).

Az önkormányzati javaslattételi jogot a képviselő-testület gyakorolja.

Ha ezen feltételek fennállnak, a helyi érdekeket szolgáló közhasznú jogállású alapítványok esetében a települési önkormányzat részére jelölési jogot biztosít a törvény. Amennyiben az önkormányzati javaslat megfelel a jogszabályoknak (javaslata nem elkésett, és megfelelő személy jelölését tartalmazza), a kijelölt társaság elfogadó nyilatkozatával az alapítói jogok átszállása megtörténik, az anyagi jogi joghatás beáll.

Annak érdekében, hogy az alapítvány működésének zavartalansága minél előbb biztosítható legyen, a törvény három hónapos határidőt biztosít kuratórium, illetve a bíróság számára arra, hogy felvegye a kapcsolatot az alapítvány székhelye szerinti önkormányzat képviselő-testületével.

A törvény nem zárja ki, hogy a kuratórium és az önkormányzat egyébként megegyezzen az alapítói jogokat gyakorló személyében. Az önkormányzat csak a 100%-os tulajdonában álló gazdasági társaságot javasolhat az alapítói jogok és kötelezettségek gyakorlójának. A törvény ezzel biztosítja, hogy kellő pénzügyi és humán erőforrással rendelkező, a helyi közösséghez köthető személy lehessen az alapítói jogok gyakorlója. Ha a kijelölt társaság az egyéb jogszabályi feltételeknek is megfelel, e társaság minősül az alapítói jogkör gyakorlójának.

A § (2) bekezdésének rendelkezése átmeneti szabályt állapít meg. Ennek értelmében azon közhasznú alapítványok esetében is alkalmazni kell a törvény szerinti előírásokat, amelyekben az alapító - több alapító esetében valamennyi alapító - halála vagy jogutód nélküli megszűnése miatt az alapítói jogokat a kuratórium (kurátor) vagy a bíróság már a törvény hatálybalépését megelőző időponttól kezdve gyakorolja.

A törvény ezzel nyilvánvalóvá teszi, hogy a javaslattételi jog fennáll azon közhasznú alapítványok esetében is, amelyekben a javaslattételi jog létrejöttéhez szükséges feltételek (az alapítói jogoknak az alapító - több alapító esetében valamennyi alapító - halála vagy jogutód nélküli megszűnése miatti átszállása a kuratóriumra vagy a bíróságra) is a törvény hatályba lépése előtt következtek be.

Az átmeneti rendelkezés azonban nem változtat azon, hogy nem terjed ki a törvény azon közhasznú alapítványokra, amelyekben a törvény hatályba lépése előtt az alapítói jogok gyakorlását a kuratórium vagy a bíróság már átruházta.

A 2. §-hoz

A civil nyilvántartási törvényi szabály egyértelművé teszi, hogy figyelemmel arra, hogy az Ectv. alapján anyagi jogi értelemben a jogszabályoknak megfelelő önkormányzati javaslat és a kijelölt társaság általi elfogadással az alapítói jogok és kötelezettségek átszállnak, a kapcsolódó civil nyilvántartási eljárás lefolyatatására már ezen új alapítói jogkör gyakorló jogosult.

-----STARTING---POINT---VEGE---

A 3. §-hoz

A hatályba léptető rendelkezést tartalmazza.