2005. évi XXVI. törvény indokolása

az adókról, járulékokról szóló törvények módosításáról

-----STARTING---POINT---ALTALANOS--- 

-----STARTING---POINT---RESZLETES---

Első rész

A személyi jövedelemadót, a társasági adót és az osztalékadót, valamint az egyszerűsített vállalkozói adót érintő módosítások

I. Fejezet

A személyi jövedelemadóról szóló 1995. évi CXVII. törvény módosítása

Általános indokolás

A módosítások között említést érdemel az elhatárolt veszteség felhasználásával kapcsolatos szabályok pontosítása, amely lehetővé teszi az adóhatósági ellenőrzés, önellenőrzés során feltárt jövedelemmel szemben is az elhatárolt veszteség elszámolását. Az iparűzési adóhoz kapcsolódó adóalap-csökkentés, továbbá a mikrovállalkozások létszámnöveléséhez kapcsolódó kedvezmény feltétele, hogy az azt igénybe vevőnek ne legyen köztartozása. E tág tartalmú kategória helyett a módosuló szabályozás szerint az állami vagy az önkormányzati adóhatóságnál fennálló adótartozást kell figyelembe venni. A törvény meghatároz néhány olyan új esetet is, amikor a követeléssel összefüggésben a magánszemélynek nem keletkezik kamatkedvezményből származó jövedelme. A civil szféra szervezeteit érinti kedvezően, hogy az adómentes kifizetések korlátozására hivatott szabályozás szigora enyhül, így pl. az államháztartási, egyházi forrásból folyósított adómentes juttatásokra e korlátozó szabályok a jövőben nem érvényesülnek.

Részletes indokolás

Az 1. §-hoz

A törvény szerint az őstermelők számára lehetővé válik az adóalap utólagos - bármilyen okból, így adóhatósági ellenőrzés vagy önellenőrzés miatt bekövetkező - növekedése esetén a meglévő elhatárolt veszteség adózói döntés szerinti felhasználása.

A törvény szabályt alkot a közös őstermelői igazolvánnyal tevékenységet végzők, családi gazdálkodók esetén a közös tevékenység megkezdését megelőzően elhatárolt veszteség elszámolására.

A 2. §-hoz

A törvény az őstermelőkre vonatkozó szabályozásnak megfelelően módosítja az egyéni vállalkozók veszteségelhatárolási szabályait is, ez esetben is lehetővé téve az elhatárolt veszteség felhasználását az adóhatósági ellenőrzés, illetve önellenőrzés során feltárt jövedelemmel szemben.

A 3. §-hoz

Az egyértelmű jogalkalmazás érdekében a törvény pontosítja a cégautó személyes használatának fogalmát, kimondva, s ezzel megerősítve az eddigiekben jogértelmezéssel levezethető azon álláspontot, hogy nem minősül személyes használatnak a munkahely, vagy a székhely, vagy a telephely és a lakóhely közötti útvonalon történő használat, ha az kiküldetés, külföldi kiküldetés, külszolgálat keretében történik.

A 4. §-hoz

A törvény kiegészíti az Szja törvény azon rendelkezéseit, amelyek meghatározzák, hogy milyen esetekben nem keletkezik kamatkedvezmény címén jövedelem. Az új szabályok alapján ilyennek minősül a korábbi munkáltatótól felvett lakáscélú hitel visszafizetéséhez az új munkáltató által nyújtott hitel, továbbá a leltárhiányért felelős személyt terhelő kötelezettség miatti követelés is.

Az 5. §-hoz

A törvény az Szja törvény adómentes kifizetések korlátozására vonatkozó előírásait új, e rendelkezések szigorát oldó rendelkezéssel egészíti ki, amely megszünteti az államháztartási, egyházi forrásból, nemzetközi szerződés alapján folyósított támogatásból, segélyből, akár közvetetten is finanszírozott adómentes juttatások korlátozó szabályát.

A 6. §-hoz

Az Szja törvény 1. és 11. számú melléklete a törvény 1. és 2. számú mellékletében foglaltak szerint módosul.

II. Fejezet

A társasági adóról és az osztalékadóról szóló 1996. évi LXXXI. törvény módosítása

Általános indokolás

A társasági adózást érintő módosítások egyszerűsítéseket (elhatárolt veszteség, fejlesztési adókedvezmény, egyes adóalap-kedvezmények érvényesítéséhez szükséges köztartozás tartalma), valamint könnyítéseket (a naptári évtől eltérő üzleti évet alkalmazó adózók számára a naptári és az üzleti év eltérése miatt az utolsó naptári év végén kieső beruházási adókedvezmény igénybe vételének lehetővé tétele), illetve új kedvezményt (az üvegházhatású gázok kibocsátási egységeinek kereskedelmét támogató szabály) fogalmaznak meg.

Részletes indokolás

A 7. §-hoz

A törvény fogalmat határoz meg a személygépkocsira a 100 százalékos értékcsökkenési leírási szabály alkalmazásához.

A 8. §-hoz

A törvény az üvegházhatású gázok kibocsátási egységeinek kereskedelme révén elért jövedelem felének a társasági adóalapból történő levonását fogalmazza meg. Ezzel Magyarország e kereskedelem központjává válhat. A kedvezmény a kibocsátási egységhez az államtól térítés nélkül jutó adózókra nem vonatkozik. A törvény megvalósulása esetén költségvetési bevételnövelő hatással is lehet számolni.

A 9. §-hoz

A törvény az átalakulás, illetve a kedvezményezett eszközátruházás esetére a jogutód számára előírt adóhatósági engedély törlését kezdeményezi. Ennek elfogadása azt jelenti, hogy a jogutód a jogelődnél, illetve az átvevő társaság az átruházó társaságnál keletkezett elhatárolt veszteséget adókötelezettsége megállapításakor feltétel nélkül levonhatja az adóalapjából.

A módosítás szerint a veszteségelhatároláshoz akkor sem kell adóhatósági engedély, ha az adózónál az adóalap ugyan negatív, de az adózás előtti eredmény nulla vagy nyereség, hiszen ekkor a negatív adóalap az adórendszer természetéből következik. Azokban az esetekben, amikor az adóhatósági engedély továbbra is szükséges, a költséget, ráfordítást az árbevétel helyett a - pénzügyi műveletek bevételét is tartalmazó, tehát az adózó számára kedvezőbb - bevételhez kell viszonyítani.

A jelenlegi gyakorlat szerint a társasági adóban felhasznált elhatárolt veszteség csak fix összeg lehet, és ezért adóhatósági revíziók következtében utólag megemelt adóalap ellentételezésére nem használható fel. A törvény szerint az adóalap utólagos - bármilyen okból, így revízió vagy önrevízió végett történő - növekedése esetén a rendelkezésre álló elhatárolt veszteségek felhasználhatók, ha azt korábban az adózó adóalap hiánya miatt nem érvényesíthette.

A 10. §-hoz

A törvény a beruházási adókedvezményt érvényesítő vállalkozások számára kedvező szabályt fogalmaz meg arra az esetre, ha az adózó naptári évtől eltérő üzleti évre tért át az adókedvezmény érvényesítésének időtartama alatt. A törvény szerint a társasági adókedvezmény igénybevételének időszakában, 10 adóév helyett 10 naptári éven keresztül érvényesíthető az adókedvezmény oly módon, hogy az igénybevétel utolsó naptári évének arra a részére, amely már a következő adóév elejét képezi, az adózó az időarányos adóalapból számított adóból veheti igénybe a kedvezményt.

A 11. §-hoz

A törvény a fejlesztési adókedvezmény igénybevételének egyszerűsítését célozza. A törvény szerint a továbbiakban csak azokhoz a nagyberuházást tartalmazó fejlesztési programokhoz szükséges engedély az adókedvezmény érvényesítéséhez, amelyekhez meg kell kérni az Európai Bizottság hozzájárulását. Ez a kormányrendeletben meghatározott időtartam alatt (amely 3 év) megvalósított, azonos célú, jelenértéken 100 millió euró feletti beruházásokat jelenti akkor, ha az igényelt támogatás meghaladja a 100 millió eurós beruházási programhoz adható támogatást. Más esetben elegendő bejelentési kötelezettség előírása arról, hogy a vállalkozás hol, mikori kezdéssel, milyen célra, milyen összegű beruházást kíván elkezdeni, amelyhez fejlesztési adókedvezményt kíván igénybe venni.

A 12. §-hoz

A Tao. 1. számú melléklete a törvény 3. számú mellékletében foglaltak szerint módosul.

III. Fejezet

Az egyszerűsített vállalkozói adóról szóló 2002. évi XLIII. törvény módosítása

Részletes indokolás

A 13. §-hoz

A vállalkozási tevékenységhez használt tárgyi eszközben (pl. személygépkocsiban) bekövetkezett elemi kár (pl. jégkár) miatt kapott kártérítés összegével jelenleg nem csökkenthető az eva alapja, ellentétben azzal az esettel, ha az adóalany a károkozótól vagy annak felelősségbiztosítójától, vagy harmadik személytől a káreseménnyel kapcsolatosan kap bevételt. A törvény alapján az elemi kárra tekintettel a biztosítótól kapott kártérítés összege levonható az adóalapból. A módosuló szabály 2004. január 1-jétől alkalmazható.

Második rész

Az általános forgalmi adót és a fogyasztói árkiegészítéseket érintő módosítások

IV. Fejezet

Az általános forgalmi adóról szóló 1992. évi LXXIV. törvény módosítása

Általános indokolás

A 14. §-hoz

A csatlakozás következtében a vámhatárok lebontásával komoly problémaként merült fel, hogy láncügyletek esetében, vagyis amikor termékértékesítések sorozata történik egy és ugyanazon termék vonatkozásában, és a termék közvetlenül az első eladótól az utolsó vevőhöz kerül, hogyan ítélhető meg, hogy ki az, aki az áfa-törvény alkalmazásában exportőrnek minősül, illetve ki hajtja végre a Közösségen belüli adómentes értékesítést. A javaslat ezt a problémát úgy oldja fel, hogy egyértelművé teszi - tehát elősegíti az egységes jogalkalmazást -, hogy ilyen láncügyletek esetében, az ügyletek hol minősülnek teljesítettnek, ezáltal, hogy hol kell ezután az adófizetési kötelezettséget rendezni.

A 15. §-hoz, 17-18. §-hoz

A módosítás alapján az import áfa önadózással történő megfizetését a kivetéses adózás váltja fel. Ez alól kivételt jelentenek azok az adóalanyok, akiknek bevételében jelentős hányadot képvisel az uniós tagállamokba, illetve a harmadik országokba irányuló termékértékesítés. Ezen adózók a törvényben rögzített feltételek szerint a vámhatóság külön engedélye alapján továbbra is önadózással teljesítik az import utáni áfa-fizetési kötelezettségüket.

A 16. §-hoz

A vonatkozó EU irányelvvel való összhang maradéktalan megvalósítása érdekében a Közösségen belülről történő beszerzés esetében a levonási jog csak a 6. áfa irányelvben meghatározott adattartalmú bizonylat birtokában gyakorolható.

A 19. §-hoz

Az áfa törvény 2. számú melléklete e törvény 4. számú melléklete szerint módosul.

V. Fejezet

Az adókról, járulékokról és egyéb költségvetési befizetésekről szóló törvények módosításáról szóló 2003. évi XCI. törvény módosítása

Részletes indokolás

A 20. §-hoz

Az állami támogatások utáni arányosítási kötelezettségből fakadó többletteher különösen érzékenyen érinti a foglalkoztatást elősegítő - munkahely-teremtési, munkahely-megőrző, foglalkoztatást bővítő támogatások, stb. - támogatásokban részesülő munkáltatókat. Ez a tény - a le nem vonható áfából fakadó, a munkáltatókat sújtó többletterhen túl - azzal a nem kívánt eredménnyel járhat, hogy a munkáltatók a jövőben inkább nem élnek e támogatási formák igénybevételének lehetőségével, azaz kevesebb alkalmazottat foglalkoztatnak majd. A módosítás alapján a törvényben nevesített támogatások kapcsán megszűnik az arányosítási kötelezettség.

A 21. §-hoz

A víziközmű társulat által beszedett érdekeltségi hozzájárulás 2004. május 1-je óta nem minősül ellenértéknek, ezért a víziközmű társulat által létrehozott beruházással összefüggő beszerzésekre adólevonási jog ettől az időponttól nem gyakorolható. A közművet átvevő önkormányzat adólevonási jogát érintő rendelkezés 2004. január 1-jétől módosult. A módosítás a megkezdett beruházásokra vonatkozó átmeneti rendelkezés hiányát pótolja.

VI. Fejezet

A fogyasztói árkiegészítésről szóló 2003. évi LXXXVII. törvény módosítása

Általános indokolás

A fogyasztói árkiegészítésről szóló törvény 2005. január 1-jétől hatályos módosításai kapcsán a jogalkalmazást segítő részletszabályoknak a közforgalmú személyszállítási utazási kedvezményekről szóló 287/1997. (XII. 29.) Korm. rendeletben történő megjelenését célozza a módosítás azzal, hogy gondoskodik az ehhez szükséges felhatalmazó rendelkezésről.

Részletes indokolás

A 22. §-hoz

A fogyasztói árkiegészítésről szóló törvény 2005. január 1-jétől hatályos módosítása kapcsán - pl. nevelési-oktatási intézmények diákbérlet-vásárlásainak szűkítésére, ingyenes utazások Európai Parlament képviselőire történő kiterjesztésére - a törvény nem adott felhatalmazást a részletszabályoknak a közforgalmú személyszállítási utazási kedvezményekről szóló 287/1997. (XII. 29.) Korm. rendeletben történő átvezetésre, ami az árkiegészítés igénybevételéhez feltétlenül szükséges. A módosítás ezt a felhatalmazó rendelkezést pótolja.

Harmadik rész

VII. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 23. §-hoz

Az Európai Unió elfogadta a jövedéki adók területén való közigazgatási együttműködésről szóló 2073/2004. számú tanácsi rendeletet, melyet a tagállamoknak 2005. július 1-jétől kell alkalmazniuk. A rendelkezés beiktatja az új tanácsi rendelet alkalmazásához szükséges módosítást.

Negyedik rész

A helyi adókat és az illetékeket érintő módosítások

VIII. Fejezet

A helyi adókról szóló 1990. évi C. törvény módosítása

Részletes indokolás

A 24. §-hoz

A helyi adókról szóló 1990. évi C. törvény (a továbbiakban: Htv.) értelmében a helyi iparűzési adó alapja egyszerűsített megállapításának bejelentését az adóévet megelőző évről szóló bevallással egyidejűleg kell megtenni. Sok adózó, könyvelő azonban e határidőt elmulasztja és tekintve, hogy e bejelentés az adóévben később nem tehető meg, az adózó elesik az adminisztrációs egyszerűsítés lehetőségétől. Ezért a törvény a Htv. olyan értelmű módosítását irányozza elő, amely az adóévről szóló bevallás benyújtására előírt határidőig hosszabbítja meg az adóévi egyszerűsített adóalap-megállapításról szóló bejelentés határidejét. Ezen egyszerűsítés már a 2004. évben kezdődő adóévre is kiterjed.

A 25. §-hoz

A törvény Magyarország pénzügyi, üzleti regionális központtá válása érdekében olyképpen módosítja az iparűzési adóalap legfontosabb elemének tekinthető - általános szabályok szerint számítandó - nettó árbevételt, hogy kiemeli az adózás alól a kapott kamatok és kamatjellegű bevételek 50%-át (melyek a hatályos szabályok az iparűzési adó alapját növelik), valamint a társasági adóról és az osztalékadóról szóló törvény szerinti jogdíjakból származó árbevételt. E változás - az önkormányzatok bevételi érdekeire tekintettel - csak 2006. január 1-jétől válik hatályossá.

IX. Fejezet

Az illetékekről szóló 1990. évi XCIII. törvény módosítása

Általános indokolás

Az illetékekről szóló 1990. évi XCIII. törvény (a továbbiakban: Itv.) módosítását az ügyfelek adminisztrációs terheinek csökkentése és a gépjármű-vagyonszerzési illeték megfizetésnek könnyítése indokolja.

Részletes indokolás

A 26. §-hoz

A hatályos szabályozás szerint a lakóházépítésre alkalmas telektulajdon (tulajdoni hányad) és az ahhoz kapcsolódó vagyoni értékű jog öröklése mentes a vagyonszerzési illeték alól, ha az örökös vállalja, hogy azon 4 éven belül lakóházat épít. E nyilatkozat esetén az illetékhivatal a kiszabott illetéket a megfizetés tekintetében felfüggeszti. Az illeték törlésének feltétele, hogy az örökös a lakóház felépítését a 4 év elteltét követő 15 napon belül használatbavételi engedéllyel igazolja az illetékhivatal felé. Ennek elmaradása esetén a felfüggesztett illetéket az eredeti esedékességtől számított késedelmi pótlékkal növelt összegben kell megfizetni. Sok esetben a vagyonszerző a lakóházat a 4 éves határidőn belül felépíti ugyan, de elfelejti ezt az illetékhivatal felé igazolni, és így kénytelen elszenvedni a mulasztáshoz fűzött jogkövetkezményt. Ennek elkerülése érdekében a törvény e szabály módosításával leveszi az igazolás terhét a vagyonszerző válláról, és az illetékhivatal feladatává teszi az erre vonatkozó igazolásnak az építésügyi hatóságtól történő beszerzését. Természetesen fenntartja a lehetőségét annak, hogy amennyiben a vagyonszerző jóval a 4 év lejárta előtt teljesíti a lakóház felépítését, úgy a használatbavételi engedélynek az illetékhivatal részére történő megküldésével e tényt igazolja. Az illetékhivatal ebben az esetben is törli a felfüggesztett illetéket.

A 27. §-hoz

A törvény mentesíti az ajándékozási illeték alól a munkavállalói értékpapír-juttatási program keretében kapott értékpapír, valamint a személyi jövedelemadó-terhet nem viselő dolgozói részvény és dolgozói üzletrész szerzését. Emellett a lakóházépítésre alkalmas telektulajdonhoz kapcsolódó, 4 éves feltételes ajándékozási illetékmentesség igazolási rendjét is az öröklési illetékhez hasonlóan szabályozza.

A 28. §-hoz

A törvény a személyi jövedelemadóról szóló törvény 2005. évi változásával összhangban nem csak a családi gazdálkodónak, hanem minden regisztrációs igazolással rendelkező magánszemély termőföld vásárlására illetékmentességet biztosít. A mentesség feltétele, hogy a vagyonszerző külön jogszabály alapján a Mezőgazdasági és Vidékfejlesztési Hivatal által kiadott regisztrációs igazolással rendelkezzen, továbbá, hogy a termőföldet a vásárlástól számítva legalább 5 évig nem idegeníti el, azon vagyoni értékű jogot nem alapít, és egyéni vállalkozóként vagy mezőgazdasági őstermelőként a termőföldet mezőgazdasági célra hasznosítja. Emellett e § a lakóházépítésre alkalmas telektulajdonhoz kapcsolódó, 4 éves feltételes visszterhes vagyonszerzési illetékmentesség igazolási rendjét is az öröklési és az ajándékozási illetékhez hasonlóan szabályozza.

A 29. §-hoz

Az általános tételű államigazgatási eljárási illeték 2200 Ft-os mértékét jelenleg PM rendelet állapítja meg. A törvény ezt a már meglévő illetékmértéket helyezi törvényi szintre.

A 30. §-hoz

A törvény az okmányirodákon megfizetendő gépjármű vagyonszerzési illeték fizetési módját - igazodva az okmányirodai eljárások illetékének megfizetési rendjéhez - bankkártyával vagy az okmányiroda házipénztárába készpénzzel is lehetővé teszi, feltéve, hogy a bankkártyás fizetés, illetőleg a házipénztárba való készpénzfizetés technikai feltételei fennállnak.

Ötödik rész

X. Fejezet

Az adózás rendjéről szóló 2003. évi XCII. törvény módosítása

Általános indokolás

Az adózás rendjéről szóló 2003. évi XCII. törvénynek (a továbbiakban: Art.) a törvényben szereplő módosításai garanciát kívánnak nyújtani az adózók jogbiztonságának megerősítéséhez, adminisztrációs terheik további csökkentéséhez, valamint a már hatályos szabályok pontosításával segítséget nyújtanak a gyakorlatban felmerült jogértelmezési kérdések egyértelmű rendezéséhez.

A jóhiszemű adózók védelme és a gazdasági élet tisztaságának elősegítése érdekében az adótitok szabályok módosítása lehetővé teszi, hogy az érintettek üzleti partnereik adatait (név, adószám, székhely) az állami adóhatóság honlapján közzétett nyilvános adatbázisból megismerhessék, illetőleg az általuk ismert információk valóságtartalmáról - adókötelezettségeik jogszerű teljesítése érdekében - meggyőződhessenek.

Az adminisztráció-egyszerűsítést szolgáló szabályváltozások közül kiemelést érdemel a helyi adók tekintetében feltöltésre kötelezett adózók körének szűkítése, illetőleg az, a kifizető helyzetét könnyítő rendelkezés, mely szerint a külföldi illetőségű magánszemélyeknek juttatott osztalékjövedelem esetén a kifizető a kifizetést, illetőleg az adatszolgáltatást adóazonosító jel hiányában is teljesítheti, s ezzel mentesül az adóazonosító jel beszerzésének és a kifizetés megtagadásának kötelezettsége alól.

Részletes indokolás

A 31. §-hoz

Az üzleti év mérlegforduló napjának megváltozásáról az adózó jelenleg a változás évét megelőző naptári év augusztus 15. napjáig tesz az adóhatóságnál bejelentést. A változást azonban sokszor több, mint egy évvel megelőző bejelentési határidő betartása a gyakorlatban rendkívül sok nehézséget okoz. A számvitelről szóló 2000. évi C. törvény 11. §-ában meghatározott feltételeknek megfelelő adózó ugyanis - ha pl. a tulajdonos váltásra év végén kerül sor - hiába változtatja meg jogszerűen az üzleti éve mérlegforduló napját, ha a tárgyévet megelőző naptári év augusztus 15-éig az erre vonatkozó bejelentést az adóhatósághoz nem teszi meg, mulasztási bírsággal sújtható. Minthogy a mérlegforduló nap megváltoztatásának feltételeivel kapcsolatosan a számviteli törvény rendelkezései az irányadók, nem indokolt az Art. bejelentési szabályaiban ennél szigorúbb feltételeket előírni. Ebből következően a módosítás a mérlegforduló nap megváltoztatásával összefüggésben előírt bejelentési kötelezettséget a társaságnak a változásról hozott döntésétől számított 15 napon belül rendeli teljesíteni.

A 32. §-hoz

Az adózó bankszámlaszámát érintő bejelentési kötelezettsége 2005. január 1-jétől megszűnt, így az első bankszámla megnyitásának határidejére vonatkozóan - amely korábban az elsőként megnyitott pénzforgalmi bankszámla számának bejelentésére előírt határidőből következett - az Art. nem tartalmaz rendelkezést. Tekintettel azonban arra, hogy az Art. a bankszámlanyitási kötelezettség elmulasztását szankcionálja, a kötelezettség teljesítésére határidő előírása szükséges. Ennek hiányában mind a kötelezettség betartása, mind pedig a mulasztás szankcionálása jogvitákra adhat okot, illetőleg a szabályozás parttalanná válását eredményezheti. A módosítás tehát kiegészíti, illetőleg pontosítja a bankszámlanyitási kötelezettségre vonatkozó előírásokat azzal, hogy meghatározza azt az időpontot, amikortól a kötelezettek a bankszámla megnyitásának elmulasztása miatt az adóhatóság által szankcionálhatók.

A hatályos szabályok alapján az adózót megillető költségvetési támogatást (adóvisszatérítést, adóvisszaigénylést) az adóhatóság csak közvetlenül az adózó számára fizetheti ki postai úton vagy átutalással. Lehetőséget ad a módosítás ugyanakkor arra, hogy ha a támogatás jogosultja követelését faktorálás útján eladja, az adóhatóság a támogatás összegét közvetlenül a faktorálási tevékenységet végző pénzügyi intézménynek utalja. A költségvetési támogatás kiutalásakor az adóhatóság kizárólag az eredeti jogosult tartozása tekintetében gyakorolhatja visszatartási jogát, illetőleg az eredeti jogosult kérelme alapján azt az adóhatóság nem számolhatja el az általa megjelölt adótartozásra.

A 33. §-hoz

A módosítás alapján az import áfa önadózással történő megfizetését a kivetéses adózás váltja fel. Ez alól kivételt jelentenek azok az adóalanyok, akiknek bevételében jelentős hányadot képvisel az uniós tagállamokba, illetve a harmadik országokba irányuló termékértékesítés. Ezen adózók a törvényben rögzített feltételek szerint a vámhatóság külön engedélye alapján továbbra is önadózással teljesítik az import utáni áfa-fizetési kötelezettségüket.

A költségvetési támogatásokkal kapcsolatos visszaélések visszaszorítása, a jóhiszemű adózók biztonsága, és a gazdasági élet tisztaságának elősegítése érdekében felmerült a vállalkozási tevékenységet adóhatósági regisztrációt követően végző adózókra vonatkozó alapvető információk nyilvánossá tételének igénye.

Az Art. adótitoknak minősít minden, az adóhatóság által nyilvántartott adózást érintő tényt, adatot és körülményt, amelyek csak a törvényben meghatározott módon és mértékben ismerhetők meg. E rendelkezés alapján az adózók neve, elnevezése, illetőleg adószáma, mint adózást érintő adat adótitok, melyet az arra vonatkozó törvényi rendelkezések alapján lehet csak kezelni. Ezt a korlátot hasonló célból a törvény már enyhítette, lehetővé téve a regisztrált adózók alapadatainak - adószám, név, székhely - egyedi lekérdezését. A módosítás azzal, hogy az Art. adótitok szabályait kiegészíti egy olyan rendelkezéssel, amely lehetővé teszi az adóhatóság által nyilvántartott adószámmal rendelkező, általános forgalmiadó-alanynak minősülő adózók nevének, elnevezésének, adószámának az adóhatóság honlapján történő közzétételét, megkönnyíti az adatokhoz történő hozzájutást.

A 34. §-hoz

A behajtási jogsegéllyel kapcsolatos elévülési szabályok (Art. 67. §) nem egyeztek a rendelkezés alapjául szolgáló közösségi irányelv vonatkozó rendelkezésével, ezért a § pontosítása vált szükségessé. A külföldről érkező behajtási megkeresés esetén a végrehajtáshoz való jog elévülése tekintetében (ide értve az elévülés nyugvását, meghosszabbodását is) a megkereső hatóság államának joga az irányadó. A magyar adóhatóságnak a megkeresés teljesítése érdekében tett intézkedése e szempontból - külföldi jog eltérő rendelkezése hiányában - a megkereső hatóság intézkedésének tekintendő.

A 35. §-hoz és 40. §-hoz

A módosítás alapján az import áfa önadózással történő megfizetését a kivetéses adózás váltja fel. Ez alól kivételt jelentenek azok az adóalanyok, akiknek bevételében jelentős hányadot képvisel az uniós tagállamokba, illetve a harmadik országokba irányuló termékértékesítés. Ezen adózók a törvényben rögzített feltételek szerint a vámhatóság külön engedélye alapján továbbra is önadózással teljesítik az import utáni áfa-fizetési kötelezettségüket.

A 36. §-hoz

A közbeszerzési eljárásban történő részvételhez az ajánlattevőnek, illetőleg az alvállalkozóknak igazolni kell a közbeszerzésekről szóló 2003. évi CXXIX. törvény 61. § (1) bekezdésének e) pontja értelmében, hagy az állami adóhatóságnál, illetőleg a vámhatóság nyilvántartásában nem szerepel, hogy egy évnél régebben lejárt adó-, vámfizetési vagy társadalombiztosítási járulékfizetési kötelezettségének - a letelepedése szerinti ország vagy az ajánlatkérő székhelye szerinti ország jogszabályai alapján - nem tett eleget, kivéve, ha megfizetésére halasztást kapott.

Ennek alapján két helyről - az állami adóhatóságtól és a vámhatóságtól - kell beszerezni az adóigazolásokat. A módosítás egyszerűsíti az eljárást azzal, hogy közbeszerzési eljárás esetén kizárólag az állami adóhatósághoz kell benyújtani az adóigazolás iránti kérelmet, amely a megkeresés útján a vámhatóságtól beszerzett adó- és vámtartozás adatokat is feltünteti a kiadott igazoláson.

A hatályos szabályozás az adóigazolás kiadását az igazolás kiállításának napján fennálló állapotnak megfelelően engedi meg. A módosítás lehetővé teszi, hogy az adózó adótartozásáról vagy annak hiányáról korábbi időpontban fennálló állapotnak megfelelően is kérhessen igazolást. A jövedelemigazolás tartalmát a törvény kiegészíti a soron kívüli adómegállapítás keretében megállapított jövedelemmel.

A 37. §-hoz

A hatályos szabályozás szerint a jármű, helyszín, helyiség, lakás átvizsgálás haladéktalan, adóhatóság által történő elrendelése esetén utólagosan be kell szerezni az ügyész jóváhagyását. Az utólagos jóváhagyásban az ügyész megállapíthatta, hogy az átvizsgálás haladéktalan elrendelése és foganatosítása jogszerűen történt-e vagy a jogszabályi feltételek hiányában az elrendelés nem volt megalapozott.

A szabályozás megszünteti az utólagos jóváhagyás intézményét, azonban ez nem jelenti azt, hogy ezzel az ügyészségi kontroll is megszűnik. A törvény előírja, hogy az előzetes ügyészi jóváhagyás nélkül lefolytatott átvizsgálás esetén az adóhatóság az átvizsgálást elrendelő határozat, valamint az arról készített jegyzőkönyv másolati példányának megküldésével utólag értesíti az ügyészséget a foganatosított intézkedésről. Ezzel egyszerűsödik az eljárás, mert nem minden átvizsgálás esetében kell az ügyészségnek kötelezően eljárnia és alakszerű döntést hoznia, azonban ha az ügyészség a részére megküldött határozat és jegyzőkönyv alapján az átvizsgálás elrendelésénél vagy foganatosításánál törvénysértést észlel, akkor az ügyészségről szóló törvény szerint az általános törvényességi felügyelet keretei közt hivatalból intézkedik a törvénysértő eljárás vagy annak következményeinek megszüntetése iránt. Az ügyész által előzetesen jóváhagyott, átvizsgálást elrendelő határozat ellen panasz benyújtásának nincs helye, tekintettel arra, hogy a másodfokú adóhatóság az ügyész döntését nem bírálhatja felül.

A 38. §-hoz

Az adóigazgatási eljárásban nem csak az adózó, hanem más érintett személy személyes meghallgatására is sor kerülhet. A meghallgatást célszerű mind az idézett személy, mind az adóhatóság számára a legoptimálisabban megközelíthető helyen tartani. Ennek az elvnek az érvényesülését azonban a hatályos szabályozás csak az adózók tekintetében rendezte egyértelműen, melyet a módosítás kiterjeszt a nem adózóként meghallgatandó személyekre is.

A 39. §-hoz

A végrehajtási eljárás során az Art. a Vht. meghatározott szabályait rendeli alkalmazni. A Vht.-ben külön szabályok rendelkeznek a kézbesítési vélelem megdöntéséről, mely alapján a végrehajtás során a kézbesítési vélelem megdöntése iránti kérelem nem terjeszthető elő. Ez alól kivételt képez az az eset (ezen a ponton a Vht. továbbutal a Pp. 99/B. §-ára), amikor a végrehajtási eljárás alapját képező, fizetési kötelezettséget megállapító jogerős határozat kézbesítése tekintetében terjesztik elő a kézbesítési vélelem megdöntése iránti kérelmet.

A törvény megszünteti ezt az utaló típusú szabályozást, és egy helyen, az Art. kézbesítési szabályai között rendezi a kézbesítési vélelem megdöntése iránti kérelem előterjesztésének, illetőleg kizárásának szabályait. Fő szabály szerint az adóvégrehajtásban sincs helye a kézbesítési vélelem megdöntésének, de ha az adózó fizetési kötelezettségét az adóhatóság pl. mögöttes felelősként a végrehajtási eljárásban állapítja meg, a megállapító határozat kézbesítésének elmaradása esetén a vélelem megdöntését a törvénymódosítás lehetővé teszi.

A 41. §-hoz

Az adózó halála esetén a jogutód az adójogviszony tekintetében kötelezettségeket és jogokat egyaránt örökölhet. A hatályos szabályozás csak az örökölt adótartozások tekintetében rendezi a követendő eljárást, a tartozások behajtásának rendjét, míg az elhunyt adózót megillető jogok (kiutalandó támogatások, adóvisszatérítések) sorsáról nem rendelkezik. A módosítás ezt a hiányt pótolja, amikor meghatározza az örökölt támogatások (adóvisszatérítések) örökösök részére történő kiutalásának szabályait.

A 42. §-hoz

Az általános forgalmi adóban a levonható adó göngyölítése esetén előfordul, hogy egy hiba több egymást követő bevallás önellenőrzését is szükségessé teszi. Ezekre az esetekre a hatályos törvény méltányos önellenőrzési pótlékszámítási szabályt ír elő, melynek alkalmazását azonban az adóhatóságtól külön kérnie kell az adózónak. Tekintettel arra, hogy az adóhatóságnak objektív feltételek meglétét kell vizsgálnia és mérlegelési lehetősége nincs, indokolatlan külön adóhatósági eljárást előírni a pótlékmérséklésre. Ezért a módosítás megszünteti a pótlékmérséklésre irányuló adóhatósági eljárást, melynek következtében az önellenőrzést végző adózó a feltételek fennállta esetén közvetlenül alkalmazhatja a mérsékelt pótlékszámítási előírásokat.

A 43. §-hoz

Az előlegfizetésre kötelezett adózónak lehetősége van arra, hogy az előző időszak adatai alapján fizetendő előlegének mérséklését kérje, amennyiben számításai alapján a tárgyévi kötelezettsége attól kevesebb lesz. Ha utóbb kiderül, hogy indokolatlan volt az előlegmérséklés, 20%-ig terjedő mulasztási bírság szabható ki. A módosítás a bírság alapját teszi egyértelművé annak kimondásával, hogy az az előző időszak adatai alapján számított és a mérsékelt adóelőleg különbözete.

A 44. §-hoz

Az Európai Unió által biztosított csekély összegű támogatásban részesülő adózót - az uniós előírásoknak megfelelően - nemcsak a 2003. év, hanem 2004-2005. évek vonatkozásában is adatszolgáltatási kötelezettség terheli, amelynek teljesítési határideje 2006. április 30-a.

A 45. §-hoz

Az Art. mellékleteinek módosításáról szóló technikai rendelkezés.

Hatodik rész

A társadalombiztosítás pénzügyi alapjait megillető egyes befizetéseket érintő módosítások

XI. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A társadalombiztosítási szabályok a versenysemlegesség érdekében járulékkötelezettséget állapítanak meg az uniós tagállamokon kívüli, nem egyezményes országok állampolgáraira is. Ezen országok állampolgárainak helyzete a járulékfizetés ellenében szerezhető jogosultságok tekintetében viszont kedvezőtlenebb, melynek kiküszöbölését szolgálja a törvény.

Részletes indokolás

A 46. §-hoz

A harmadik állam állampolgárainak magyarországi biztosítási kötelezettséggel járó jogviszonya esetére célszerű szélesebb körben biztosítani a magán-nyugdíjpénztári önkéntes belépés feltételeit annak érdekében, hogy befizetett járulékai ellenében nyugdíjszolgáltatáshoz jusson. A Tbj. ezen módosítása összhangban van az Mpt. vonatkozó módosításával.

XII. Fejezet

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Általános indokolás

A foglalkoztatási törvény módosítása a vállalkozói járulék megfizetésének, bevallásának szabályait egyszerűsíti, egyben a jogalkalmazást elősegítő pontosításokat tartalmaz.

Részletes indokolás

A 47. §-hoz

A vállalkozói járulék fizetésének szabályai pontosító, értelmező rendelkezésekkel egészültek ki, melyek értelmében egyértelművé vált, hogy pl. a nyugdíjas vállalkozóhoz hasonlóan annak a vállalkozónak sem kell vállalkozói járulékot fizetnie, aki e tevékenységével egyidejűleg legalább heti 36 órát elérő munkaviszonyban is áll, amely munkaviszonyok összeszámíthatóak, továbbá aki vállalkozói tevékenysége mellett közoktatási intézmény nappali tagozatán tanulmányokat folytat.

A társas vállalkozó adminisztrációs terheinek egyszerűsítése érdekében alapvetően változnak a vállalkozói járulék megfizetésére, bevallására vonatkozó rendelkezések. A társas vállalkozót terhelő vállalkozói járulékot a jövőben a társas vállalkozás köteles megállapítani, levonni, megfizetni és bevallani. A vállalkozói járulékot havonta, a tárgyhónapot követő hónap 12-éig kell megfizetni, a bevallási kötelezettség pedig a társas vállalkozás Art. szerinti bevallási kötelezettségéhez igazodik.

A társas vállalkozás a tárgyévben megfizetett vállalkozói járulékról a tárgyévet követő január 31-éig - a tagi jogviszony év közben történő megszűnése esetén a jogviszony megszűnésekor - kellő részletezettségű adatot szolgáltat az állami adóhatóságnak, amely alapján az adóhatóság igazolást állít ki a megfizetett vállalkozói járulékról és a járulék alapjáról.

Az egyidejűleg fennálló, több biztosítási jogviszony esetén, amennyiben az egyéni vállalkozó társas vállalkozóként is biztosított, a vállalkozói járulékot csak az egyéni vállalkozásában kell megfizetnie. Ha több gazdasági társaság személyesen közreműködő tagja a vállalkozó, úgy a vállalkozói járulékot csak abban a vállalkozásában kell megfizetnie, amelyben a Tbj. szerint legalább a minimálbér alapján járulékfizetésre kötelezett.

Hetedik rész

XIII. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Általános indokolás

A magán-nyugdíjpénztári szabályok módosítása az EGT-n kívüli, továbbá Magyarországgal kétoldalú szociális biztonsági egyezménnyel nem rendelkező államok állampolgárait hátrányosan érintő rendelkezéseket korrigálja. A törvény szerint esetükben eltörlésre kerülnek a magánnyugdíjpénztárba történő önkéntes belépésre vonatkozó korlátok, és a magyarországi munkavállalás megszűnésekor már a korhatár betöltése előtt is lehetővé válik a pénztári megtakarításhoz való hozzáférés. A módosítás több ezer - a jövőben várhatóan növekvő számú - migráns munkavállalót érint kedvezően.

Részletes indokolás

A 48. §-hoz

A törvény rugalmasan szabályozza harmadik állam polgárai esetében a magánnyugdíjpénztárba történő belépés feltételeit. A belépéshez elegendő feltétel biztosítási jogviszony létesítése Magyarországon, vagy nyugellátásra jogosultságot eredményező megállapodás megkötése. Ugyanígy lehetővé válik a harmadik állam polgárai részére - életkoruktól függetlenül - a pénztártagsági jogviszony megszüntetése a biztosítási jogviszony, vagy a megállapodás megszűnésekor. Ez esetben a pénztárban felhalmozott megtakarítást az érintettek más időskori megtakarítási formába utalhatják át.

A Tbj.-vel történő összhang megteremtése érdekében - a kedvezményezett részére történő kedvezőbb összegű hozzátartozói nyugellátás megállapítása esetén - pontosításra kerülnek a felhalmozott összeg Nyugdíjbiztosítási Alapba történő visszautalásának szabályai.

Nyolcadik rész

XIV. Fejezet

A számvitelről szóló 2000. évi C. törvény módosítása

Részletes indokolás

A 49. §-hoz

A számviteli törvény rendelkezései bizonyos értékhatár alatt lehetővé teszik, hogy a vállalkozások éves beszámoló helyett egyszerűsített éves beszámolót készítsenek. Az egyszerűsített éves beszámoló nemcsak formájában egyszerűbb (összevont adatokat tartalmaz), hanem számos tartalmi egyszerűsítést is jelent, így - többek között - egyszerűsített éves beszámoló készítése esetén egyes értékelési előírásokat nem kell alkalmazni, jelentősen egyszerűbb kiegészítő mellékletet kell készíteni Cash-flow kimutatás nélkül, üzleti jelentést sem kell készíteni és egyszerűbbek a letétbe helyezési és közzétételi kötelezettségek is.

Jelenleg az egyszerűsített éves beszámoló készítésének lehetősége akkor áll fenn, ha az alábbi három mutatóérték közül kettő nem haladja meg két egymást követő évben a megjelölt határértékeket:

- a mérlegfőösszeg a 150 MFt-ot,

- az éves nettó árbevétel a 300 MFt-ot, illetve

- a tárgyévben átlagosan foglalkoztatottak száma az 50 főt.

Az első két mutatóérték nem éri el az európai uniós felső korlátot, bár e tekintetben figyelembe kell venni azt is, hogy a hazai vállalkozási méretek sem feleltethetőek meg az európai átlagnak.

A megjelölt mutatóértékek,

- a mérlegfőösszeg 500 MFt-ra,

- az éves nettó árbevétel 1000 MFt-ra

történő emelésével, valorizációjával a vállalkozások egy részénél érzékelhető adminisztrációs egyszerűsítés érhető el, a megemelt értékek még mindig nem érik el az európai uniós felső határt (3 650 000 EUR, illetve 7 300 000 EUR) és még mindig tükrözik a hazai vállalkozási struktúra (méret) sajátosságait is. A létszámra vonatkozó mérték nem emelhető, azt az európai uniós szabályozás 50 főben maximalizálta.

Kilencedik rész

XV. Fejezet

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

Részletes indokolás

Az 50. §-hoz

2005. április 1-jétől bármely adózó önkéntesen elektronikus úton teljesítheti adóbevallási és adatszolgáltatási kötelezettségeit. Ezért szükségessé vált annak szabályozása, hogy ezek az adózók a személyi jövedelemadó meghatározott részének az adózó rendelkezése szerinti felhasználásáról szóló nyilatkozatot is elektronikus úton tehessék meg. Egyidejűleg szükséges annak az inkonzisztenciának a megszüntetése, amely abban áll, hogy az adózó az adóhatósági adómegállapítás választásáról február 15-éig teheti meg a nyilatkozatát, de a hatályos szabályozás szerint adója 1%-ának felhasználásáról január 15-éig kellene nyilatkoznia.

Az Art 27. § (4) bekezdése értelmében amennyiben a magánszemély a munkáltató általi adó-megállapítást választja, abban az esetben a munkáltató az adóalapot és az adót a magánszemély nyilatkozata alapján, az adóévet követő február 20-áig átadott, az adóalapot csökkentő, illetve adókedvezmény igénybevételére jogosító igazolások figyelembevételével az adóévet követő május 20-áig állapítja meg és erről igazolást ad.

E törvény 5. § (1) bekezdés b) pontja szerint a magánszemély a rendelkező nyilatkozatot (nyilatkozatokat) tartalmazó borítékot az adóbevallást helyettesítő munkáltatói és ezzel egyenértékű elszámolás esetén legkésőbb az adóévet követő április 25-éig közvetlenül a munkáltatójának adja át. Abban az esetben, ha a munkáltató csak az Art. szabályaira figyelemmel jár el, előfordulhat az az eset, hogy február 20-a és április 25-e között, az 1%-os felajánlások bevárása nélkül készíti el az elszámolást, majd még a rendelkező nyilatkozatok benyújtását megelőzően meg is küldi azt az adóhatóságoknak. Ez adott esetben az 1%-os felajánláshoz való jog gyakorlását ellehetetleníti. Természeten az elszámolások határidő előtti benyújtásának valószínűsége igen csekély, ám célszerű az eshetőségét is kizárni ennek a problémának, ezért szükséges az Szf. törvényben, valamint az Art-ben meghatározott határidők összehangolása.

Tizedik rész

XVI. Fejezet

Az államháztartásról szóló 1992. évi XXXVIII. törvény módosítása

Részletes indokolás

Az 51. §-hoz

Az államháztartás működési rendjéről szóló 1992. évi XXXVIII. törvény 13/A. § (5) bekezdése előírja, hogy a kedvezményezett esedékessé vált, és meg nem fizetett köztartozása esetén támogatás folyósítására nincsen lehetőség. A módosított, jelenleg hatályos szabály vagylagos felhatalmazottságot biztosít a támogatást igénylők számára, lehetőséget adva arra is, hogy igazolás benyújtása helyett nyilatkozzanak a köztartozásokkal összefüggésben.

Az egyszerűbb, pályázóbarát eljárást megcélzó szabály azonban eljárástechnikai bizonytalanságokat eredményezett, valamint esetenként a korábbinál is súlyosabb kötelezettségeket rótt a pályázókra és a pályáztatókra. Nyilatkozattételre ugyanis a támogatási kérelem benyújtásával egyidejűleg kötelezte a kedvezményezetteket, amelyek/aki ebben az eljárási szakaszban még csak támogatást igénylők, így egy bizonytalan kimenetelű pályázathoz kötődően írt elő adminisztratív kötelezettségeket a pályáztatók számára, valamint ekkor még felesleges és bizonyára nem szándékolt adminisztratív és anyagi kötelezettséget a pályázókra nézve. Ebben az eljárási szakaszban ugyanis még nem kell vizsgálni a köztartozás-mentességet, hiszen a szabály első mondata szerint az csak a támogatás folyósításának feltétele. Ezen kívül a jogszabály szerint az adóhatóságok számára kell megfizetniük a pályázóknak kapcsolódó eljárási illetéket, ami több hatóság vonatkozásában jelent együttműködési kötelezettséget, felesleges munkaterhet, mivel a nyilatkozatokat a pályázók a pályáztatóknál nyújtják be és nem az adóhatóságoknál, amelyek a pályáztatók általi értesítés nélkül nem is szerezhetnének tudomást a nyilatkozatok megtételéről, a pályázókat pedig több hatóságnál történő eljárásra kötelezi.

A közérzetjavító intézkedések között ezért feltétlenül indokolt a probléma megfelelő orvoslása, hiszen a pontatlanságok, ellentmondások megszüntetésével javítható a szabály végrehajthatósága, az önkéntes jogkövetési hajlandóság. Az adó-, járulék-, illeték- vagy vámtartozással összefüggő eljárás egyszerűsítésével az államháztartás alrendszereiből folyósítandó támogatásokhoz egyszerűbb eljárásban juthatnának hozzá a kedvezményezettek, mivel az egyablakos rendszer igénybevételi lehetőségének megteremtésével jelentősen csökkenthető a pályázók, a pályáztatók, valamint az adóhatóságok adminisztrációs terhelése.

Mindezeknek megfelelően - a különböző támogatási eljárási rendekre tekintettel - a támogatás folyósítójának kíván lehetőséget adni a szabály a nyilatkozattétel határidejének meghatározására, lehetőséget biztosítva ezzel arra, hogy a támogatás folyósításáig azon eljárási szakaszban kerüljön sor a nyilatkozatok bekérésére, amikor ez a lehető legkisebb adminisztratív, és a szükségesnél nem több anyagi terhet jelenti a kedvezményezettnek.

A § utolsó mondatának módosítása is a bekezdés első mondatával kíván összhangot teremteni, hiszen az szerint a támogatás folyósításának, és nem a szerződés megkötésének feltétele az adó-, járulék-, illeték- vagy vámtartozás-mentesség. Tekintettel arra, hogy több támogatás esetében kerül sor részletekben, vagy egy a szerződésben meghatározott későbbi időpontban történő folyósításra, arról szükséges rendelkezni, hogy nyilatkozattétel hiányában minden kifizetést megelőzően, a támogató által meghatározott időpontig kell a támogatottnak az igazolásokat benyújtania.

A tekintettel szócska beiktatása pedig az egyablakos eljárás lehetőségét hivatott megteremteni az illetékfizetési kötelezettségekkel összefüggésben, hiszen a kedvezményezettek az adóhatóságok számára tekintettel megállapított illetéket bélyegben róhatják le a támogatóhoz benyújtott nyilatkozaton.

Tizenegyedik rész

XVII. Fejezet

A szerzői jogról szóló 1999. évi LXXVI. törvény módosítása

Az 52. §-hoz

A szerzői jogról szóló 1999. évi LXXVI. törvény nem rendelkezik a reprográfiai díj felső határáról, ami a reprográfiára szolgáló készülékek forgalmazási feltételeit - különösen az új típusú, alacsonyabb árfekvésű szegmensben - jelentősen torzíthatja. Ez a feketegazdaság terjedését erősítheti, ami végső soron az állami bevételek csökkenését eredményezheti.

A módosítás a reprográfiai díj mértékét - a környező országok gyakorlatához hasonlóan - legfeljebb 2%-ban maximálja, azonos versenyfeltételeket teremtve ezzel. Figyelembe véve a forgalmazott informatikai eszközök összértékének folyamatos növekedését, a %-os felső határ bevezetése az egyes eszközök árának csökkenése esetén sem okozza az összes reprográfiai díj volumenének csökkenését.

-----STARTING---POINT---VEGE---

Záró rendelkezések

Az 53. §-hoz

A törvényben szereplő módosítások főszabályként a kihirdetés napján lépnek hatályba.

Az 54. §-hoz

A törvény pontosítja az Szja törvény szerinti hivatali, üzleti utazás fogalmát.

Az egyéni vállalkozók és az őstermelők esetében a helyi iparűzési adóhoz kapcsolódó adóalap-csökkentés feltétele, hogy az adózónak az adóév utolsó napján nincs köztartozása. Figyelembe véve, hogy a köztartozás fogalmi körébe nemcsak az adótartozás tartozik bele, nehezen értelmezhető és alkalmazható e rendelkezés. A törvény szerint a jövőben nem az Art. szerinti köztartozás, hanem az állami és önkormányzati adóhatóság felé fennálló adótartozás lesz a kizáró ok. Hasonlóan indokolt változtatni a mikrovállalkozások létszámnöveléséhez kapcsolódó kedvezmény (az ún. 5 fős kedvezmény) igénybevételét kizáró köztartozás meghatározását is. Ez utóbbi módosítás az egyéni vállalkozókat érinti.

A törvény - a külön adózó jövedelmek 2005. január 1-jétől 25 százalékra emelt adókulcsával összhangban - 40 ezer forintról 50 ezer forintra emeli az ingóértékesítés adókedvezményét.

A törvény adómentessé teszi az Európai Unió Descartes-díjához kapcsolódó pénzjutalmat.

Az 55. §-hoz

A törvény a helyi iparűzési adóhoz kapcsolódó adóalap-csökkentés köztartozás tilalmára vonatkozó feltételének módosítását fogalmazza meg a végrehajtás egyszerűsítése érdekében. A köztartozás fogalma ugyanis nemcsak adótartozást jelent, hanem például illetéket, adórendszeren kívüli bírságot, kamarai tagdíjat is, amely nehézkessé, és nehezen értelmezhetővé teszi a rendelkezés alkalmazását. Ezért a törvény az Art. szerinti köztartozás helyett az állami és önkormányzati adóhatóság által nyilvántartott adótartozás esetén nem teszi lehetővé az adóalap-kedvezmény érvényesítését. Hasonló változtatást fogalmaz meg a törvény a mikrovállalkozások létszámnöveléséhez kapcsolódó kedvezménynél is.

A törvény a nem realizált árfolyamnyereség kezelésére vonatkozó rendelkezés pontosításával az eredeti szándéknak megfelelően biztosítja, hogy a naptári évtől eltérő üzleti évet választó adózók is élhessenek e lehetőséggel a 2004-ben kezdődő adóévi adóbevallásban.

A kamat, jogdíj, előadói, művészeti és sporttevékenységért, bemutatókért (kiállításokért) járó díjak után a külföldi illetőségű nem magánszemélynek (külföldi szervezetnek) 2004. január 1-jétől nem keletkezik társasági adókötelezettsége. E rendelkezéshez átmeneti előírás kapcsolódik, amely azt hivatott szolgálni, hogy az adókötelezettség megszűnése miatt a 2004. előtt esedékes kötelezettségeket ne ütemezzék 2004-re. Ez a cél az átmeneti rendelkezéssel teljesült, a 2004. év már lezárult. Erre tekintettel a törvény a szabály hatályon kívül helyezését tartalmazza.

A törvény a fejlesztési adókedvezmény új eljárási rendjét 2005. július 1-jétől javasolja hatályba léptetni oly módon, hogy az említett időpontig benyújtott kérelmeket még a korábbiak szerint kell elbírálni.

Az 56. §-hoz

Az Eva törvény kedvezően módosuló szabálya 2004. január 1-jétől alkalmazható. Az evába történő bejelentkezés esetben követelmény, hogy az adózónak ne legyen köztartozása, az egyszerűsítés érdekében a törvény köztartozás helyett adótartozásra vonatkozó utalást tartalmaz. Továbbá egyértelművé válik, hogy ha a jogi személy, a jogi személyiség nélküli gazdasági társaság a 2003. évre történő bejelentéskor az új tag (új tagok) szavazati jogot biztosító részesedése tekintetében megfelelt a 2003. január 1-jén hatályos rendelkezésben meghatározott feltételnek, akkor a 2005. évre - az egyéb feltételeknek való megfelelés esetén - jogosult volt az adóalanyra vonatkozó rendelkezések alkalmazását választani, ha e tekintetben nem felelt meg az említett pont 2005. január 1-jén hatályos rendelkezésében foglalt feltételnek.

Az 57-59. §-hoz

A csatlakozás következtében a vámhatárok lebontásával komoly problémaként merült fel, hogy láncügyletek esetében, vagyis amikor termékértékesítések sorozata történik egy és ugyanazon termék vonatkozásában, és a termék közvetlenül az első eladótól az utolsó vevőhöz kerül, hogyan ítélhető meg, hogy ki az, aki az áfa-törvény alkalmazásában exportőrnek minősül, illetve ki hajtja végre a Közösségen belüli adómentes értékesítést. A javaslat ezt a problémát úgy oldja fel, hogy egyértelművé teszi - tehát elősegíti az egységes jogalkalmazást -, hogy ilyen láncügyletek esetében, az ügyletek hol minősülnek teljesítettnek, ezáltal, hogy hol kell ezután az adófizetési kötelezettséget rendezni.

A vonatkozó EU irányelvvel való összhang maradéktalan megvalósítása érdekében a Közösségen belülről történő beszerzés esetében a levonási jog csak a 6. áfa irányelvben meghatározott adattartalmú bizonylat birtokában gyakorolható.

Az import áfa önadózással történő megfizetését a kivetéses adózás váltja fel. Ez alól kivételt jelentenek azok az adóalanyok, akiknek bevételében jelentős hányadot képvisel az uniós tagállamokba, illetve a harmadik országokba irányuló termékértékesítés. Ezen adózók a törvényben rögzített feltételek szerint a vámhatóság külön engedélye alapján továbbra is önadózással teljesítik az import utáni áfa-fizetési kötelezettségüket.

A 60. §-hoz

A Htv-hez kapcsolódó átmeneti szabály lehetővé teszi, hogy az adózó már a 2004. évre vonatkozóan is élhessen az egyszerűsített adóalap-megállapítás lehetőségével, feltéve, ha arra egyébként jogosultságot szerzett. A helyi iparűzési adó alapjára vonatkozó korrekció - a már elfogadott önkormányzati költségvetésekre tekintettel - csak 2006. január 1-jén lép hatályba.

A 61. §-hoz

A törvény szerint a gépjármű vagyonszerzési illeték megfizetésének új módozatait e törvény hatálybalépését követően illetékkiszabásra bejelentett ügyekben kell alkalmazni. Az általános tételű államigazgatási eljárási illeték mértékének törvényi szinten történő megállapítása nem jelent szigorítást, így erre is az Itv.-t módosító rendelkezések hatálybalépésére vonatkozó főszabály - mely szerint az e törvény hatálybalépését követően kezdeményezett eljárások esetében kell alkalmazni - érvényesül. Ugyanakkor szükséges az Itv. általános tételű államigazgatási eljárási illeték mértékének PM rendeletben történő meghatározására vonatkozó felhatalmazó rendelkezésének hatályon kívül helyezése.

Eltérő rendelkezést tartalmaz a feltételes illetékmentességi igazolás rendjére vonatkozóan, ezen új szabályokat ugyanis azokban a vagyonszerzési ügyekben is alkalmazni kell, amelyek már folyamatban vannak - illetékkiszabásra bejelentésük e törvény hatályba lépése előtt megtörtént -, de a 4 éves beépítési határidő e törvény hatályba lépésekor még nem járt le. A munkavállalói értékpapír-juttatási program keretében kapott értékpapír, valamint a személyi jövedelemadó-terhet nem viselő dolgozói részvény és dolgozói üzletrész szerzésére vonatkozó illetékmentességi szabályt a 2005. január 1-jétől illetékkiszabásra bejelentett vagyonszerzésekre kell alkalmazni.

A termőföldet vásárló nyilatkozata alapján a regisztrációs igazolással rendelkező magánszemély termőföld vásárlására vonatkozó illetékmentességet 2005. január 1. és e törvény hatálybalépése között illetékkiszabásra bejelentett vagyonszerzési ügyekben is alkalmazni kell, ugyanakkor a családi gazdálkodó termőföld szerzésére - amennyiben azt 2005. június 30-ig bejelentik illetékkiszabásra - az e törvény hatálybalépése napját megelőző napon hatályos rendelkezéseket kell alkalmazni.

A 62. §-hoz

A törvény szerint az általános forgalmi adó kapcsán az arányosítási kötelezettség alól mentesülő, foglalkoztatást elősegítő támogatások esetén a mentesülés 2004. január 1-jére visszamenőlegesen érvényesül.

A 63. §-hoz

Az Áht. 51. § szerinti módosítását a hatálybalépés után kiírt pályázatokra kell alkalmazni.

A 64. §-hoz

A Magyar Köztársaság 2005. évi költségvetéséről szóló 2004. évi CXXXV. törvény megszüntette a távolsági tömegközlekedés fogyasztói árkiegészítésének felülről korlátos szabályozását, de annak átmeneti rendelkezését nem helyezte hatályon kívül. Mivel a két jogszabályhely egymásra épült, ezért a koherenciazavar megszüntetése érdekében szükséges a 2004. évi CI. törvény 305. §-ának hatályon kívül helyezése.

A 65. §-hoz

A kormányzati struktúrában bekövetkezett változással összefüggésben az esélyegyenlőségi feladatokat - a korábbiaktól eltérően - az ifjúsági, családügyi, szociális és esélyegyenlőségi miniszter látja el. A 2005. évi költségvetési törvény a működtetéshez szükséges előirányzatokat e tárcánál biztosítja, ugyanakkor a most hatályon kívül helyezni javasolt törvényi szabályozás a Miniszterelnökség fejezetet nevesíti. A javasolt változtatás a törvények közötti összhangot kívánja biztosítani.

A 66. §-hoz

A fogyasztási adóról szóló törvény a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napjától hatályát vesztette, ezért indokolt az ehhez kapcsolódó eljárási szabályok hatályon kívül helyezése.

2004. május 1-jétől a vámjogról, a vámeljárásról, valamint a vámigazgatásról szóló 1995. évi C. törvény helyébe a közösségi vámjog végrehajtásáról szóló 2003. évi CXXVI. törvény lépett, ezért a jogszabályi megjelölést tartalmazó törvényi hivatkozást ennek megfelelően ki kell cserélni.

Az Art. 2005. január 1-jétől mentesíti a tevékenységét szüneteltető közjegyzőt, ügyvédet, szabadalmi ügyvivőt tevékenysége szünetelésének tartamára az adókötelezettségek teljesítése alól. Tekintettel azonban arra, hogy a szabályhoz átmeneti rendelkezés nem kapcsolódott, a tevékenységét 2005. január 1-jét megelőző időponttól szüneteltető közjegyző, ügyvéd, szabadalmi ügyvivő esetében nem volt egyértelmű a követendő eljárás. Ezt a hiányosságot pótolja a módosítás azzal, hogy az adómentesség megállapítása érdekében az illetékes állami adóhatósághoz teljesítendő adatszolgáltatásra kötelezi a területi ügyvédi kamarát, a Magyar Szabadalmi Ügyvivői Kamarát, illetve a közjegyző székhelye szerint illetékes területi közjegyzői kamarát a tevékenységét szüneteltető közjegyzőkről, ügyvédekről, szabadalmi ügyvivőkről. Ezzel összefüggésben a soron kívüli adóbevallási kötelezettség teljesítésével egyenértékű a tevékenységét szüneteltető közjegyző, ügyvéd, szabadalmi ügyvivő 2004. évről benyújtott adóbevallása.

A 67-69. §-hoz

A közszféra dolgozóinak lakáshiteleihez kapcsolódó állami kezességvállalásból eredő helytállási kötelezettséget a hatályos törvényi rendelkezések alapján a pénzügyminiszter a Magyar Államkincstár útján teljesíti. A kezességbeváltáshoz kapcsolódó ellenőrzések lefolytatásához azonban a MÁK nem rendelkezik megfelelő apparátussal, e feladatot ezért célszerű az Adó- és Pénzügyi Ellenőrzési Hivatalra telepíteni. E hatáskör törvényi alapját megteremti az adózás rendjéről szóló 2003. évi XCII. törvény, az eljárás részletszabályait pedig kormányrendeleti szinten célszerű szabályozni. Erre ad felhatalmazást a törvény.

A 70. §-hoz

2005. január 1-jétől a 10 000 legnagyobb adóteljesítménnyel rendelkező adózó adóbevallási és adatszolgáltatási kötelezettségét elektronikus úton teljesíti. Ezek között az adózók között egyéni vállalkozók is találhatók, akik mint magánszemélyek jogosultak adójuk 1%-áról rendelkezni. Ebben az elektronikus rendszerben még nem lehetséges elektronikus úton megtenni a rendelkező nyilatkozatot tekintettel annak speciális adatvédelmi igényeire. Ezért a törvény lehetővé teszi, hogy ezek az adózók nyilatkozataikat bevallásuktól függetlenül postai úton juttassák el az adóhatósághoz.

A 71-73. §-hoz

A hatálybaléptető és záró rendelkezésekben a Tbj. és az egészségügyi hozzájárulás szabályainak a jogszabályi környezet miatti módosítása, valamint a vállalkozói járulék megfizetésére vonatkozó rendelkezések visszamenőleges alkalmazásának feltételei kerültek meghatározásra. Meghatározásra került az is, hogy a társas vállalkozás első ízben - a főszabálytól eltérően - mely időtartamra és mely időpontig köteles a vállalkozói járulékot megállapítani, levonni, megfizetni és bevallani, továbbá, hogy a társas vállalkozás 2005. évre vonatkozó adatszolgáltatása tartalmazza a társas vállalkozó 2005. év első negyedévi járulék kötelezettségével összefüggő adatokat is.

A 74-76. §-hoz

Indokolt, hogy az Mpt. e törvény szerinti, valamint a Tbj. 4. § o) pontjának ezzel összefüggő módosításai 2005. július 1-jén lépjenek hatályba. Ez a pénztárak, illetve a PSZÁF felkészülése, valamint az új belépési és kilépési jogcímek zökkenőmentes bevezetése érdekében szükséges. A módosítás lehetővé teszi az új rendelkezések visszamenőleges alkalmazását is.

A 77. §-hoz

A rendelkezés a társadalombiztosítási nyugdíjrendszerbe a 2004. évi LIV. törvény alapján visszalépő személyek adófizetésének rendezését teszi lehetővé.

A 78. §-hoz

A számvitelről szóló törvény módosításának hatályba léptető rendelkezése és alkalmazási szabálya.

A 79. §-hoz

Annak érdekében, hogy a Magyar Televízió Rt. új központjának és gyártóbázisának elkészítéséhez szükséges közbeszerzési pályázat minél előbb kiírható legyen, és az évek óta húzódó projekt végre elindulhasson - az Országgyűlés tudomásul veszi, hogy az MTV székháza a köz- és magánszféra együttműködési konstrukciójában (PPP) valósuljon meg. Az Országgyűlés felkéri a Kormányt - hogy a Magyar Televízió Közalapítvány, az MTV Rt. és az ingatlan jelenlegi tulajdonosával kötött megállapodás alapján - a közbeszerzési eljárás kiírása és lebonyolítása iránt intézkedjék.

Tekintettel arra, hogy a projekt részletes feltételei és finanszírozási szükséglete csak a közbeszerzési eljárást követően lesz ismert, az Országgyűléshez a szerződést jóváhagyásra be kell mutatni.

A 80. §-hoz

E törvény 23. §-ában a Jöt. 33. §-a 2005. július 1-jén lép hatályba.

A 81. §-hoz

Az 1997. évi CXLII. törvény 2. § (5) bek. szerint, ha az ingatlan kezelői jogát vagy azt megelőzően a tulajdonjogát a társadalmi szervezet ellenértékét saját eszközeiből szerezte, azt számára azt (1)-(4) bekezdésben foglalt korlátozó feltételekre való tekintet nélkül tulajdonba kell adni. A saját anyagi eszközből történt szerzést a társadalmi szervezet hitelt érdemlően köteles bizonyítani. A fenti törvényt az 1999. évi CVII. törvény módosította. A módosítás a 2. §-ába új (5)-(6) bekezdést iktatott be és egyben a korábbi (5)-(6) bekezdés szövegét (7)-(8) bekezdésre változtatta. Már az eredeti 1997. évi CXLII. törvény 11. §-a úgy rendelkezett, „ha az ingatlan a 2. § (5)-(6) bekezdése szerint kerül a társadalmi szervezet tulajdonába, az 5. §-t, 7. §-t, 8. §-t, 9. §-t és 10. §-t nem lehet alkalmazni.” Gyakorlatilag a 11. § a 2. § (5)-(6) bekezdése esetére feloldást ad a felsorolt §-okba foglalt korlátozások alól, valamint az eredeti 2. § (5) bekezdése pedig az ott megjelölt esetre felmentést ad az 5. § (1)-(4) bekezdésében foglalt korlátozó rendelkezések alól. Az 1999. évi CVII. törvényt követő egységes szerkezetbe foglalásnál szerkesztési hiba történt. Az egységes szerkezetbe foglalt törvényszöveg 11. §-a változatlanul a 2. § (5)-(6) bekezdését jelöli meg, előírva, ha az ingatlan ezen bekezdésekre tekintettel kerül a társadalmi szervezet tulajdonába, a már hivatkozott sokat nem lehet alkalmazni. Az 1999. évi CXII. törvénnyel történt módosítás folytán a 2. § (5)-(6) bekezdésébe új szöveg került, és így értelemszerűen a 11. §-ban foglalt megjelölést a 2. § (7)-(8) bekezdésre kellett változatni. A jelenlegi 2. § (5)-(6) bekezdésének figyelembe vétele értelmetlen is lenne ebben a szövegkörnyezetben.

Az 1. számú melléklethez

A bányászati ágazatban hagyományosan adható szénjárandóságot a Munka Törvénykönyvének az ipari és kereskedelmi ágazatban történő végrehajtásáról szóló rendelet alapján nem csak szénben, hanem más háztartási tüzelőanyagban is ki lehet adni. A törvény ezzel összhangban az említett rendelet szerint meghatározható személyi kör esetében - mintegy szerzett jogként - kiterjeszti az adómentességet a más tüzelőanyagban kiadott juttatásra is.

A 2. számú melléklethez

A társas vállalkozásokra vonatkozó - a 3. számú mellékletben megállapított - új, kedvezőbb amortizációs szabályokkal összhangban módosulnak az egyéni vállalkozókra vonatkozó szabályok. E szabályokat alkalmazhatják a mezőgazdasági őstermelők is.

A 3. számú melléklethez

Abban a 48 kistérségben, amelyek a területfejlesztés szempontjából leghátrányosabb helyzetben vannak, a kis- és középvállalkozások számára a törvény lehetőséget ad a tevékenységet közvetlenül szolgáló, újként beszerzett, előállított gépek és berendezések (műszaki gépek és berendezések), valamint a személygépkocsi kivételével a járművek bekerülési értékének egyösszegű elszámolására adózási szempontból. A területfejlesztés szempontjából kedvezményezett térségek közül azok a kistérségek tartoznak a 48 kistérségbe, amelyeknek komplex mutatója nem éri el Budapest komplex mutatójának 60%-át.

A törvény szerinti kedvezmény hozzájárulhat az érintett vállalkozások eszközállományának megújulásához és ezen keresztül jövedelmezőségük javulásához. Tekintettel arra, hogy e kedvezmény szelektív (mivel nem minősül általános intézkedésnek, hiszen csak bizonyos kistérségekben lévő vállalkozások egy csoportja, a kis- és középvállalkozások alkalmazhatják), a közösségi szabályok szempontjából támogatásként kell kezelni, azaz a megfelelést biztosítani kell. Erre a törvény az adózó választása szerint két lehetőséget kínál:

A csekély összegű, ún. de minimis támogatásokra vonatkozó bizottsági rendeletnek történő megfelelés, vagy

A kis- és középvállalkozásokra vonatkozó csoportmentességi rendelet szabályainak alkalmazása.

Mindkét közösségi szabály tartalmaz azonban speciális, a szállítási ágazatra vonatkozó, az általános szabályozásnál szigorúbb rendelkezéseket. A két szabály előnyei-hátrányai az alábbiak szerint alakulnak.

A csekély összegű támogatásokról szóló rendelet értelmében a szállítási ágazat tekintetében jelenleg hasonló a helyzet, tekintettel arra, hogy a szállítási ágazatban tevékenykedő vállalkozások részére támogatás ezen a jogcímen egyáltalán nem nyújtható. További hátrányt jelenthet, hogy a csekély összegű támogatások esetében mind a támogatást nyújtót, mind a kedvezményezettet összetett adminisztrációs kötelezettség terheli. A konstrukció előnye azonban, hogy a hatályos de minimis szabályozás módosításának hatályba lépését az Európai Bizottság a közeljövőre tervezi, amelynek köszönhetően a szállítási ágazatban tevékenykedő vállalkozások is - a gördülőeszközöket kivéve - részesülhetnek ilyen jogcímen támogatásban. Ez utóbbi szabály hatályba lépésének időpontja bizonytalan, már közel egy éve folyik róla az egyeztetés.

A KKV csoportmentességi rendelet alapján beruházási célra lehetne támogatást nyújtani, amely konstrukció előnyét a relatíve kevesebb adminisztrációs teher jelentené mind a támogatást nyújtó részére, mivel a de minimis korlát betartását nem kellene figyelemmel kísérni. A szállítási ágazat tekintetében azonban hátrány, hogy a rendelet értelmében a szállítási eszközöket és berendezéseket nem lehet az elszámolható költségek közé sorolni. Továbbá szintentartás sem támogatható. Ez a rendelkezés valamennyi KKV-ra, tevékenységtől, ágazattól függetlenül érvényesül.

Bármely fenti szabály kerül alkalmazásra, a kizárólag belföldi közúti áruszállításra használt „műszaki gép, berendezés, jármű” beszerzés már jelenleg is támogatható, tekintettel arra, hogy a Csatlakozási Szerződés a csatlakozás időpontját követően három évig ún. kabotázs tilalomról rendelkezik. Így a kabotázs támogatása nem érinti a tagállamok közötti kereskedelmet, ezért esetükben a közösségi állami támogatási rendelkezéseket nem kell figyelembe venni.

A 4. számú melléklethez

Az adóhatóság 1997. évi PM-APEH iránymutatásra alapozott jogalkalmazási gyakorlata szerint nincs különbség az operatív lízing (részvétel, illetve tartós bérlet) és a pénzügyi lízing között, mindkettő adóügyi megítélése a lízingtárgy besorolásától függ, azok ellenére, hogy a pénzügyi lízingnek, mint pénzügyi szolgáltatásnak a kivételét a tárgyi adómentesség alól az idézett jogszabályhely ma is biztosítja. Ez az értelmezési anomália gyakorlatilag lehetetlenné teszi a pénzügyi konstrukciók elterjedését a lakóingatlan piacon.

Társadalmi és politikai érdek fűződik ahhoz, hogy a lakáshoz jutás lehetőségét, illetve a lakáspiacot a támogatott hitelkonstrukciók mellett a pénzügyi lízing is elősegítse. A törvény szerinti pontosítással egyértelművé válna, hogy a pénzügyi lízing - EU-konform módon - hazánkban is valóban adóköteles, s ezen a státusán nem változtat a lízingtárgy tárgyi adómentes besorolása sem (mint pl. a lakóingatlan második értékesítése, bérbeadása). A pénzügyi lízing ugyanis, mint pénzügyi szolgáltatás, nem a lízingtárgy hasznosításának egy formája, hanem a finanszírozás egyik módja.

Ettől az állami költségvetés bevétele semmiként nem csökkenne, hanem csak nőhetne. Elterjedésével nőne a lakások iránti kereslet, fellendülne a lakáspiac, s a többlet értékesítés révén nőne az adóbevétel is. Ha pedig az államilag támogatott lakáshitel konstrukciók egy részét is kiváltaná a pénzügyi lízing, igaz, hogy nem egyösszegű, azonnali, hanem a lízingdíjakkal arányos áfa bevétel keletkezne, az állami támogatások iránti igény azonban egyértelműen csökkenne.

Meg kell engedni tehát, hogy hazánkban is teret nyerjen a pénzügyi lízing, mint finanszírozási forma a lakóingatlan piacon, ami a hitelfinanszírozás konkurenciáját jelentené, s olyan fizetőképes keresletet támasztana, ami fellendítené a lakáspiacot, a lakásberuházásokat és reális alternatívát jelentene a támogatásmentes, önerő nélküli lakáshoz jutáshoz.

Az 5. számú melléklethez

A törvény az adózókat terhelő adókötelezettségek számának csökkentése érdekében a helyi iparűzési adó és a vállalkozók kommunális adója tekintetében is csak azokat az adózókat kötelezi előlegfeltöltésre, akiket a társasági adó törvény szabályai alapján a társasági adó tekintetében hasonló kötelezettség terhel. Ennek értelmében kizárólag annak a kettős könyvvitelt vezető belföldi illetőségű adózónak és a külföldi vállalkozónak kell a helyi kommunális és iparűzési adó előlegét az adóévben az adóévi várható fizetendő adó összegére kiegészítenie, amelynek az adóévet megelőző adóévben az éves szinten számított árbevétele meghaladta az 50 millió forintot.

A 6. számú melléklethez

2005. január 1-jétől az adózás rendjéről szóló törvény lehetővé teszi, hogy részvényesi meghatalmazott eljárása esetén a kifizető a kifizetésről szóló igazolást a részvényesi meghatalmazott nyilatkozata alapján legkésőbb az adóév végéig állítsa ki. Ugyanakkor a törvény a külföldi állampolgárságú magánszemélyek esetében is általánosságban kötelezővé tette az adóazonosító jel megállapítását és az ezen történő adóhatósági nyilvántartást. Ez a szabályozás a külföldi illetőségű osztalékjövedelemben részesülő haszonhúzók esetében rendkívüli módon megnehezítené a külföldieket képviselő letétkezelők vagy részvényesi meghatalmazottak eljárását, ezért a törvény kivételesen eltekint az adóazonosító jel kötelező használatától.

A törvény a kettős adózást kizáró egyezmények érvényre jutását már a kifizetéskor biztosítja azáltal, hogy ha a kifizető a kifizetéskor ismeri az osztalékjövedelem jogosultjának adóügyi illetőségét, akkor az e szerinti egyezményt alkalmazva állapítja meg és vonja le a jövedelemadóját.

Amennyiben az osztalékjövedelem tulajdonosát a részvényesi meghatalmazott a kifizetés pillanatában nem ismeri, és erről nyilatkozni sem tud, a kifizető a belföldi jog szerint vonja le az adót, és csak akkor állítja ki az igazolást, ha a részvényesi meghatalmazott, letétkezelő cégszerűen aláírt nyilatkozatában adja meg a jövedelemtulajdonos adatait és adóügyi illetőségét. Az igazolás birtokában a részvényesi meghatalmazott, letétkezelő vagy az általuk meghatalmazott képviselő jogosult eljárni az adókülönbözet visszatérítésére irányuló eljárásban.

A törvényben foglalt rendelkezéseket a törvény hatálybalépését megelőzően teljesített kifizetések tekintetében is alkalmazni kell, ezzel elkerülhető az, hogy a 2005. évben különböző időpontokban teljesített kifizetések vonatkozásában eltérő szabályok érvényesüljenek.

A 7. számú melléklethez

Az egységes szabályozás érdekében a törvény az eltérő üzleti évet választó adózók tekintetében is az általános szabályokkal analóg módon rendezi a társasági adóval, a helyi iparűzési adóval és a vállalkozók kommunális adójával kapcsolatos előlegfeltöltési kötelezettséget.