1991. évi LXXXIX. törvény indokolása

a foglalkoztatás elősegítéséről és a munkanélküliek ellátásáról szóló 1991. IV. törvény módosításáról

-----STARTING---POINT---ALTALANOS--- 

A foglalkoztatás elősegítéséről és a munkanélküliek ellátásáról 1991. februárjában alkotott törvényt az Országgyűlés.

A törvény elkészítését, majd elfogadását követően a gazdasági rendszerváltással összefüggésben olyan figyelemreméltó változások indultak meg, amelyek a törvény hatálybalépését követő fél évben jelentős mértékben átalakították a társadalmi-gazdasági környezetet, a munkaerőpiaci feltételrendszert. A munkanélküliségnek a vártnál nagyobb arányú növekedése a munkaerőpiaci helyzet gyorsabb és komolyabb mértékű romlásához vezethet, amely súlyos társadalmi és gazdasági feszültségeket idézhet elő. Ennek megelőzésére meg kell tenni a megfelelő intézkedéseket.

A Javaslatnak a foglalkoztatási törvényt módosító rendelkezései három csoportba sorolhatók:

a) A munkanélküliség növekedése a munkanélküli ellátások teljesítését veszélyezteti. A Javaslat ezért a munkanélküli ellátások finanszírozásának biztosítása, az állami költségvetés tehermentesítése érdekében a Munkanélküliek Szolidaritási Alapja bevételeinek növelésére és a kiadásainak csökkentésére irányuló változásokat tartalmazza.

b) Új jogszabályok (Munka Törvénykönyve, szövetkezeti törvény, köztisztviselők jogállásáról szóló törvény) szükségessé teszi a foglalkoztatási törvény néhány szabályának módosítását.

c) A törvény hatálybalépése óta eltelt időszakban a gyakorlati alkalmazás, valamint az eszköz- és intézményrendszer működésének tapasztalatai eredményeként tartalmazza a Javaslat a visszaélések eredményesebb kiszűrését, a társadalmi igazságosság erőteljesebb érvényesítését szolgáló rendelkezéseket.

-----STARTING---POINT---RESZLETES---

Az 1. §-hoz

A törvény az együttműködés érdekében az általa szabályozott bizonyos juttatásban részesülő személy kötelezettségévé tette a kereső tevékenység bejelentését. A Javaslat a törvénynek e rendelkezését pontosítja annyiban, hogy a bejelentési kötelezettségét a kereső tevékenység megszűnésére is kiterjeszti, továbbá meghatározza a bejelentési kötelezettség teljesítésének időpontját. Módosítást tartalmaz a Javaslat abból a szempontból is, hogy a kereső tevékenység bejelentését - a korengedményes nyugdíj és az előnyugdíj tekintetében - nem a folyósító szerv, hanem a munkaügyi központ felé kívánja meg.

A 2-6. §-hoz

A Javaslat a törvénynek a foglalkoztatási érdekegyeztetésre vonatkozó szabályait kiegészíti a képzési érdekegyeztetésre vonatkozó rendelkezésekkel. A törvény hatálybalépését követően a munkaerőpiac és a képzések kapcsolata egyértelműbbé vált. Nyilvánvalóvá lett, hogy a képzések az aktív foglalkoztatáspolitika leglényegesebb eszközei. Ennek eredményeként jöt létre a képzésekkel kapcsolatos érdekegyeztető tevékenység lefolytatására az Országos Képzési Tanács. A Javaslat meghatározza az Országos Képzési Tanács feladatát. Kiegészíti a megyei (fővárosi) munkaügyi tanácsok feladatait a helyi szintű képzési érdekegyeztető tevékenységgel. Megegyezés hiányában a Javaslat szerint a képzési feladatok ellátása tekintetében a megyei (fővárosi) munkaügyi tanács az Országos Képzési Tanácshoz fordulhat.

A 7. §-hoz

Módosítást tartalmaz abból a szempontból, hogy a kereső tevékenységből származó jövedelemnek a korengedményes nyugdíj folyósítását nem érintő összegét havi összegben határozza meg, továbbá, hogy a jövedelemhatár eléréséről a munkaügyi központ tájékoztatja a folyósító szervet.

A 8-9. §-hoz

A létszámleépítésre vonatkozó szabályok módosítása a Javaslatban kétirányú. Egyrészt az egységes jogalkalmazás érdekében a Javaslat a bejelentési kötelezettség vonatkozásában a létszámleépítés mértékét az előző havi átlagos állományi létszámhoz viszonyítva határozza meg, másrészt a munkavégzést szabályozó új törvény (Munka Törvénykönyve) várható hatálybalépésére figyelemmel meghatározza az üzemi tanácsnak, a létszámleépítések lebonyolításában betöltött szerepét.

A 10-11. §-hoz

A munkanélküli járadék összegének kiszámítására vonatkozó rendelkezések módosításával a Javaslat az igazságtalanságok kiküszöbölésére törekszik. Ezért kíván bevezetni a járadékalap kiszámításánál a korábbi szabályozáshoz képest bizonyos eltéréseket. Főszabályként a munkanélküli járadék alapjának kiszámításánál a Javaslat szerint is a munkajogi átlagkereset szolgál. A Javaslat azonban meghatározza azt az időtartamot, amelynek figyelembevételével az átlagkeresetet ki kell számítani, és továbbá úgy rendelkezik, hogy a személyi alapbért nem a számítás alapjául szolgáló időszakban elért legmagasabb összegével, hanem a kifizetésének időpontjában érvényes összeggel kell figyelembe venni.

Ki kívánja küszöbölni a Javaslat annak hátrányos hatását is, ha valamilyen okból a munkanélküli járadék alapjául a munkanélkülivé válást jóval megelőző időszak átlagkeresete szolgál. Ez a fordulhat elő pl. akkor, ha a munkanélkülinek a munkanélkülivé válást megelőző utolsó munkaviszonya hosszú ideig szünetelt (pl. hosszú külföldi tartózkodás, hosszú időtartamú fizetés nélküli szabadság). Ebben az esetben ugyanis a munkanélküli járadék alapját egy az infláció hatásának kitett átlagkereset képezné. Ezért rendeli el a Javaslat ebben az esetben a munkanélküli járadék kiszámításánál a munkanélkülivé válást megelőzően betöltött ugyanolyan vagy hasonló munkakörben elért kereset országos átlagának figyelembevételét.

Szintén a társadalmi igazságosság elvének érvényesülése érdekében írja elő a Javaslat, hogy ha a munkanélküli átmeneti járadékban, rendszeres szociális járadékban részesül, annak összegét a munkanélküli járadék összegébe be kell számítani, azaz munkanélküli járadékként a két összeg különbözetét kell folyósítani.

A 12. §-hoz

A Javaslat bővíteni kívánja azokat az időtartamokat, amelyek a törvény a járulékfizetési idő kiszámításának alapjául szolgáló négy éves időtartam kiszámításánál figyelmen kívül hagyni rendel. Erre egyrészt a törvény alkalmazása során szerzett tapasztalatok miatt van szükség (pl. rokkantsági vagy baleseti rokkantsági nyugdíj), másrészt azért, mert a munkáltatótól kapott végkielégítésnek a munkanélküli járadék folyósításánál a Javaslat szerint történő figyelembevétele azt szükségessé teszi.

A Javaslat a munkanélküli járadék folyósításának idejét a folyósítás második szakaszában a törvényhez képest a felére csökkenti. A Munka Törvénykönyve várható hatálybalépésével a végkielégítés intézménye törvényi szabályozást nyer. Abból a megfontolásból, hogy a munkáltatótól kapott végkielégítés a munkavállaló megélhetését hosszabb-rövidebb időtartamra biztosítja abban az esetben is, ha újból nem sikerül elhelyezkednie, rendelkezik úgy a Javaslat, hogy a felvett végkielégítést a munkanélküli járadék folyósításánál figyelembe kell venni.

A 13. §-hoz

A Javaslat ösztönözni kívánja, hogy a munkanélküliek részt vegyenek a településük általános szükségleteit érintő közhasznú tevékenységben. Ezért külön kihangsúlyozza, hogy amennyiben a munkanélküli a „megfelelő munkahely” kritériumainak megfelelő közhasznú munka lehetőségét utasítja vissza, a munkanélküli járadék folyósítását ebben az esetben is meg kell szüntetni.

Kiegészíti a Javaslat a törvénynek a munkanélküli járadék folyósításának megszüntetését követő újbóli folyósításra vonatkozó szabályát. A megszüntetés és az újbóli folyósítás között 90 napnak kell eltelnie abban az esetben is, ha a munkanélküli a kereső tevékenység folyósításával, illetőleg annak megszüntetésével kapcsolatos nyilatkozat megtételét mulasztotta el.

A 14. §-hoz

A Javaslat kiegészíti a törvénynek a munkanélküli járadék folyósításának szüneteltetésére vonatkozó szabályait. A büntetésvégrehajtási intézményben tartózkodókra vonatkozó egységes jogi szabályozás érvényesülése érdekében úgy rendelkezik, hogy szüneteltetni kell a munkanélküli járadék folyósítását a szigorított javító-nevelő munka és az elzárás büntetés alatt is. Figyelemmel a büntetés rövid időtartamára a munkanélküli járadék szüneteltetésére vonatkozó szabály tekintetében kivételként jelöli meg a Javaslat a szabadságvesztés időtartamát, ha azt pénzbüntetés átváltoztatása miatt szabták ki.

A 15. §-hoz

A Javaslat a korengedményes nyugdíjhoz hasonlóan az előnyugdíj tekintetében is módosítja a folyósítás tartama alatti keresetkorlátozásra vonatkozó szabályt.

A 16-17. §-hoz

A Javaslat módosítani kívánja a törvénynek a pályakezdők munkanélküli segélyét szabályozó rendelkezéseit. Egyrészt szűkíti a pályakezdők munkanélküli segélyére jogosultak körét azzal, hogy az arra való jogosultság időtartamát az oklevél megszerzését követően a törvényben meghatározott 2 év helyett 1 évben határozza meg. Ugyanakkor bővíti is a jogosultak körét azzal, hogy az arra való jogosultságot nem köti az első munkaviszony létesítésének eredménytelenségéhez. A Javaslat pontosítja a folyósítás időtartamára vonatkozó rendelkezését. Úgy rendelkezik, hogy a törvényben meghatározott folyósítási időtartam abban az esetben is irányadó, ha a pályakezdő egy éven belül többször vált munkanélkülivé. A Javaslat a pályakezdők munkanélküli segélyére való jogosultságot nemcsupán a felső- vagy középfokú oktatási intézmény nappali tagozatán végzettek tekintetében határozza meg, hanem kiterjeszti az esti és levelező tagozaton végzettekre, továbbá a dolgozók középiskolájában végzettekre, valamint azokra vonatkozóan, akik az első szakképesítésüket az iskolarendszeren kívüli szakmai oktatásban szerezték.

A 18. §-hoz

A munkakönyv megszűnése várhatóan megnehezíti a munkanélküliséggel kapcsolatos adatok nyilvántartását. Ennek kiküszöbölése érdekében a Javaslat igazolólapot vezet be a munkanélküliséggel kapcsolatos adatok nyilvántartására.

A 19-20. §-hoz

A Javaslat annak érdekében, hogy a munkanélküli ellátások tekintetében a biztosítási elv minél előbb bevezetésre kerüljön, továbbá, hogy a Munkanélküliek Szolidaritási Alapja önfinanszírozóvá váljon, végül, de nem utolsó sorban az állami költségvetés kímélete céljából a munkaadói és a munkavállalói járulék mértékét a törvényhez képest magasabb összegben határozza meg.

Mérlegelve azt a körülményt, hogy a büntetésvégrehajtási intézetből szabaduló személyek sajátos körülményeik folytán jelenleg nem fizetnek munkavállalói járulékot, így feltehetően éppen a szabadulásukkor maradnak ellátás nélkül, hatalmazza fel a Javaslat a munkaügyi minisztert, hogy a járulékfizetés szabályait e személyek tekintetében együttes rendeletben szabályozza.

A 21. §-hoz

A Javaslat a törvényben foglaltakhoz képest egyértelmű rendelkezést tartalmaz arra vonatkozóan, hogy a munkavállalói és munkaadói járulékok beszedése és elszámolása tekintetében az adózás rendjéről szóló 1990. évi XCI. törvénynek mely rendelkezései nem alkalmazhatók. Kötelezi az Adó- és Pénzügyi Ellenőrzési Hivatalt arra, hogy a befolyt összegekről havonta tájékoztatást nyújtson.

A 22. §-hoz

A Javaslat a Foglalkoztatási Alapból pénzügyi keret elkülönítését rendeli el, foglalkoztatási válsághelyzetek kezelésére. A gyors beavatkozás biztosítása érdekében annak kezelésére eltérő szabályokat állapít meg annyiban, hogy az elkülönített felhasználás kérdésében való döntést a Munkaügyi Minisztérium hatáskörébe utalja, A munkaerőpiaci Bizottság véleményének meghallgatásával. Ennek eljárási szabályait a Munkaerőpiaci Bizottság ügyrendje határozza meg.

A 23-24. §-hoz

A Javaslat bővíti a Munkaügyi Minisztérium feladatát a munkaerőfejlesztő és képző központok irányításának, működésének feladatával.

A Foglalkoztatási Alapból nyújtott támogatások felhasználásának ellenőrzése a Munkaügyi Minisztérium számára a Javaslat szerint - a korábbi szabályozással ellentétben - nem csupán lehetőség, hanem kötelezettség.

A 25. §-hoz

Az előzőekhez hasonlóan szintén kötelezettségként határozza meg a Javaslat a munkaügyi központok számára a munkanélküli ellátásokra való jogosultság, valamint a munkanélküliség megelőzését, a foglalkoztatás elősegítését szolgáló támogatások felhasználásának ellenőrzését.

A 26. §-hoz

A Javaslat azzal, hogy törvényi szinten rögzíteni kívánja a munkaerőfejlesztő és -képző központokra vonatkozó szabályokat, megteremti a munkanélküliek képzését szolgáló állami intézményrendszer alapjait. A különböző érdekek összehangolására irányuló törekvés nyilvánul meg a Javaslatnak abban a rendelkezésében, hogy a munkaerőfejlesztő és -képző központ az Országos Képzési Tanács döntése alapján jön létre. A Javaslat meghatározza a munkaerőfejlesztő és -képző központ feladatait.

A 27. §-hoz

A Javaslat a törvény által használt fogalommeghatározásokat a törvény rendelkezése módosításának megfelelően változtatja meg, továbbá meghatározza a munkanélküli járadék folyósításánál annak figyelembe vételét, ha a munkanélküli a kritikus foglalkoztatási körzetben nyújtott támogatás keretében állami végkielégítésben részesült.

-----STARTING---POINT---VEGE---

A 28. §-hoz

A Javaslat tartalmazza a hatálybalépésével kapcsolatos átmeneti szabályt.