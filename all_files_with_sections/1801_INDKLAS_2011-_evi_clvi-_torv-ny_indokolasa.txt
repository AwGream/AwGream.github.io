2011. évi CLVI. törvény indokolása

egyes adótörvények és azzal összefüggő egyéb törvények módosításáról

I. Fejezet

A személyi jövedelemadót, a társasági adót és az egyszerűsített közteherviselési hozzájárulást érintő módosítások

1. A személyi jövedelemadóról szóló 1995. évi CXVII. törvény módosítása

-----STARTING---POINT---ALTALANOS--- 

A törvény a személyi jövedelemadóról szóló 1995. évi CXVII. törvény (a továbbiakban: Szja törvény) módosításait tartalmazza. A módosítás megszünteti az adójóváírás intézményét és megváltoztatja az adóalap-kiegészítés figyelembevételének rendszerét. A törvény szerint 2012-ben nem kell alkalmazni az adóalap-kiegészítést az összevont adóalapba tartozó jövedelem 2 millió 424 ezer forintot meg nem haladó részére. Az adókötelezettség alá eső, az összevont adóalapba tartozó jövedelem 2 millió 424 ezer forintot meghaladó része után az adóalap-kiegészítés mértéke 27 százalék.

Ezen túlmenően a törvény olyan módosításokat tartalmaz, amelyek fő célja a jogalkalmazás során felmerült problémák orvoslása, az adórendszer egészét, illetve az adminisztrációt egyszerűsítő szabályok beépítése, illetve régóta halogatott olyan rendszerszerű átalakítás végrehajtása, mint a hatályos statisztikai nomenklatúrára való áttérés elvégzése.

Az adóelőleg-szabályok pontosítása

A szabályok pontosítása a jogalkalmazást segíti, egyszerűsíti, egyértelműbbé teszi a személyi jövedelemadó-rendszert. Az intézkedések egy részének nincs közvetlen költségvetési hatása, csak a most is meglévő szabályozás egyszerűbb alkalmazását segíti elő, más részük azonban folyamatosabbá, egyenletesebbé teszi az adóbevételek beérkezését.

Ez utóbbi körbe tartozik annak előírása, hogy az adóelőleg megállapítása, levonása csak akkor mellőzhető, ha a kifizetés igazoltan egyéni vállalkozó vagy mezőgazdasági őstermelő magánszemély részére történik, illetve hogy a magánszemély legfeljebb csak a bevétel 50 százalékos mértékéig nyilatkozhat a kifizetőnek költség érvényesítéséről (a hatályos szabályok szerint akár a teljes bevétel összegére tehető nyilatkozat).

A külföldi pénznemről forintra történő átszámítási szabályok felülvizsgálata, pontosítása

A kifizetői adminisztrációs terheket csökkenti az a módosítás, mely szerint a hitelintézeteknél letétkezelésben lévő külföldi részvények osztaléka (osztalékelőlege) utáni adó megállapításánál a kifizető a devizában keletkezett kamat adózási szabályaival azonos szabályokat alkalmazhatja, azaz az adó megállapítása és levonása devizában történhet (melyet az osztalék megszerzésének időpontjában érvényes árfolyamon kell forintra átszámítani és megfizetni). Az adminisztrációt egyszerűsítheti az a rendelkezés, amely szerint a külföldi pénznemben megszerzett bevétel mellett a külföldi pénznemben teljesített kiadásra is (a forintra történő átszámítás során) alkalmazható a megelőző hónap 15. napján érvényes árfolyam.

A családi kedvezmény szabályainak pontosítása

A kedvezmény alkalmazása során felmerült problémák megoldását szolgálják a módosítások, azoknak érdemi költségvetési hatása nincs.

A kifizetőt terhelő közteher mellett adható juttatások rendszerének, ezen belül a béren kívüli juttatások rendszerének átalakítása

Az átalakítás célja, hogy a kifizetőt terhelő közteher megfizetése mellett adható juttatások - különösen a béren kívüli juttatások - jobban szolgálják a kormány gazdaságfejlesztési céljait. Az eddiginél sokkal nagyobb hangsúlyt kap a Széchenyi Pihenő Kártyán adható béren kívüli juttatás, amely korszerű, könnyen használható eszköz a szálláshely-, vendéglátási és szabadidős szolgáltatások igénybevételéhez. Ugyanakkor csökken, illetve átalakul az étkezési utalványok formájában megvalósuló szabályozás. A meleg-étkezés igénybevétele a jövőben a Széchenyi Pihenő Kártya vendéglátás kártyájának segítségével történhet, míg az ún. hideg utalványok csak kisebb összegben adhatók.

Az ingatlanügyleteken elért kirívó jövedelmek fokozott mértékű adó alá vonása

Az elmúlt években több olyan, a közvéleményt jogosan foglalkoztató eset került napvilágra, melyeknél különböző bennfentes információkkal rendelkező személyek, termőföldből átminősített ingatlanok adás-vétele útján - sokszor a Magyar Állam, illetve az önkormányzatok kárára - a szokásos hasznot lényegesen meghaladó profitra tettek szert. Annak érdekében, hogy Magyarországon a gazdagodás forrása valóban az értékteremtő munka és a tisztességes gazdálkodás legyen, szükséges az ingatlanértékesítésből származó jövedelmekre vonatkozó adózási szabályok olyan módosítása, amely biztosítja, hogy a szokásos hasznot meghaladó mértékű jövedelmeket magasabb adóterhelés sújtsa.

-----STARTING---POINT---RESZLETES---

Az 1. §-hoz

A törvény pontosítja a személyi jövedelemadó szabályok alkalmazásához szükséges egyes fogalmak tartalmát (azonos munkakör, csoportos személyszállítás, alapkutatás, alkalmazott kutatás, kísérleti fejlesztés), illetve új meghatározásokkal egészíti ki azokat (gazdasági tevékenység).

A 2. §-hoz

A módosítás a külföldi pénznemben keletkezett bevétel megszerzésével összefüggésben külföldi pénznemben felmerült kiadásokra vonatkozóan is választási lehetőséget biztosít mind az adóelőleg-levonásra kötelezett kifizető, mind pedig a magánszemély számára abban a tekintetben, hogy az adóalap megállapításakor milyen árfolyamon számolják át forintra a bevételeket, illetve a kiadásokat. A jelenlegi szabályozás ezt a választást csak a bevételekre vonatkozóan engedi meg. (A hatályos szövegezés mellett előfordulhatott, hogy a jövedelem meghatározásakor a kiadást és a bevételt eltérő árfolyamon kellett forintra átszámítani, még akkor is, ha azok ténylegesen ugyanazon a napon merültek fel.)

A 3. §-hoz

A törvény pontosítja és kiegészíti a jövedelem kiszámításánál figyelmen kívül hagyható bevételek felsorolást:

- egyértelművé teszi, hogy nem kell figyelembe venni annak a szolgáltatásnak az értékét, amelyet a vállalkozási tevékenységet nem folytató társadalmi szervezet, köztestület a magánszemély által fizetett tagdíjra, hozzájárulásra, felajánlásra tekintettel az alapszabályában foglaltakkal összhangban - a rendeltetésszerű joggyakorlás elveit figyelembe véve - nyújt a magánszemélynek;

- a figyelmen kívül hagyható bevételek köre kiegészül a kifizető által átvállalt szakmai kamarai tagdíj összegével, feltéve, hogy a kamarai tagság az adott tevékenység végzésének feltétele;

- pontosítja az önálló tevékenység megkezdésével, illetve gazdasági társaságba történő belépéssel összefüggésben kapott támogatásokra vonatkozó szabályokat (a hatályos rendelkezések szerint a magánszemélynek adókötelezettsége keletkezett akkor, ha a támogatást társas vállalkozás alapítására használta fel, mivel a kapcsolódó bizonylatokat ilyen esetben a társaság nevére kell kiállítani, melyeket a magánszemély értelemszerűen nem használhat fel a felmerült költségek igazolására).

A 4. §-hoz

Az Otthonteremtési Program elindításához szükséges intézkedésekről szóló kormány-előterjesztéssel összhangban a rendelkezés lehetővé teszi, hogy a lakását bérbe adó magánszemély a bérbeadásból származó bevételét csökkentse az általa igazoltan más településen bérelt lakás bérleti díjával akkor, ha a bérbeadás, illetve a bérbevétel időtartama a 90 napot meghaladja, a lakbért költségként nem számolta el és számára még részben sem térítették meg.

Az 5. §-hoz

A törvény egyértelművé teszi, hogy mikor kell bevételként figyelembe venni a költségek fedezetére vagy fejlesztési célra előre folyósított támogatás összegét.

A 6. §-hoz

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény nem önálló tevékenységből származó bevételként, illetve bérként nevesítette a közfoglalkoztatási bért. A törvény ezzel összefüggésben kiegészíti a nem önálló tevékenységnek minősülő tevékenységek felsorolását a közfoglalkoztatási jogviszonyban végzett tevékenységgel.

A 7. §-hoz

A törvény az adóalap-kiegészítés megállapításának módját határozza meg: nem kell adóalap-kiegészítést megállapítani az összevont adóalapba tartozó, adókötelezettség alá eső jövedelemnek a 2 millió 424 ezer forintot meg nem haladó részére. Az említett határt meghaladó jövedelemre alkalmazandó adóalap-kiegészítés mértéke 27 százalék.

A 8. §-hoz

A törvény a családi kedvezmény érvényesítésével kapcsolatban felmerült egyes problémák megoldását segítő módosításokat tartalmazza:

- A hatályos törvényi megfogalmazás alapján értelmezési problémaként merült fel, hogy a gyermeket saját háztartásukban nevelő gyámok, nevelőszülők jogosultak-e a kedvezmény érvényesítésére, mivel vagyonkezelői joggal is rendelkeznek. Ez a megközelítés ellentétes a jogalkotói szándékkal, ezért szükséges a szöveg pontosítása úgy, hogy egyértelműen csak azok a személyek legyenek kizárva a kedvezmény érvényesítésére jogosultak közül, akik a családi pótlékot vagyonkezelői joggal felruházott gyámként vagy vagyonkezelő eseti gondnokként intézetben, gyermekotthonban nevelt gyermekre tekintettel kapják.

- A hatályos szabály szerint a kedvezmény érvényesítésére saját maga jogosult, rokkantsági járadékban részesülő magánszemély helyett a vele közös háztartásban élő más magánszemélyek közül döntésük szerint egy jogosult lehet a kedvezmény érvényesítésére. A gyakorlatban ez a szabály visszaélésre teremt alkalmat és adóhatósági jelzések szerint élnek is a lehetőséggel az adózók. Szükséges a szabály olyan tartalmú pontosítása, amely a kedvezmény érvényesítését csak a rokkantsági járadékban részesülő magánszeméllyel közös háztartásban élő hozzátartozók részére teszi lehetővé.

- A hatályos szabályozás alapján a családi kedvezmény szempontjából csak az minősül kedvezményezett eltartottnak, akire tekintettel a családok támogatásáról szóló törvény szerint családi pótlékot folyósítanak. Ebből következően, ha valaki - a családok támogatásáról szóló törvény szerint - ugyan jogosult a családi pótlékra, de valamilyen oknál fogva nem kéri annak folyósítását (pl. nem igényli azt meg), akkor automatikusan elesik a családi kedvezménytől is. Ezért indokolt a családi kedvezmény igénybevételére való jogosultság meghatározásának olyan átalakítása, amely alapján az is jogosulttá válik családi kedvezményre, aki a családok támogatásáról szóló törvény alapján jogosult a családi pótlékra, de valamilyen oknál fogva azt nem veszi igénybe. Indokolt továbbá az eltartottak közé sorolható személyeket meghatározó szabály olyan módosítása, amely akkor is lehetővé teszi a számbavételt, ha pl. ténylegesen nem történik meg a családi pótlék igénylése a jogosult után. Ehhez a „kedvezményezett eltartott”, az „eltartott”, továbbá a „jogosultsági hónap” fogalmának módosítása szükséges.

A 9. §-hoz

A 2010. január 1-jétől hatályos szabályok szerint az adószámmal rendelkező magánszemélyek részére kifizetett, az összevont adóalapba tartozó bevétel esetén a kifizető csak akkor köteles az adóelőleg megállapítására és levonására, ha azt a magánszemély írásbeli nyilatkozatában kéri. Nyilatkozat hiányában a kifizetőnek nem kell adóelőleget levonnia, azt a magánszemélynek kell megállapítania és a negyedévet követő hónap 12-éig befizetnie az állami adóhatósághoz. Ezen eljárás azt eredményezte, hogy még jogkövető magatartás esetén sem folyamatos a költségvetés bevétele, hiszen a magánszemély az adóelőleg megállapítására és megfizetésére csak negyedévente köteles. További problémát jelent a jelenlegi szabályozással összefüggésben, hogy biztosítási jogviszony létrejötte esetén a kifizetőnek a járulékkötelezettséget meg kell állapítania, az egyéni járulékot le kell vonnia, a járulék alapja pedig az adóelőleg alapjának megállapításakor figyelembe vett jövedelem hiányában a bruttó összeg.

A törvény általánossá teszi a kifizető adóelőleg-levonási kötelezettségét, a jövőben a kifizetőnek csak akkor nem kell adóelőleget megállapítania és levonnia az általa kifizetett összegekből, ha azt igazoltan egyéni vállalkozó vagy őstermelő magánszemély részére teljesíti.

A 10. §-hoz

A törvény az adóelőleg-megállapítás szabályait egészíti ki, illetve pontosítja azokat.

A magánszemély nyilatkozatot tehet a kifizető számára arról, hogy a neki járó bevételből, illetve költségtérítésből milyen összegű költség figyelembevételével állapítsa meg az adóelőleg alapját. A jelenleg hatályos szabályok szerint a nyilatkozat akár a bevétel 100 százalékáig terjedő mértékű költségről is szólhat. A törvény értelmében a jövőben nyilatkozat legfeljebb csak a bevétel 50 százalékáig terjedő mértékű igazolható vagy igazolás nélkül elszámolható költségről, költséghányadról tehető.

Az előleg megállapításával kapcsolatos szabályokat pontosító rendelkezés ezen túlmenően az, hogy egyértelműen rögzítésre kerül, hogy költségnyilatkozat hiányában vagy olyan bevétel esetében, amelyből költséget levonni nem lehet, önálló tevékenységből származó bevétel vagy ilyennek minősülő költségtérítés esetében a bevétel 90 százalékát kell az adóelőleg alapjának tekinteni.

A hatályos szabályozás az összevont adóalap meghatározásánál úgy rendelkezik az adóalap-kiegészítés mértékéről, hogy azt a jövedelem meghatározott százalékában állapítja meg. A szabály szerint az adóalap-növelő összeg 2011-ben a vonatkozó szabályok szerint meghatározott jövedelem 27 százaléka, 2012-ben ennek 50 százaléka (a jövedelem 13,5 százaléka), 2013-ban pedig nulla. Ezzel szemben az adóelőleg megállapítására vonatkozó szabályok az adóalap-kiegészítés mértékét a társadalombiztosítási járulék általános mértékéhez, illetve az egészségügyi hozzájárulás mértékéhez kapcsolják. Mivel a nyugdíjrendszer átalakításáról szóló koncepció szerint a foglalkoztatók által fizetendő nyugdíjjárulék megszűnik, helyébe nyugdíjhozzájárulás-fizetési kötelezettség lép, a változás koherencia-zavart eredményez az adószabályok alkalmazásában. Az Szja tv. 47. § (5) bekezdés a) pontjának módosítására vonatkozó rendelkezés az előleg megállapítására vonatkozó szabályok esetében is egyértelművé teszi, hogy az adóalap-kiegészítés összegének megállapításánál alkalmazandó mérték 2011. évet illetően 27 százalék. Ez a rendelkezés a törvény szerint a kihirdetést követő napon lép hatályba.

A törvény a továbbiakban tartalmazza az adóalap-kiegészítés megállapításának 2012-től megváltozó módjával összefüggésben szükséges változások átvezetését az adóelőleg-számítás szabályainál is.

A 11. §-hoz

A törvény kiegészíti az adóelőleg-nyilatkozatok tartalmára vonatkozó rendelkezéseket: 2012-től nyilatkozat tehető az adóalap-kiegészítés alkalmazandó mértékével összefüggésben az összevont adóalapba tartozó jövedelmek nagyságáról is.

A 12. §-hoz

A törvény a fizetendő adóelőleg meghatározásával kapcsolatos szabályokat pontosítja annak érdekében, hogy a gyakorlati alkalmazás során felmerült problémákra jogszabályi megoldást jelentsenek. A pontosítás a családi kedvezmény adóelőlegnél történő figyelembevételét érinti. A rendelkezés pontosítja továbbá az egyéni vállalkozó adóelőleg-fizetésére vonatkozó szabályt is.

A 13. §-hoz

A hatályos rendelkezések ma már nem hatályos statisztikai besorolások (SZJ, üzletköri jelzőszám) alapján határozzák meg azokat az átalányadó választására jogosító tevékenységeket, amelyek esetében az általánostól eltérő mérték levonásával állapítható meg az átalányadó alapja. A törvény a hatályos TESZOR, illetve TEÁOR jegyzék szerinti besorolást alapul véve módosítja ezen tevékenységek felsorolását úgy, hogy az érintett kör érdemben ne változzon.

Tekintettel arra, hogy az átalányban megállapított jövedelem is az összevont adóalap részét képezi, így indokolt rendelkezni arról is, hogy - a vállalkozói kivéthez hasonlóan - az átalányadózó egyéni vállalkozó halála esetén az elhunyt magánszemély végleges adójának megállapításakor az adóhatóság figyelembe veszi az elhalálozás napjáig elért bevételt, a tevékenységet átalányadózóként folytató özvegy vagy örökös pedig figyelembe veszi azt az átalányadózás feltételéül szabott értékhatár megállapításánál.

A 14. §-hoz

Az Szja törvény hatályos szabálya alapján nem alkalmazhatók az ingó értékesítésére vonatkozó rendelkezések (Szja tv. 58. §) akkor, ha az ingó vagyontárgy átruházása üzletszerűen történik. Üzletszerű az átruházás, ha az ellenérték fejében történik, és az ügylettel kapcsolatban a magánszemélynek az általános forgalmi adó szabályszerűen bejelentkezett alanyaként az adólevonási joga megnyílik.

Az említett szabályozás alapján - függetlenül attól, hogy az értékesítés az eset összes körülménye alapján kimeríti a hétköznapi és az általános forgalmi adó szerinti üzletszerűség fogalmát - az önálló tevékenységre vonatkozó szabályokat nem lehet alkalmazni, ha az értékesítő nem jelentkezik be áfa-alanyként, vagy, ha bejelentkezik ugyan, de alanyi mentességet választ. Az önálló tevékenységből származó jövedelemre vonatkozó rendelkezések alkalmazhatóságának hiánya az egészségügyi hozzájárulás szempontjából bevételkiesést jelent, ugyanis az összevont adóalapba tartozó jövedelem hiányában nem kell a 27 százalékos egészségügyi hozzájárulást sem megfizetni.

A módosító rendelkezés egyértelműen rögzíti, hogy abban az esetben ha az ingó vagyontárgy értékesítése gazdasági tevékenység keretében történik, az értékesítésből megállapított jövedelmet önálló tevékenységből származó jövedelemként kell figyelembe venni. A gazdasági tevékenység fogalmát az értelmező rendelkezések tartalmazzák. [3. § 46. pont].

Nem kell jövedelmet megállapítani az ingó értékesítés után, ha a bevétel nem éri el a 600 ezer forintot, ilyen esetben az üzletszerűséget sem kell vizsgálni. A kedvező szabály nem alkalmazható akkor, ha az értékesítést egyéni vállalkozóként végzi a magánszemély.

A hulladékfelvásárlás, különösen a fémhulladék-felvásárlás sajátosságai indokolják az általánostól eltérő szabályok bevezetését ezen a területen is. A törvény szerint a fémhulladék ellenértékéből 25 százalék adóalapot kell figyelembe venni, vagyis az átvevő kifizetőnek a kifizetésre kertülő összegből 4 százalék adót kell levonnia, amelyet magánszemélyhez nem köthető kötelezettségként kell bevallania és megfizetnie az adózás rendjéről szóló törvényben előírt módon és határidőre. További, közteherfizetéssel összefüggő kötelezettség sem a kifizetőt, sem a magánszemélyt nem terheli.

A 15. §-hoz

A törvény rendelkezik arról, hogy gazdasági tevékenység keretében történő ingatlanértékesítés esetén az önálló tevékenységre vonatkozó rendelkezéseket kell megfelelően alkalmazni. Arról is rendelkezik a törvény, hogy a jövedelem megállapítása során levonható a szerzési értéket, függetlenül attól, hogy a magánszemély az ingatlant mikor szerezte.

A 16. §-hoz

A törvény az ingatlanértékesítésből származó jövedelem megállapításának általános szabályaitól eltérő rendelkezést állapít meg azokra az esetekre, amikor a termőföldből átminősített ingatlan értékesítésből származó adóköteles jövedelem meghaladja a rendelkezésben rögzített szabályok szerint megállapított szokásos hozamot.

Szokásos hozamnak kell tekinteni az átruházásból származó bevételből levonható költségek (megszerzésre fordított összeg és az ezzel összefüggő más kiadások, az értéknövelő beruházások értéke, az átruházással kapcsolatos kiadások) 0,3 százalékának a tulajdonban tartás naptári napjaival megszorzott összegét. A hozam ezt meghaladó részét az adó alapjának megállapításánál háromszoros összegben kell figyelembe venni. A szabályozásból következően a jövedelemből a szokásos hozammal megegyező összeget 16 százalékos mértékű adó terheli, míg az azt meghaladó rész lényegében 48 százalékkal adózik.

A törvény rendelkezik arról is, hogy ezeket az általánostól eltérő szabályokat kell alkalmazni akkor is, ha az értékesítés gazdasági tevékenység keretében történik.

A törvény az általánostól eltérő szabályozást kiterjeszti az árfolyamnyereség, illetve a vállalkozásból kivont jövedelem megállapítására is azokban az esetekben, amikor a termőföldből átminősített ingatlant tulajdonában tartó társaságban részesedéssel rendelkező magánszemély tag a részesedését ellenérték fejében átruházza, illetve azt a társaságból kivonja. Ilyen esetben a szokásos hozamot meghaladóan keletkező árfolyamnyereség, illetve vállalkozásból kivont jövedelem kétszeresével kell az adó alapját növelni, vagyis a meghaladó rész lényegében háromszoros súllyal szerepel az adóalapban, tehát ezt a részt ebben az esetben is 48 százalékos mértékű adó terheli. Szokásos hozamnak a részesedés megszerzésére fordított érték (ideértve a részesedéssel kapcsolatos járulékos költségeket is) 0,3 százalékának a tulajdonban tartás naptári napjaival megszorzott összegét kell tekinteni.

Nem kell alkalmazni ezeket a szabályokat, ha a magánszemély a termőföldből átminősített ingatlant örökléssel szerezte. A törvény meghatározza a termőföldből átminősített ingatlan fogalmát is. Termőföldből átminősített ingatlan a termőföldből átminősített földterület (ideértve annak alkotórészeit is) az átminősítését követő öt éven keresztül, de ide nem értve, ha a termőföldet tulajdonosa az átminősítést legalább öt évvel megelőzően szerezte meg.

A törvény új átmeneti rendelkezést iktat be az Szja törvénybe, amely szerint a rendelkezést a hatálybalépést követően megszerzett jövedelemre, illetve a hatálybalépést követően értékesített (átruházott) vagy más módon a könyvekből kivezetett (kivont) részesedés adókötelezettségére kell alkalmazni.

A 17. §-hoz

A nyíltvégű és a zártvégű pénzügyi lízing közötti különbségtétel megszüntetése érdekében a törvény arról rendelkezik, hogy az ügyleti szerződés megkötésének időpontját kell szerzési időpontnak tekinteni olyan ingatlanlízing-ügylet esetében, ahol az ingatlan tulajdonjoga a futamidő végén vételi jog gyakorlása útján száll át a magánszemélyre. A zártvégű pénzügyi lízing esetében az ingatlan megszerzésének időpontja a lízingszerződés ingatlanügyi hatósághoz történő benyújtásának időpontja. Nyíltvégű pénzügyi lízing alapján történő tulajdonszerzés azonban csak a futamidő végén megkötött adásvételi szerződés alapján történik meg. Így a nyíltvégű pénzügyi lízing keretében ingatlant szerző magánszemély jelentősen hátrányosabb helyzetben van az adóköteles időszak számítása tekintetében, mintha az ingatlant zártvégű pénzügyi lízing alapján, vagy kölcsönnel finanszírozott adásvétel útján szerezte volna annak ellenére, hogy az említett szerzési módok közötti adózásbeli különbségtétel gazdaságilag indokolatlan. Különösen indokolatlan a különbségtétel amiatt, hogy a nyíltvégű pénzügyi lízing ügyletek - természetükből és jellemzőikből adódóan - túlnyomórészt azzal végződnek, hogy a lízingbe vevő él a vételi jogával, és vagy ő, vagy az általa kijelölt személy az ingatlan tulajdonjogát megszerzi.

Az ingatlan, a vagyoni értékű jog átruházásából származó jövedelem meghatározásakor a bevételből levonható a megszerzésre fordított összeg és az ezzel összefüggő más kiadás, ugyanakkor a törvény nem tartalmaz felsorolást arra vonatkozóan, hogy mi minősülhet más kiadásnak. A nyíltvégű pénzügyi lízing formájában megszerzett ingatlan esetében a lízingelt ingatlan futamidő előtti megvásárlása esetén fizetett előtörlesztési díj a lízingelt ingatlan megszerzésével közvetlen kapcsolatban áll, tartalmát tekintve más kiadásnak minősül.

A nyíltvégű pénzügyi lízing esetében megszerzésre fordított összegnek a lízingbe vevő által a futamidő végén a vételi jog gyakorlása során megfizetett ellenérték, a lízingbe vevő által megfizetett lízingdíjak tőkerészének az a része, amely nem haladja meg ingatlannak az ügyleti szerződés megkötésének időpontjára megállapított szokásos piaci értékéből a futamidő végén a vételi jog gyakorlása során megfizetett ellenérték levonásával megállapított összeget, a lízingbe vevői pozíció átvételéért fizetett összeg, továbbá a futamidő végén a vételi jog gyakorlása fejében a lízingbevevőnek fizetett összeg minősül.

Az Szja tv. hatályos 63. § (8)-(9) bekezdése kedvezményes szabályokat tartalmaz a magánszemélyt az ingatlan-lízing ügylet meghiúsulása miatt megillető bevétel összegének megállapítása tekintetében. A törvény szerint az ingatlanlízing-ügylet meghiúsulására vonatkozó szabályokkal analóg módon lehet alkalmazni az ingatlanlízing-ügylet engedményezéséből származó bevétel esetében is az ingatlan átruházásából származó jövedelem megállapítására vonatkozó szabályokat. A lízingbe vevői pozíció engedményezésekor ugyanis az engedményező magánszemély arra tekintettel kap bevételt, hogy az ingatlan tulajdonjogának megszerzésére vonatkozó - a futamidő végén automatikus tulajdonátszállást jelentő vagy az ingatlan megszerzésére lehetőséget biztosító - jogosultságát másnak átengedi.

A 18. §-hoz

Az Szja törvény hatályos szabályozása alapján a kollektív befektetési értékpapírok (befektetési jegyek) esetében beváltásnak minősül a befektetési alap átalakulása (beolvadása) révén a jogutód alap befektetési jegyére történő átváltás is. Az átváltás során esetlegesen keletkező jövedelem (kamatjövedelem) utáni adót a befektetési szolgáltatónak meg kell állapítania, azonban az adót egy későbbi időpontban, a jogutód befektetési alap befektetési jegyének tényleges beváltásakor kell megfizetni. A törvényben a jövedelem számítására előírt módszer egyes esetekben (pl. ha a jogelőd befektetési alap befektetési jegyének megszerzésére fordított értéke nagyobb, mint az átváltásnál figyelembe vett érték, akkor a jogutód befektetési alap befektetési jegyének átruházása során megszerzett bevételből a kisebb, az átváltás során megállapított érték vehető csak figyelembe megszerzésre fordított értékként a kamatadó számításakor) a magánszemély által ténylegesen meg nem szerzett jövedelem adókötelezettségét eredményezheti. A törvény pontosítja az értékpapír megszerzésére fordított értéket.

A 19. §-hoz

A törvény módosítja az egyes meghatározott juttatások adózási szabályait azzal összefüggésben, hogy a reprezentáció és az üzleti ajándékok juttatása adókötelessé válik [ld. a 20. §-hoz tartozó indokolást]. A kifizetőnek az adót a juttatás hónapjának adókötelezettségeként a kifizetésekkel, juttatásokkal összefüggő adó és járulékok bevallására, megfizetésére az adózás rendjéről szóló törvényben előírt módon és határidőre kell bevallania, illetve megfizetnie. Abban az esetben, ha a juttató társadalmi szervezet, köztestület, egyházi jogi személy, alapítvány (ideértve a közalapítványt is), az adót az adókötelezettség alá eső érték után az adóévre elszámolt éves összes bevétel megállapítására előírt időpontot követően az elszámolt éves összes bevétel megállapítása hónapjának kötelezettségeként kell bevallani és megfizetni.

A 20. §-hoz

A törvény egyes meghatározott juttatásként nevesíti 2012. január 1-jétől a munkáltató által

- minden munkavállalójának egyaránt - azonos nagyságrendben - nyújt, vagy

- minden munkavállaló által megismerhető szabályzat alapján juttat.

A törvény egyes meghatározott juttatásként adókötelessé teszi az adóévben reprezentáció és üzleti ajándékok juttatása alapján meghatározott jövedelmet. A juttatás értékének 1,19-szeresét 16 százalék szja és 27 százalék eho terheli. Továbbra sem terheli adófizetési kötelezettség a társadalmi szervezeteket, köztestületeket, egyházi jogi személyeket, alapítványokat (ideértve a közalapítványokat is) az adóévben reprezentáció és a minimálbér 25 százalékának megfelelő egyedi értéket meg nem haladó üzleti ajándékok juttatása alapján meghatározott jövedelem azon része után, amely nem haladja meg a közhasznú, illetve cél szerinti tevékenysége érdekében felmerült, az adóévre vonatkozó beszámolóban kimutatott összes ráfordítás 10 százalékát, de legfeljebb az adóévre elszámolt éves összes bevétele 10 százalékát.

A törvény egyes meghatározott juttatásként nevesíti azt a kiadást is, amelyet a kifizető olyan ajándéktárgyakra fordít, amelyeket az egyidejűleg több magánszemély számára szervezett, ingyenes vagy kedvezményes rendezvényen ad a résztvevőknek, feltéve, hogy az ajándéktárgy egyedi értéke személyenként nem haladja meg a minimálbér 25 százalékát).

A törvény az üzletpolitikai, reklám célból adott juttatásokra vonatkozó szabályozás átláthatóbbá tételével összefüggésben rendelkezik arról, hogy az adómentesnek nem minősülő juttatások adókötelezettségére az egyes meghatározott juttatásokra vonatkozó szabályokat kell alkalmazni.

2012. évtől a kedvezményes közteher (a kifizetőt terhelő 16 százalékos szja) mellett adható béren kívüli juttatások 500 ezer forintos éves értékhatárig (éves keretösszeg) nyújthatók, az összeghatár felett adott juttatás egyes meghatározott juttatásnak minősül, amely után a kifizetőt 16 százalék szja mellett 27 százalék eho is terheli.

A 21. §-hoz

A béren kívüli juttatásként a munkáltatót terhelő kedvezményes közteher mellett a munkavállalónak adható juttatások feltételeinek módosítása. A törvény pontosítja a munkáltató által természetben biztosított étkezési szolgáltatásokra, illetve a helyette választható utalvány juttatásának feltételeit. A fogyasztásra kész étel vásárlására jogosító utalvány 2012. január 1-jétől kizárólag a Magyar Nemzeti Üdülési Alapítvány által kibocsátott Erzsébet-utalvány lehet.

A 22. és 26. §-hoz

Az Országgyűlés az otthonvédelemmel összefüggő egyes törvények módosításáról szóló 2011. évi CXXI. törvénnyel és az otthonvédelmi intézkedések kiterjesztése kapcsán a hitelintézetekről és a pénzügyi vállalkozásokról szóló 1996. évi CXII. törvény módosításáról szóló 2011. évi CXXX. törvény megteremtette a lakóingatlannal fedezett deviza alapú hitelek rögzített árfolyamon való végtörlesztésének lehetőségét.

A módosítás azt szolgálja, hogy amennyiben a munkáltató munkavállalójának a deviza alapú hitel visszafizetéséhez kamatmentes forint kölcsönt nyújt, akkor a kölcsön után ne kelljen kamatkedvezményből származó jövedelmet megállapítani, feltéve, hogy a magánszemély a hitelintézet által kiállított igazolással bizonyítja a kölcsönt biztosító munkáltatónak a végtörlesztésként kiegyenlíteni kívánt tartozása fennálló összegét. Az új szabály lényegében adómentes elbírálás alá vonja az ilyen ügyleteket.

E rendelkezés hatálybalépése e törvény kihirdetését követő nap, átmeneti rendelkezés biztosítja azonban, hogy az adómentességet biztosító szabály hatálybalépését megelőzően, de a végtörlesztés lehetőségét megteremtő, az otthonvédelemmel összefüggő egyes törvények módosításáról szóló 2011. évi CXXI. törvény hatálybalépést követően erre a célra adott munkáltatói kölcsönök esetében is alkalmazni lehessen az új szabályt.

Ezen intézkedéssel ösztönözhetők a munkáltatók arra, hogy hozzájáruljanak munkavállalóik végtörlesztéséhez. A rendelkezés előnye, hogy így további állami források igénybevétele és az adóbevételek csökkenése nélkül növelhető a végtörlesztéssel élni tudók száma.

A 23. §-hoz

A törvény szerint az elismert munkavállalói értékpapír-juttatási program nyilvántartása megszűnik a nyilvántartásba vétel iránt kérelem benyújtását követő tizedik év utolsó napjával.

A 24. §-hoz

A Központi Statisztikai Hivatal termékek és szolgáltatások osztályozási rendszere (TESZOR), illetve a gazdasági tevékenységek egységes ágazati osztályozási rendszere (TEÁOR) szerinti hivatkozással meghatározott termékek, szolgáltatások, tevékenységek esetében a 2011. december 31 én hatályos besorolási rendet kell irányadónak tekinteni.

A 25. §-hoz

Az Erzsébet-utalvány bevezetésével kapcsolatos felhatalmazást tartalmaz.

A 27. §-hoz

Az Szja tv. 1. , 3. és 11. számú mellékletei e törvény 1. , 2., 3. mellékletei szerint módosulnak.

A 28. §-hoz

Az üzleti ajándék fogalmának módosítása, a meghatározásból kikerül az egyedi érték meghatározása. A módosítás összefügg az Szja tv. 70. § (2) bekezdés b) pontjának módosításával, illetve az 1. számú melléklet 8.38. pontjának hatályon kívül helyezésével. Ezek a módosítások a reprezentációval kapcsolatos juttatások személyi jövedelemadó alá vonását eredményezik. A törvény a Vám- és Pénzügyőrség Nemzeti Adó és Vámhivatalba történő integrálásával összefüggésben módosítja az egyenruha fogalmát.

A törvény a külföldi pénznemben keletkező kamatjövedelem mellett az osztalék-, osztalékelőleg-jövedelem esetében is lehetővé teszi, hogy az adó levonása is külföldi pénznemben történjen.

A törvény az egyéni vállalkozó veszteségelhatárolására vonatkozó szabályok módosításával összhangban módosítja a mezőgazdasági őstermelőkre vonatkozó azonos tartalmú rendelkezéseket is.

A törvény az összevont adóalapba tartozó jövedelmek megállapításával kapcsolatos szabályt pontosítja.

A törvény - a 1996. évi LXXXI. törvény módosításával összhangban - módosítja az egyéni vállalkozó elhatárolt veszteségének elszámolására vonatkozó szabályokat úgy, hogy a rendelkezés biztosítja az elhatárolt veszteség felhasználásának kiegyensúlyozott ütemezését, anélkül, hogy az elhatárolt veszteség teljes összegének felhasználása korlátozás alá esne.

A törvény a Vám- és Pénzügyőrség Nemzeti Adó és Vámhivatalba történő integrálásával összefüggésben módosítja a 72. § (4) bekezdés h) pontjának rendelkezését (azon követelések felsorolása, amelyekre nem kell alkalmazni a kamatkedvezményből származó jövedelemre vonatkozó szabályokat).

A törvény pontosítja az elismert munkavállalói értékpapír-juttatási programmal összefüggő egyes jövedelem-megállapítási szabályokat, illetve programok nyilvántartásba vételének feladatát az adópolitikáért felelős miniszter hatásköréből a Nemzeti Adó- és Vámhivatal elnöke hatáskörébe rendeli.

A törvény az egyes nemzetközi egyezmények figyelembevételére vonatkozó rendelkezést tartalmaz.

A törvény a Magyar Corvin-lánc kitüntetés alapításáról és alapszabályáról szóló 2/2001. (VIII. 14.) ME rendelet, illetve a mellékletét képező alapszabály módosításával összhangban módosítja a Testület tagja által kiválasztott kiemelkedő tehetségű fiatal tudományos képzésének, kutató és alkotó munkásságának, illetve művészeti képzésének és művészi alkotó tevékenységének támogatását szolgáló, adómentesnek minősülő kifizetés elnevezését, továbbá pontosítja azt a rendelkezést, amely a katonáknak meghatározott feltételek esetén természetben adott ellátás adómentességét biztosítja és átvezeti a Vám- és Pénzügyőrség Nemzeti Adó és Vámhivatalba történő integrálásával összefüggésben szükséges módosításokat.

A 29. §-hoz

A törvény a jogszabályváltozásokkal és e törvény módosításaival összhangban hatályon kívül helyezi az Szja tv. feleslegessé vált szövegrészeit, illetve rendelkezéseit.

A mezőgazdasági őstermelő fogalmának változása: a jelenlegi szabályozás szerint őstermelő a mezőgazdasági és vidékfejlesztési támogatási szerv által vezetett ügyfél-nyilvántartási rendszerben nyilvántartott mezőgazdasági termelő magánszemély is. Ugyanakkor a nyilvántartásba számos olyan személy tartozik, akik nem végeznek tényeges őstermelői tevékenységet, ezért a jövőben indokolt az őstermelői kör szűkítése oly módon, hogy mezőgazdasági őstermelőnek kizárólag az őstermelői tevékenységet végző, őstermelői igazolvánnyal rendelkező, illetőleg családi gazdálkodó és családi gazdaság tagjaként tevékenységet végző személy minősüljön. A törvény a Vám- és Pénzügyőrség Nemzeti Adó és Vámhivatalba történő integrálásával összefüggésben hatályon kívül helyezi a Vám- és Pénzügyőrségre vonatkozó részt a Magyar Honvédség és a rendvédelmi szervezetek tagjait meghatározó fogalomban.

Megszűnik 2012. I. 1-jétől az adójóváírás intézménye, ami a számított adót csökkentette a hatályos Szja tv. 33. §-a szerint.

Megszűnik az internet-elérés támogatása (Szja tv. 71. § (1) d) pont), kikerül a béren kívüli juttatások köréből.

Az elismert munkavállalói értékpapír-juttatási program nyilvántartásba vételi szabályának változásával összefüggő hatályon kívül helyezések.

A 30. §-hoz

Az otthonvédelmi intézkedésekkel kapcsolatos egyes törvények módosításáról szóló törvény céljának elérését segítheti, ha a biztosítási kötvénykölcsön felvételével összefüggő - a magánszemély által korábban érvényesített biztosítási adókedvezmény visszafizetésére vonatkozó - szankciót a végtörlesztés céljára felvett kötvénykölcsönnel összefüggésben nem kell alkalmazni. A rendelkezést már a 2011. évre is alkalmazni lehet.

2. A társasági adóról és az osztalékadóról szóló 1996. évi LXXXI. törvény módosítása

Általános indokolás

A törvény a társasági adóról és az osztalékadóról szóló 1996. évi LXXXI. törvény (a továbbiakban: Tao. törvény) módosításait tartalmazza. A Kormány célkitűzéseivel összhangban a módosítások fő célja a társasági adóalanyok adminisztratív terheinek csökkentése, a hazai adókörnyezet versenyképességének javítása, egyes adóelkerülést célzó belföldi és külföldi ügyletek visszaszorítása, a jogalkalmazás során felmerült problémák orvoslása.

Részletes indokolás

A 31. §-hoz

A törvény alapján több, a Tao. törvényben alkalmazandó fogalom pontosításra, módosításra kerül és több fogalom bevezetésre kerül:

A törvény az adminisztrációs teher csökkentése érdekében bevezeti az adomány fogalmat. Adománynak a közhasznú, kiemelkedően közhasznú szervezeteknek, egyháznak, valamint közérdekű kötelezettségvállalás keretében adott ingyenes juttatások minősülnek, feltéve, hogy az adományozással összefüggésben vagyoni előny nem állapítható meg.

A bejelentett részesedés fogalmának módosítása biztosítja, hogy a jövőben nem szükséges bejelentést tenni abban az esetben, ha a részesedés százalékos mértéke nem, csak annak értéke nő. A rendelkezés az egységes jogértelmezés elősegítése érdekében meghatározza a bejelentett részesedés szerzésének időpontját. A rendelkezés biztosítja tovább, hogy az üzletvezetés helyére tekintettel belföldi illetőségű adózónak is lehetősége legyen bejelentést tennie azokról a részesedésekről, amelyeket a tényleges üzletvezetés helye áthelyezését megelőzően szerzett.

A törvény bevezeti a bejelentett immateriális jószág fogalmát. Bejelentett immateriális jószág az a jogdíjbevételre jogosító immateriális jószág minősül, amelyet az adózó a szerzéstől számított 60 napon belül az adóhatóságnak bejelent.

A visszaélések elkerülése érdekében a törvény alapján a jövőben az adózónak kell bizonyítania, hogy a külföldi társaság nem ellenőrzött külföldi társaság.

Új fogalmakkal bővül a Tao. törvény: termőföldből átminősített ingatlanvagyont tulajdonában tartó társaság, termőföldből átminősített ingatlan.

Termőföldből átminősített ingatlanvagyont tulajdonában tartó társaságnak az az adózó minősül, amelynek a beszámolójában az eszközök mérlegforduló-napi értékének a követelések, értékpapírok és pénzeszközök összegének figyelembe vétele nélkül számított összegéből a belföldön fekvő, termőföldből átminősített ingatlan értéke több mint 75 százalék. Termőföldből átminősített ingatlannak a termőföldből átminősített földterület (ideértve annak alkotórészeit is) minősül az átminősítését követő öt éven keresztül, kivéve, ha a termőföldet tulajdonosa az átminősítést legalább öt évvel megelőzően szerezte meg.

A kedvezményezett átalakulás fogalmának szövegpontosítása biztosítja, hogy valamennyi gazdasági társaságra (korlátolt felelősségű társaságra és részvénytársaságra) egyenlő feltételekkel vonatkozzon a kedvezményezett átalakulás fogalma. A módosítás egyértelművé teszi továbbá, hogy az a szétválás is megfelel a kedvezményezett átalakulás feltételeinek, ha a jogelőd tagja a jogutódban nem kíván részt venni, ugyanakkor a fennmaradó tagok egymás között tulajdonosi aránya nem változik.

A kedvezményezett részesedéscserére fogalmának a módosítása a visszaélések elkerülése érdekében úgy módosul, hogy kedvezményezett részesedéscserére valós gazdasági, kereskedelmi okait az adózónak kell bizonyítania, ha a megszerző társaság ellenőrzött külföldi társaságnak minősül. A módosítás azon ügyletek visszaszorítását célozza, amikor cégeladások előtt kedvezményezett részesedéscsere útján egy olyan országba helyezik át a tulajdonos társaságot, ahol a részesedés értékesítését nem adóztatják.

Az osztalék fogalmának meghatározása az Európai Unió egységes jogértelmezési gyakorlatát követi.

Új fogalmakkal bővül a Tao. törvény: saját tevékenységi körében végzett K+F tevékenység. A törvény a saját tevékenységi körben végzett K+F tevékenység fogalmát a korábbi jogértelmezéssel összhangban határozza meg. A törvény a saját tevékenységi körben végzett K+F tevékenység fogalomkörében meghatározza a közös kutatás-fejlesztési tevékenység fogalmát is.

A 32. §-hoz

A törvény alapján csökkenti a társasági adó alapját a bejelentett immateriális jószág értékesítése, apportként történő kivezetése alapján elszámolt pozitív eredmény, ha az adózó az immateriális jószágot az előírt határidőben az adóhatóságnak bejelentette és az eszközt az értékesítést (kivezetést) megelőzően legalább egy éven át folyamatosan eszközei között tartotta nyilván.

A törvény feltételes adómentességet biztosít jogdíjbevételre jogosító immateriális jószág értékesítéséből, apportként történő kivezetéséből származó pozitív eredménynek. Az adómentesség feltétele, hogy a lekötött összeget az adózó az adóévét követő három adóévben újabb jogdíjbevételre jogosító immateriális jószág szerzésére oldja fel. A feltételek nem teljesülése esetén a meg nem fizetett adót késedelmi pótlékkal növelten kell megfizetni.

A törvény újraszabályozza a közhasznú célú adományozással kapcsolatos eredményt csökkentő szabályokat.

A 33. és 35. §-hoz

Az alultőkésítettségre irányadó szabályozás módosítására vonatkozó rendelkezés szerint az alultőkésítettség megállapítása során figyelembe veendő kötelezettségnek nem csak az a kötelezettség minősül, amely alapján az adózó az eredménye terhére kamatot fizet, hanem a kamatmentes kötelezettség is. A kötelezettség csökkenthető a kötelezettségek között kimutatott összeg kölcsönként, vagy más jogcímen való továbbadásából származó, a mérlegben a befektetett pénzügyi eszközök között, a követelések között vagy az értékpapírok között kimutatott pénzkövetelés adóévi napi átlagos állományának összegével.

A 34. §-hoz

A törvény az ingatlanértékesítésből származó jövedelem adózásának általános szabályaitól eltérő rendelkezést állapít meg azokra az esetekre, amikor a termőföldből átminősített ingatlan értékesítésből származó adóköteles jövedelem meghaladja a rendelkezésben rögzített szabályok szerint megállapított szokásos eredményt.

A rendelkezést alkalmazási köre kiterjed azokra az esetekre is, amikor a termőföldből átminősített ingatlant nem értékesítik, hanem egyéb jogcímen kivezetik a könyvekből (például nem pénzbeli hozzájárulás formájában tulajdonosváltás történik). A rendelkezés továbbá biztosítja azt, hogy a szabályozás célja abban az esetben is megvalósuljon, ha nem termőföldből átminősített ingatlan, hanem az ingatlant tulajdonában tartó társaságban meglévő részesedést értékesítik (vagy más jogcímen kerül kivezetésre).

A törvény értelmében termőföldből átminősített ingatlan értékesítése (vagy a könyvekből más jogcímen való kikerülése) esetén növeli a társasági adóalapot a termőföldből átminősített ingatlan tulajdonban tartásának időszakára kiszámított szokás eredményt meghaladó jövedelem kétszerese. Termőföldből átminősített ingatlanvagyont tulajdonában tartó társaság tagjának a részesedés tulajdonban tartás időszakára kiszámított szokásos eredményt meghaladó jövedelem kétszeresével kell növelnie a társasági adóalapját, ha a részesedését értékesíti vagy azt más módon a könyvekből kivezeti.

A törvény meghatározza a termőföldből átminősített ingatlan, valamint a termőföldből átminősített ingatlanvagyont tulajdonában álló társaság fogalmát, továbbá rendelkezéseket tartalmaz a termőföldből átminősített ingatlan, illetve részesedés tulajdonban tartás időszakára jutó szokásos eredmény meghatározását illetően. Termőföldből átminősített ingatlanvagyont tulajdonában álló társaságnak az az adózó minősül, amelynek a beszámolójában az eszközök mérlegforduló-napi értékének a követelések, értékpapírok és pénzeszközök összegének figyelembe vétele nélkül számított összegéből a belföldön fekvő, termőföldből átminősített ingatlan értéke több mint 75 százalék. Szokásos eredménynek a termőföldből átminősített ingatlan, illetve részesedés bekerülési értéke 0,3 százalékának a tulajdonban tartás naptári napjaival megszorzott összege minősül. Átmeneti rendelkezés biztosítja továbbá, hogy a termőföldből átminősített ingatlanügyleteken elért kirívó mértékű jövedelem adóztatásának társasági adót érintő speciális szabályait már a rendelkezés hatályba lépését követően értékesített (kivezetett) részesedés, illetve termőföldből átminősített ingatlan adókötelezettségére is alkalmazni kell.

A 36. §-hoz

A törvény alapján az egyház a nevesített célok támogatása érdekében abban az esetben is kedvezménnyel élhet, ha a vállalkozási tevékenységéből származó eredményét nem azonnal, hanem lekötött tartalék képzése útján, későbbi adóévekben kívánja felhasználni.

A 37. §-hoz

A törvény szerint a szabályozott ingatlanbefektetési elővállalkozás, társaság vagy projekttársaság csak azon ellenérték tekintetében jogosult társasági adómentességre, amely nem kapcsolt vállalkozásától származik.

A 38. §-hoz

Az elmúlt évek - nemzetközi kitekintetésben is - túlságosan engedékeny szabályozása miatt sok cég olyan mértékben halmozott fel elhatárolt veszteséget, hogy ennek következtében a társasági adóbevételek alakulása kevésbé kiszámíthatóvá vált. Emiatt indokolt egy olyan szabály bevezetése a Tao. törvénybe, ami biztosítja az elhatárolt veszteség felhasználásának kiegyensúlyozott ütemezését, anélkül, hogy az elhatárolt veszteség teljes összegének felhasználása korlátozás alá esne.

A rendelkezés alapján az adózó csak az elhatárolt veszteség nélkül számított adóalap 50 százalékig jogosult a korábbi adóévek elhatárolt veszteségének felhasználására. A rendelkezés által az adózónak abban az esetben is társasági adófizetési kötelezettsége keletkezik, ha a korábbi évekről elhatárolt vesztesége van, függetlenül attól, hogy azt fel is kívánja használni; ugyanakkor, a rendelkezés az elhatárolt veszteség összegének teljes felhasználását nem tiltja, a rendelkezés csupán az elhatárolt veszteség felhasználásának időbeli ütemezését érinti.

A mezőgazdasági ágazatba sorolt adózónak megmarad az a lehetősége, hogy az elhatárolt veszteséget az adóévet megelőző két adóévben befizetett adójának önellenőrzéssel való módosításával is felhasználja. A rendelkezés alapján az adóévet megelőző két adóévben befizetett adó csökkentése érdekében az elhatárolt veszteség 30 százaléka használható fel adóévenként. A tárgyévben a mezőgazdasági ágazatba sorolt adózó az általános szabályok szerint használhatja fel az elhatárolt veszteségét.

A törvény szerint a jogutód abban az esetben jogosult csak a jogelőd veszteségének felhasználására, ha az átalakulás eredményeképpen a többségi befolyással rendelkező tag személye nem változik (ideértve azt az esetet is, ha a kapcsolt vállalkozása szerzi meg a többségi befolyást) vagy a jogutód társaság a jogelőd társaság tevékenységét legalább 2 naptári éven keresztül folytatja és annak természete jelentősen nem tér el a jogelőd társaság által korábban végzett tevékenységtől. A rendelkezés példálózó jelleggel meghatározza, hogy mit tekint a tevékenység jelentős változásának.

Cégvásárlás esetén az adózó nem jogosult az elhatárolt veszteség további felhasználására, ha az adózóban olyan új személy szerez többségi befolyást, aki a szerzést megelőző két adóévben az adózóban tagi jogviszonyban folyamatosan nem állt.

A 39. §-hoz

A törvény az adminisztráció egyszerűsítése érdekében biztosítja, hogy nem kell az adózás előtti eredményt a szokásos piaci árra tekintettel kiigazítani, ha annak alkalmazása a mentesítés módszere miatt nincs hatással a magyar adóalapra.

A 40. §-hoz

A törvény szerint a fejlesztési adókedvezmény jogosultságának megállapítása a jelenértéken 100 millió eurónak megfelelő forintösszeget meghaladó beruházások esetében a Kormány hatáskörébe kerül az adópolitikáért felelős miniszter helyett.

A 41. §-hoz

Szükséges átalakítani az egyszerűsített vállalkozói adóból kilépő adózók adóelőleg fizetési szabályait a társasági adóbevételek folyamatosságának biztosítása érdekében. A hatályos szabályok alapján, ha az adózó 2012-től kilép az evából és ezáltal társasági adóalannyá válik, 2013. június 30-áig nem fizet társasági adóelőleget. Speciális szabályt kell bevezetni, hogy a vonatkozó időszakban az eva időszakban fizetett adóelőleg adatai alapján társasági adóelőleg fizetési kötelezettség keletkezzen.

A 42. §-hoz

A Tao tv. 1. és 3. számú mellékletei e törvény 4. és 5. mellékletei szerint módosulnak.

A 43. §-hoz

A módosításokkal összefüggő szövegpontosításokat tartalmaz a rendelkezés.

A 44. §-hoz

Átmeneti rendelkezés biztosítja az Európai Bizottság jóváhagyó határozatával összhangban, hogy a foglalkoztatottak átlagos állományi létszámának, illetve a bérköltség növelésének bázisát három év számtani átlagához viszonyítva is meg lehet határozni.

A 45. §-hoz

Átmeneti rendelkezések.

A 46. §-hoz

Hatályon kívül helyező rendelkezések.

3. Az egyszerűsített közteherviselési hozzájárulásról szóló 2005. évi CXX. törvény módosítása

Általános indokolás

A törvény módosítja az egyszerűsített közteherviselési hozzájárulásról szóló 2005. évi CXX. törvényt (a továbbiakban: Ekho. törvény). A módosítás célja, hogy az adózási mód választására jogosító foglalkozások felsorolását összhangba hozza a 2011. január 1-jétől hatályos statisztikai nomenklatúrával, a FEOR-O8-cal. A módosítás nem jelent érdemi változást, azonban jelentősen megkönnyíti a jogalkalmazást.

Részletes indokolás

A 47-48. §-hoz

A hatályos szabályozás a már hatályon kívül helyezett statisztikai nomenklatúrán, a FEOR-93 Foglalkozások Egységes Osztályozási Rendszerén alapul. A törvény az ekho választására jogosító tevékenységeket a jelenleg hatályos FEOR-08 besorolási rendszer alapján határozza meg úgy, hogy az érintettek köre érdemben ne változzon.

A 49. §-hoz

Az ekhoval teljesített közterhek szabályának pontosítása.

Az 50. §-hoz

Az Ekho. törvény azon rendelkezésének módosítása a szociális hozzájárulási adó bevezetésével összefüggésben, amely arról rendelkezik, hogy milyen közterhek megfizetése teljesül az ekho megfizetésével.

Az 51. §-hoz

Az Ekho. törvény fő szabálya szerint a kifizetőt terhelő - megállapított és a magánszemélytől levont - ekhót a kifizető az Art. rendelkezései szerint vallja be és fizeti meg.

E szabálytól eltérően a magánszemély magánnyugdíjpénztári tagsága esetén a kifizető a tárgyhót követő hónap 12-éig a magánszemélyt terhelő, 15 százalékos mértékkel levont ekho összegének 26 százalékát - ha az meghaladja a száz forintot - a magánszemély magánnyugdíjpénztára részére utalja át. A kifizető a magánnyugdíjpénztárnak átutalt összeget a magánszemély magánnyugdíjpénztárához vallja be. A magánszemély magán-nyugdíjpénztári tagsága esetén a kifizető az állami adóhatóságnak benyújtandó bevallásában - ha az ekhót a magánszemélyt megillető kifizetésből 15 százalékos mértékkel volt köteles levonni - az ekhoalapot képező bevétel 11,1 százalékát tünteti fel fizetési kötelezettségként. Ha a magánszemély magánnyugdíjpénztára részére átutalandó összeg nem haladja meg a száz forintot, azt levonni, bevallani és megfizetni nem kell.

Az 52. §-hoz

A magánnyugdíjpénztár-tag magánszemélyek esetében módosítani szükséges az ekho adóhatósághoz beérkezett összegének megosztására vonatkozó szabályokat. Az adóhatósághoz bevallott és befizetett ekhoból az adóhatóság 85,6 százalékot személyi jövedelemadóként tart nyilván, 14,4 százalékot pedig az Egészségbiztosítási Alapnak utal át.

Az 53. §-hoz

Szövegcserével pontosítja az ekho választására jogosító foglalkozások új nomenklatúra szerinti meghatározásával összefüggő részeket, valamint az ekho megoszlására vonatkozó egyes rendelkezéseket.

Az 54. §-hoz

Az ekho Nyugdíjbiztosítási és Egészségbiztosítási Alap közötti megosztására vonatkozó szabály hatályon kívül helyezése a szociális hozzájárulási adó bevezetésével összefüggésben.

II. Fejezet

A regisztrációs adót és a jövedéki adót érintő módosítások

4. A regisztrációs adóról szóló 2003. évi CX. törvény módosítása

Általános indokolás

A regisztrációs adóról szóló 2003. évi CX. törvény (a továbbiakban: Rega. tv.) törvény szerinti módosításai egyfelől a gyorsabb és egyszerűbb ügyintézést, valamint a gazdálkodók adminisztrációs terheinek csökkentését szolgálják. A törvény másfelől a költségvetés regisztrációs adóbevételének szinten tartása, a környezetvédelmi szempontok fokozott érvényesítése érdekében, valamint a nagyteljesítményű, új autók magyarországi forgalomba-helyezésének elősegítése érdekében módosítja az adótétel-táblázatot.

Részletes indokolás

Az 55-66. §-hoz

A módosítás célja, hogy az EGT-ben székhellyel rendelkező, gépjárműbérbeadással foglalkozó flotta-üzemeltető a tulajdonában, üzemben tartásában lévő személygépkocsi belföldi illetőségű személy részére 30 napon túli bérbe adása esetén a regisztrációs adót megfizesse. Ennek érdekében a flotta-üzemeltető adózónak a bérbeadást követő 15 napon belül kezdeményeznie kell a regisztrációs adómegállapítási eljárást a vámhatóságnál. A regisztrációs adó összege a Rega. tv. Mellékletének I. és II. része szerinti megállapított adó - bérlet időtartammal arányos - összege.

A gépjárműflotta-üzemeltető által belföldi illetőségű személynek bérbe adott - külföldi rendszámú - személygépkocsik regisztrációs adókötelezettségére vonatkozóan a gépjárműflotta-üzemeltető fogalmát az értelmező rendelkezés tartalmazza. A szabályozás kijátszásának megakadályozása érdekében szigorúbb feltételt szab a gépjárműflotta-üzemeltetőre, oly módon, hogy a gépjárműflotta-üzemeltetőnek legalább 50 darab helyett legalább 100 darab külföldi rendszámú személygépkocsi tulajdonosának kell lennie.

A gépjárműflotta-üzemeltetők regisztrációs adókötelezettségére vonatkozó módosítás rögzíti, hogy ha a bérleti szerződés az eredeti megállapodásban rögzített időtartamnál hamarabb megszűnik, akkor az adóalany az általa megfizetett adó és a szerződés lejárta alapján számított adó különbözetét visszaigényelheti. További pontosítás, hogy a külföldi rendszámú gépjármű magyarországi használata kapcsán felmerülő bírságfizetés alól a vámhatóság által kiadott igazolás ad mentesülést.

A módosítás harmonizálja a regisztrációs adóról szóló 2003. évi CX. törvény 4. § (6) bekezdésében és a 2011. évi XCVI. törvény 46. §-ában foglalt szabályt az üzembentartó regisztrációs és díjfizetési kötelezettségeire vonatkozó közlekedési tárgyú törvényekben található szabályokkal, mint a közúti közlekedésről szóló 1988. évi I. törvény 2. §, 9/D. § (3) bekezdése, 15. § (2) bekezdése, 23. § (6) bekezdése 25/B. §-a és a közúti közlekedési nyilvántartásról szóló 1999. évi LXXXIV. törvény rendelkezései.

Az módosítással megteremthető az adótörvények és a közlekedési tárgyú törvények közötti összhang és a gépjárművek külföldi székhelyű, telephelyű tulajdonosa esetén is lehető válik az adókötelezettség teljesítése, mind a belföldi üzembentartók, mind a pénzügyi képviselők által, amelyre a módosítás nélkül nem lett volna lehetőség.

A Rega. tv. Melléklete tartalmazza az új adótételeket.

5. A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény (a továbbiakban: jövedéki törvény) törvény szerinti módosításai a gazdálkodók adminisztrációs terheinek csökkentését, az adminisztráció egyszerűsítését, valamint a visszaélések visszaszorítását szolgálják.

A gazdálkodók adminisztrációs terheinek csökkentésére a törvény több változtatást is megfogalmaz. Így jelentősen egyszerűsödik a kisüzemi sörfőzdékre vonatkozó szabályozás, lehetővé válik továbbá a termelői borkimérésekben a saját előállítású szőlőbor kannából, hordóból hivatalos zár nélkül elvitelre történő értékesítése, illetve a termelői borkimérés szabályai a termelők által működtetett üzletekre is kiterjesztésre kerülnek. Kibővül a megbízható engedélyesek köre az AEO tanúsítvánnyal rendelkezőkkel, így esetükben is csak a jövedéki biztosíték 50%-át kell teljesíteni. A törvény értelmében a jövőben már nem szükséges az engedélyezési, nyilvántartásba vételi eljárások keretében az adóhatóság számára rendelkezésre álló, valamint a cégnyilvántartásban szereplő dokumentumok benyújtása.

Lehetővé válik a sör, gyümölcsbor, pezsgő adómentes, saját fogyasztásra történő házi előállítása előzetes bejelentési kötelezettség mellett.

Részletes indokolás

A 67. §-hoz

2012. január 1-jétől a vámazonosító szám kiadása iránti kérelmet már nem csak a vámhatóságnál, hanem az állami adóhatóságnál is lehet kezdeményezni.

A 68. §-hoz

Az ásványolaj-adóraktáraknak ahhoz, hogy mentesüljenek a jövedéki termék előállításának jogkövetkezménye alól, be kell jelenteniük a vámhatóságnak az ásványolajtermékek átminősítését. Az átminősítés oka lehet véletlen keveredés, vagy a termék felhasználási céljában bekövetkező változás (pl.: a terméket az adóraktár nem adóköteles üzemanyagként, hanem adómentes egyéb ellenőrzött ásványolajként tartja nyilván, értékesíti). Tekintettel arra, hogy ez utóbbi esetben a termék tulajdonságai, illetve vámtarifaszáma nem változik, nem szükséges az átminősítéshez a vámhatóság közreműködése, ezért ezt a törvény kivételként fogalmazza meg.

A törvény szerint a természetes személyek által saját fogyasztásra végzett sör, bor és pezsgő előállítás nem minősül jövedéki termék belföldi előállításának, s így e tevékenység mentesül az adóraktári kötelezettség alól.

A megbízható adóraktár-engedélyes, adómentes felhasználó, valamint felhasználói engedélyes fogalmát a törvény kibővíti azoknak a gazdálkodóknak a körével, akik a vámhatóságnál egy szigorú engedélyezési eljáráson már keresztülmentek, s engedélyezett gazdálkodói státusszal (AEO tanúsítvány) rendelkeznek. Így az AEO tanúsítvánnyal rendelkezőknek is csak az egyébként nyújtandó jövedéki biztosíték 50%-ával megegyező összegű biztosítékot kell nyújtaniuk.

A saját előállítású szőlőbor értékesítési lehetőségeinek bővítése, egyszerűsítése érdekében a törvény módosítja a termelői borkimérés fogalmát.

A 69. §-hoz

Abban az esetben, ha az ásványolaj adóraktárban bioetanolból ETBE-t állítanak elő benzinhez történő hozzákeverés céljából, nem biztosított a felfüggesztett adókötelezettség alóli mentesülés, mert az a hatályos szabályok szerint csak jövedéki termék előállítása esetén következik be, viszont az ETBE - mivel közvetlenül nem használható fel üzemanyagként - nem minősül jövedéki terméknek. A törvény ezért ezzel az esettel bővíti ki az adómentességi jogcímeket.

A 70. §-hoz

Az elmúlt években tapasztalt visszaélésekre tekintettel a törvény szűkíti annak a lehetőségét, hogy a bejegyzett kereskedők az adó megfizetése nélkül hozhassanak be a jövedéki biztosíték összegét többszörösen meghaladó mennyiségben jövedéki termékeket. Így a még meg nem fizetett adókötelezettség összege mindenkor legfeljebb 50%-al, illetve 50 millió Ft-al haladhatja meg a jövedéki biztosíték összegét.

A 71. §-hoz

Az adóbehajtásra vonatkozó európai uniós szabályozás változása miatt szükséges technikai módosítás.

A 72. §-hoz

Az uniós szabályozás 2012. július 1-jétől hatályba lépő módosulásának megfelelően a 3811 vámtarifaszámú termékek ellenőrzött körbe kerülnek. Ennek megfelelően megszűnik ezen termékek megfigyelt termék státusza, valamint a speciális üzemanyag-adalék kategória. Ily módon - valamint tekintettel arra, hogy a biodízel jelenleg is ellenőrzött körbe tartozik - nincs szükség speciális szabályok alkalmazására az adóraktár-engedélyes ezen termékekre vonatkozó nyilvántartási, elszámolási kötelezettsége kapcsán.

A kisüzemi sörfőzdék 1990-es évek első felében még 300 körüli száma napjainkra 50 körülire csökkent. Nemzetgazdasági érdek fűződik ugyanakkor a kisvállalkozások EU konform módon való kedvezményezésére, amellett, hogy a „kézműves” sörkészítés bővíti a kínálatot s egyben kulturális értéket is teremt. A törvény ezért olyan adó- és adminisztratív könnyítések bevezetését irányozza elő, amelyek a közösségi jog által megengedettek, de nem vezetnek az ellenőrizhetőség aránytalan csökkenéséhez. A törvény szerint a sörfőzdéknek - több más, a jövedéki törvény más rendelkezéseibe épített könnyítés mellett - termékmérleg párhuzamos vezetése helyett elegendő a számviteli szabályoknak megfelelő készletnyilvántartást vezetniük.

A 73. §-hoz

A sörfőzdék adminisztratív terheinek csökkentését szolgálja a törvény azzal, hogy a jelenlegi kötelezően előírt elektronikus vevőnyilvántartás vezetése helyett választhatóvá válik számukra a vevőnyilvántartás elektronikus vagy papír alapú vezetése és az abból történő adatszolgáltatás.

A 74. §-hoz

A törvény értelmében a mezőgazdaságban felhasznált gázolaj utáni adó-visszaigénylőkre is alkalmazandó lesz az az általános szabály, hogy az adóhatóság felé elektronikus adóbevallásra kötelezettek elektronikus úton nyújtsák be a vámhatóság felé az adó-visszaigénylési kérelmüket, hiszen ez számukra többlet-terhet nem jelent, sőt megkönnyíti a vámhatósággal a kapcsolattartást. (Természetesen azon adózók, amelyek nem elektronikus úton nyújtják be bevallásukat az adóhatósághoz, továbbra is papíralapon kérhetik a vámhatóságtól a gázolaj-visszatérítést.)

A 75. §-hoz

A törvény egységesíti és egyszerűsíti az egyes engedélyezési és egyes nyilvántartásba vételi eljárások eljárási szabályait azáltal, hogy meghatározza a dokumentumok benyújtásának rendjét, valamint eltekint azon adatok tekintetében az igazolások bekérésétől, amelyek az adóhatóság saját nyilvántartásában, valamint a cégnyilvántartásban rendelkezésre állnak.

A 76. §-hoz

A 3811 vámtarifaszámú termékek ellenőrzött körbe kerülnek.

A 77. §-hoz

A törvény meghatározza a 3811 vámtarifaszámú termék adómértékét. Az a benzin adómértékével egyezik meg, ha benzinhez keverik, a gázolaj adómértékével egyezik meg, ha gázolajhoz keverik, egyéb esetekben, azaz ha nem üzemanyag célra kerül felhasználásra, akkor 0 Ft/ezer liter.

Emelkedik az E85 üzemanyag adómértéke oly módon, hogy a bioetanol részre a 40 000 Ft/ezer literes adómérték helyett 70 000 Ft/ezer literes adómérték vonatkozik. Ily módon teljesül az az uniós elvárás, hogy a benzin és az E85 ára közötti különbség csak bioetanol rosszabb hatásfokára terjedjen ki.

A 78. §-hoz

A módosítás célja a földgázellátási üzemzavar kialakulásának idejére alkalmazható, gázolaj utáni jövedéki adó-visszatérítés bevezetése a földgázról gázolajra áttérő, 500 m3/óra lekötött kapacitású földgázfogyasztókra kiterjedően. A jövedéki adó-visszatérítés csak az adóraktárból adózottan, legkorábban az üzemzavar - rendeletben történő - kihirdetését öt munkanappal megelőzően beszerzett és az üzemzavar fennállása alatt, valamint az azt követő két munkanapon felhasznált gázolajra érvényesíthető, és a tüzelési célú gázolajra megállapított EU minimumszintig történik. A visszaigényléseket, illetve a tényleges felhasználást a vámhatóság a kötelezően benyújtandó adatok (gázolaj nyitó- és zárókészlet, napi felhasználás felhasználási helyek szerinti bontásban és összesítve) alapján ellenőrzi, és helyszíni ellenőrzéseket is végezhet. A törvény előírja továbbá, hogy a jövedéki adó-visszatérítésre jogosultnak belső bizonylatokkal kell igazolnia a gázolaj földgáz helyett történő felhasználását.

A gázkrízis esetén alkalmazható adó-visszaigénylés állami támogatásnak minősül, ezért a törvény szerepelteti a jövedéki törvényben az uniós csoportmentességi rendeletre történő hivatkozást.

A 79. §-hoz

Uniós irányelvi előírás, hogy a kereskedelmi gázolaj adómértékének el kell értenie a gázolajra meghatározott uniós adóminimumot. A 2012-re vonatkozó gázolaj adóminimum (96,5 Ft/liter), mely a 2011. október 1-jei forint/euro árfolyam alapján kerül meghatározásra, jelentősen meghaladja a 2011-re vonatkozó adóminimumot (90,4 Ft/liter), ezért szükséges a kereskedelmi gázolaj adókedvezményének korrigálása, csökkentés 19,50 Ft/literről 17 Ft/literre.

Tekintettel arra, hogy az adó-visszaigénylés állami támogatásnak minősül, a törvény hivatkozik az uniós csoportmentességi rendeletre.

A 80. §-hoz

A törvény meghatározza, hogy 3811 vámtarifaszámú terméket egyébásványolaj-gyártó adóraktárban lehet előállítani, ugyanakkor annak érdekében, hogy a gazdálkodókat ne terhelje aránytalanul nagy teher a jelenlegi szabályozáshoz képest, a kizárólag ilyen termékek előállításával foglalkozó adóraktárak esetében az általánosnál kisebb mértékű jövedéki biztosíték, valamint tároló kapacitás kötelezettséget ír elő.

A 81. §-hoz

A törvény a felhasználói engedélyes esetében is előírja - más engedélyesekhez hasonlóan -, hogy a jövedéki biztosítéknak a tevékenység végzésének teljes időtartamára, illetve azt követően az adófizetési kötelezettség fedezetére is érvényesnek kell lennie.

A 82. §-hoz

Az üzemanyag-adalék és a biodízel speciális megfigyelt státuszának megszűnésével a módosítás kiveszi a jövedéki törvény 62. § (6) bekezdéséből az ezen termékek importálására, exportálására és tagállami kereskedelmére vonatkozó speciális rendelkezéseket.

A 83. §-hoz

A törvény célja a kenőolajokkal tapasztalt visszaélések visszaszorítása, az érintett ásványolaj termékek beszerzésének, szállításának könnyebb, átláthatóbb ellenőrzése. Ennek érdekében bejelentési kötelezettség kerül előírásra a termékek beszerzése, szállítása esetén. A bejelentés elmulasztásának szankcióját a jövedéki törvény XVII. fejezete tartalmazza.

A 84. §-hoz

A módosítás révén a nem szeszes italnak minősülő alkohol termékek, így például a tiszta szesz adómértéke az alkoholtermékekre irányadó az alacsonyabb adómértékkel adóznak. (A 2011. november 1-jétől hatályos szabályozás szerint ezen termékekre a magasabb adómérték vonatkozik.)

A 85. §-hoz

A törvény a piacokon, vásárokon való értékesítés körével bővíti az adózott, zárjeggyel ellátott bér- és magánfőzött párlatok értékesítési lehetőségeit.

A 86. §-hoz

A törvény az adómentes, magánfőzött párlat esetében megteremti a hatósági származási igazolvány igénylésének lehetőségét annak érdekében, hogy a magánfőzők a párlat eredetét igazolni tudják a pálinkaversenyeken.

A 87. §-hoz

A törvény a bejegyzett kereskedők esetében a módosításhoz hasonlóan - szintén az elmúlt években tapasztalt visszaélésekre tekintettel - az alkoholtároló adóraktár esetében is módosítja a jövedéki biztosítékra vonatkozó szabályozást oly módon, hogy a még meg nem fizetett adókötelezettség összege legfeljebb 50%-kal, illetve 50 millió Ft-tal haladhatja meg a jövedéki biztosíték összegét.

A 88. §-hoz

A törvény értelmében a gazdálkodók terheinek egyszerűsítése, valamint az adófizetési kötelezettség hatékonyabb nyomon követhetősége, ellenőrizhetősége érdekében a sör adóalapja a hektoliterenkénti Balling- (Plató-) fok helyett a hektoliterenkénti alkoholfokra változik.

A törvény a kisüzemi sörfőzdékben előállított sörre - a kisüzemi sörfőzdék kedvezményezése érdekében - 50%-os, kedvezményes adómértéket vezet be.

A törvény megteremti továbbá annak a lehetőségét, hogy a természetes személyek - a szőlőbor házi előállításához hasonlóan - sört adómentesen, házilag állíthassanak elő, kizárólag saját fogyasztásra, háztartásonként évi 1000 liter mennyiségig, előzetes bejelentési kötelezettség mellett.

A 89. §-hoz

A törvény definiálja - az uniós vonatkozó szabályozással összhangban - a kisüzemi sörfőzde fogalmát, így csak a más sörgyártó üzemektől jogilag és gazdaságilag független kisüzemek alkalmazhatják a kedvezményes szabályokat.

A törvény az alkoholtároló adóraktár esetében meghatározásra kerülő új jövedéki biztosítékra vonatkozó szabályozással összhangban határozza meg a sörtároló adóraktár jövedéki biztosítékát.

A kisüzemi sörfőzdék terheinek csökkentése érdekében a törvény a nyújtandó jövedéki biztosíték összegét 1 millió forintról 500 ezer forintra csökkenti, valamint előirányozza, hogy a sörfőzdét üzemeltető vállalkozások mentesüljenek a független könyvvizsgáló által hitelesített mérleg készítésének követelménye alól.

A törvény szerint a házi sörfőzést végző természetes személyeknek nem kell bejelenteniük a vámhatóság felé a sör előállítására alkalmas üstök birtokolását.

A 90. §-hoz

A törvény megteremti annak a lehetőségét, hogy a természetes személyek - a szőlőbor házi előállításához hasonlóan - gyümölcsbort is adómentesen, házilag állíthassanak elő kizárólag saját fogyasztásra, háztartásonként évi 1000 liter mennyiségig, előzetes bejelentési kötelezettség mellett.

A 91. §-hoz

A törvény az alkoholtároló és sörtároló adóraktár esetében meghatározásra kerülő új jövedéki biztosítékra vonatkozó szabályozással összhangban határozza meg az egyéb bortároló adóraktár jövedéki biztosítékát.

A 92. §-hoz

A saját előállítású szőlőbor értékesítési lehetőségeinek bővítése, egyszerűsítése, a borászatok adminisztratív terheinek csökkentése érdekében a törvény megszünteti a hivatalos zárazás kötelezettségét, ha a szőlőbort termelői borkimérésben, borkóstolás céljából helyben fogyasztásra vagy elvitelre mérik ki, továbbá ha a bort nem újratölthető lezárású, felbontást követően levegőmentes, ezért hosszabb idejű tárolást biztosító bag-in-box kiszerelésben szállítják, értékesítik.

A 93. §-hoz

A törvény megteremti annak a lehetőségét, hogy a természetes személyek - a szőlőbor házi előállításához hasonlóan - pezsgőt adómentesen, házilag előállíthassanak kizárólag saját fogyasztásra, háztartásonként évi 1000 liter mennyiségig, előzetes bejelentési kötelezettség mellett.

A 94. §-hoz

A törvény az alkoholtároló, a sörtároló és az egyéb bor tároló adóraktár esetében meghatározásra kerülő új jövedéki biztosítékra vonatkozó szabályozással összhangban határozza meg a pezsgő tároló adóraktár jövedéki biztosítékát.

A 95. §-hoz

Technikai módosítás, a törvény a vonatkozó uniós irányelv kategóriáival hozza összhangba a magyar szabályozás szövegezését.

A törvény egyértelműsíti, hogy a dohánygyártmányok adózásával összefüggésben az általános forgalmi adó kötelezettséget is figyelembe kell venni.

A 96. §-hoz

A törvény egyértelműsíti, hogy a dohánygyártmányok adózásával összefüggésben az általános forgalmi adó kötelezettséget is figyelembe kell venni.

A 97. §-hoz

A törvény egyértelműsíti, hogy a dohánygyártmányok adózásával összefüggésben az általános forgalmi adó kötelezettséget is figyelembe kell venni.

A zárjegyköteles alkoholtermékek körében a zárjegy digitális eszközzel is leolvasható azonosítóval (vonalkóddal) van ellátva. Ezzel párhuzamosan évek óta él a forgalmazók adatszolgáltatási kötelezettsége a vámhatóság felé. A 2008-ban bevezetett intézkedés sikeresnek bizonyult, a vámhatóság azóta hatékonyabban tud fellépni az illegális kereskedelem ellen, helyszíni ellenőrzései során azonnal ki tudja szűrni az adórendszer megkerülésével a kereskedelembe került termékeket. A zárjegyek egységesítése mind a hatóság mind a forgalmazók szempontjából olcsóbbá és rugalmasabbá tette a zárjegyezés folyamatát, az internetes bejelentési rendszer pedig elenyészővé az adminisztrációs terhet.

A törvény - a zárjeggyel kapcsolatos kedvező tapasztalatok alapján - az adójegyekre is kiterjeszti az érzékeny termékek egyedi azonosításban rejlő lehetőségeket. Így az adójegyen is megjelenik 2012. május 1-jétől a vonalkód, majd a dohánytermékekkel kapcsolatban is bevezetésre kerül 2012. július 1-jétől az adatszolgáltatási kötelezettség. Ezek az intézkedések hozzájárulnak ahhoz, hogy a későbbiekben az adójegy rendszer korszerűsödjön, s a papír helyét az e-adójegy vegye át, ami jelentős költségmegtakarítást és adminisztráció egyszerűsítést jelent.

A 98. §-hoz

A törvény egyértelműsíti, hogy a dohánygyártmányok adózásával összefüggésben az általános forgalmi adó kötelezettséget is figyelembe kell venni.

A 99. §-hoz

Az üzemanyag-adalék fogalmának megszűnése miatt szükséges módosítás.

A kisüzemi sörfőzés további segítése céljából a kisüzemi sörfőzdékben előállított sör terítőjárat keretében folytatott nagykereskedelmi értékesítésének könnyítése érdekében indokolt a jogszabályi követelmények további enyhítése, így az e tevékenyéghez szükséges jövedéki biztosíték összege 22 millió forintról 500 ezer forintra csökken, melyre a sörfőzde adóraktári engedélyének biztosítéka már fedezetet fog nyújtani, a szükséges raktárméret pedig 100 m2-ről 20 m2-re csökken.

A 100. §-hoz

Az üzemanyag-adalék és a biodízel speciális megfigyelt státuszának megszűnése miatt a módosítás kiveszi a jövedéki törvény 105. § (3) bekezdéséből az ezen termékek jövedéki engedélyes kereskedelmére vonatkozó speciális rendelkezéseket.

A 101. §-hoz

Tekintettel arra, hogy a kereskedelmi szabályok értelmében az előállítás helyén végzett termelői borkimérés nem feltétlenül minősül üzlethelyiségben folytatott értékesítésnek, a törvény kiemeli ezt az értékesítési formát az üzlethelyiségre vonatkozó követelmény alól.

A 102. §-hoz

Az üzemanyag-adalék és a biodízel speciális megfigyelt státuszának megszűnése miatt a módosítás kiveszi a jövedéki törvény 110. § (15) bekezdéséből az ezen termékek nem jövedéki engedélyes kereskedelmére vonatkozó speciális rendelkezéseket.

A 103. §-hoz

A kenőolajokkal kapcsolatos kereskedelem bejelentésére vonatkozó kötelezettség elmulasztása esetén alkalmazandó mulasztási bírság felső határa megfelel az egyéb adminisztrációs kötelezettség (nyilvántartás vezetés) megsértésénél alkalmazott mértékeknek.

A 104. §-hoz

A törvény az azonos elbírálás érdekében, az értékesítésre vonatkozó szabályok be nem tartása esetére, a magánfőzőhöz hasonlóan jövedéki bírságot ír elő a párlat előállítását végző bérfőzetőnek is. A törvény értelmében továbbá a házi sörfőzésre, egyéb bor, pezsgő előállításra vonatkozó rendelkezések megsértése jövedéki bírság alkalmazását vonja maga után.

A 105. §-hoz

A törvény az azonos elbírálás érdekében szükségesen - az alkoholtermékek előállításához hasonlóan - a sör előállításához jogosulatlanul használt berendezések esetében megteremti a lefoglalás lehetőségét a vámhatóság számára.

A gyorsított eljárás tényleges gyorsítása érdekében a törvény kimondja, hogy ilyen eljárás alkalmazása esetén nincs lehetőség a lefoglalással szemben kifogással élni.

A 106. §-hoz

A dohányirányelvek technikai kodifikációja, az adóbehajtási európai uniós szabályozás változása, valamint a 3811 vámtarifaszámú termékek ellenőrzött körbe vonásáról szóló bizottsági határozat kodifikációja következtében a jogharmonizációs záradék szükséges korrekciója.

A 107. §-hoz

A kisüzemi sörfőzés új kedvezményeinek bevezetésével a jelenlegi sörfőzdék a törvény értelmében csak abban az esetben minősülhetnek továbbra is sörfőzdének, ha 2011. december 28-ig nyilatkoznak a vámhatóság felé a kisüzemi sörfőzdékre vonatkozó feltételek teljesüléséről (arról kell nyilatkozniuk, hogy más sörgyártó üzemektől jogilag és gazdaságilag függetlenek, valamint nem licencia alapján működnek).

A törvény rendelkezik arról, hogy a 2012. január 1-jén hatályba lépő, módosított adókedvezményt a hatályba lépés napján vagy azt követően beszerzett gázolajra kell alkalmazni.

A 108. §-hoz

Felhatalmazó rendelkezések.

A 109. §-hoz

Jogtechnikai módosítások, valamint a törvény rendelkezik arról, hogy 2012. május 1-jétől az adójegy vonalkód formájában is tartalmazza az adójegy sorszámát, valamint lehetővé teszi számlától eltérő számviteli okmányok elfogadását is szállítólevélként, ha azok tartalmazzák a szállítólevél esetében előírt adatokat. A törvény továbbá átvezeti a jelölt gázolaj jelöléséhez használt anyagok alkalmazásáról szóló új uniós határozat számát.

A 110. §-hoz

Jogtechnikai módosítások. Feleslegessé vált a gyakorlat fényében annak előírása, hogy az üzemanyagtöltő állomások többműszakos üzemelés esetén ne csak naponta, hanem műszakonként vezessék forgalmi nyilvántartásukat.

A törvény a 3811 vámtarifaszámú termékek ellenőrzött körbe vonása kapcsán szükséges jogtechnikai módosításokat tartalmaz, valamint a dohánytermékek kiszerelésének a jövedéki törvény szabályozási körébe nem tartozó szabályait 2012. július 1-jei hatállyal kiemeli a jövedéki törvényből, e szabályokat kormányrendelet tartalmazza.

6. A földgázellátásról szóló 2008. évi XL. törvény módosítása

A 111. §-hoz

A törvény szerint az energiapolitikáért felelős miniszter felhatalmazás kap arra, hogy a földgázellátási üzemzavarban földgáz helyett felhasznált gázolaj jövedéki adó visszatérítéséhez kapcsolódóan rendeletben határozza meg a ilyennek minősülő üzemzavar bekövetkezését és idejét.

7. Az általános forgalmi adóról szóló 2007. évi CXXVI. törvény módosítása

Általános indokolás

Az Áfa tv. módosításával az államadósság csökkentése, a hiánycél tartása érdekében 2 százalékponttal emelkedik az általános forgalmi adókulcs. A módosítás emellett a jogalkalmazást és a jogértelmezést segíti.

Részletes indokolás

A 112. §-hoz

A törvény pontosítja a közhatalmi tevékenység fogalmát annak érdekében, hogy egyértelműbb legyen annak meghatározása, hogy mely állami/önkormányzati tevékenység minősül közhatalminak, ezért áfa hatályán kívüli, és mely nem, ezáltal áfa köteles. Így a törvény elhagyja a közhatalmi tevékenységnek való minősülés feltételei közül egyrészt azt a feltételt, hogy a közhatalmi tevékenységnek a létesítő okiratban is szerepelnie kell, másrészt azt a feltételt, hogy a tevékenység során okozott kárra a Ptk. 349. §-ában megfogalmazott államigazgatási jogkörben okozott kárért való felelősségre vonatkozó rendelkezései alkalmazandóak. Ez utóbbi oka, hogy amennyiben egy szerv közhatalmi tevékenységet gyakorol, abból automatikusan következik, hogy a Ptk. hivatkozott szabálya szerint kell a tevékenységéért felelősséget viselnie.

A 113. §-hoz

A törvény rendezi, hogy költségvetési szerveknek az államháztartásról szóló törvény szerinti átalakítása is jogutódlással történő megszűnésnek minősül az Áfa tv. alkalmazásában.

A 114. §-hoz

A törvény értelmében láncügyletek során a korábbi szabályozással szemben kizárólag az ügyletben közbenső értékesítőként résztvevő adóalany számára adott annak a lehetősége, hogy a törvényi vélelmet, mely szerint beszerzőként vett részt az ügyletben, megdöntse és bizonyítsa, hogy értékesítőként járt el.

A 115. §-hoz

A Közösségen belüli ügyletekre vonatkozó tagállami gyakorlatok egységesítése és a VIES rendszerben lekérdezhető információk közötti összhang megteremtése érdekében úgy módosul az Áfa tv., hogy ha a vevő az adófizetésre kötelezett, a főszabály alá tartozó szolgáltatásnyújtásokkal összefüggésben nyújtott előleg adófizetési kötelezettséget keletkeztet.

A 116. §-hoz

A törvény rendezi, hogy az adóalap abban az esetben is csökken, ha a felek tévesen magasabb összeget számláztak ki, mint amiben megállapodtak, továbbá, ha a teljesítést megelőzően adott előleget a teljesítés hiánya miatt részben fizetik csak vissza.

A 117. §-hoz

Az előleg részbeni vagy egészben visszatérítése miatti adóalap csökkenést lekövetve rendelkezik a törvény a kiállított számla ez esetben történő érvénytelenítésének, illetve módosításának kötelezettségéről.

A hatályos szabályok értelmében nem kell önellenőrizni az adóalanynak abban az esetben, ha adóalap csökkenés miatt válik szükségessé a korrekció. Az adóalanyok adminisztratív terheinek csökkentése érdekében a törvény tovább bővíti azt a kört, amely esetben nem kell önellenőrizni. Így amennyiben a fizetendő adó csökken, de azt nem az adóalap csökkenése eredményezte, hanem például egy tévesen alkalmazott magasabb adómérték, akkor sem önellenőrzéssel kell azt az adóalanynak korrigálnia.

A 118. §-hoz

A törvény 2012. január 1-jétől 25 százalékról 27 százalékra emeli a normál áfa kulcsot.

A 119. §-hoz

A törvény meghatározza, hogy mekkora a normál áfa kulcshoz tartozó „felülről számított” áfa tartalom, amely 20 százalékról 21,26 százalékra emelkedik 2012. január 1-jétől.

A 120. §-hoz

A Közösségen belüli ügyletekre vonatkozó tagállami gyakorlatok egységesítése és a VIES rendszerben lekérdezhető információk közötti összhang megteremtése érdekében úgy módosul az Áfa tv., hogy ha a vevő az adófizetésre kötelezett, a főszabály alá tartozó szolgáltatásnyújtásokkal összefüggésben nyújtott előleg adófizetési kötelezettséget keletkeztet.

A 121. §-hoz

A törvény egyrészt a hatályos értelmezésnek megfelelően rögzíti, hogy az adóalany az adott beszerzés tekintetében áthárított előzetesen felszámított adóra vonatkozó levonási jogát az elévülési időn belüli adómegállapítási időszakokban gyakorolhatja. Ennek eredményeként egyértelművé válik, hogy az adóalany az Art.-ban meghatározott elévülési idő kezdetétől számított öt éven belül szerepeltetheti levonható adóként a rá ezen időszak alatt áthárított áfát. A törvény szerint ugyanez az időkorlát vonatkozik a levonható adóként beállított áfa „görgetésére” is.

A 122. §-hoz

A törvény egyértelművé teszi, hogy a tárgyi eszközre vonatkozó figyelési időszak alatti korrekciót az adóalanyoknak a tárgyi eszközök tekintetében egységesen a naptári év utolsó adómegállapítási időszakában kell elvégezni az arra a naptári évre vonatkozóan számított levonási hányados alapján.

A 123. §-hoz

A hatályos szabályozás értelmében az adóhatóságnak tájékoztatási kötelezettsége van a tekintetben, hogy az ingatlant értékesítő adóalany élt-e és milyen terjedelemben az adófizetés választásának lehetőségével. Az adóalanyok és az adóhatóság adminisztratív terheinek csökkentése érdekében, az adóhatóság a honlapján teszi közzé ezt az információt. A törvény értelmében ezen információnak a honlapon történő közzétételével az adóhatóság eleget tesz a tájékoztatási kötelezettségének.

A 124. §-hoz

A hatályos szabályozás értelmében az Áfa törvényben szabályozott adóraktározási eljárás hatálya alatt álló termékek értékesítése levonási jog mellett adómentes. Abban az esetben azonban, ha az adómentesen értékesített terméket kiraktározzák a raktárból belföldre, az adóraktározási eljárás hatályának megszűnése miatt az adómentesség nem alkalmazható, így a kiraktározást közvetlenül megelőző termékértékesítés adókötelessé válik. A hatályos szabályok az adófizetési kötelezettséget ez esetben a termék kiraktározás előtti utolsó értékesítőjére telepítik. Tekintettel arra, hogy a termék értékesítője nem rendelkezik mindig tudomással arról, hogy a vevőjének mi a szándéka a megvett termékkel (kiraktározás vagy az adóraktározás hatálya alatti további értékesítés) a törvény az irányadó tanácsi irányelvvel összhangban úgy rendelkezik, hogy az adófizetési kötelezettség azt terheli, aki a terméket kiraktároztatta. Ezáltal mind az eladó, mind az adóhatóság számára egyszerűsödik az adóraktározási eljárás alkalmazása.

A 125. §-hoz

A hatályos szabályok alapján az Áfa törvény szerinti számla kibocsátása kötelező abban az esetben is, ha az ügylet az Áfa törvény területi hatályán kívül esik, viszont a teljesítésre kötelezett adóalany gazdasági célú letelepedésének helye kizárólag belföldön van. Gyakorlati megfontolások alapján szükséges annak az előírása, hogy az adóalany abban az esetben is adjon belföldön számlát, ha belföldön kívül máshol - de az ügylet teljesítési helyétől eltérő tagállamban, vagy harmadik államban - is letelepedett, viszont az ügylet teljesítésével legközvetlenebbül a belföldi székhely, vagy állandó telephely érintett. A törvény figyelembe veszi a 2013. január 1-jétől átültetendő 2010/45/EU tanácsi irányelv előírásait is.

A 126. §-hoz

A jelenleg hatályos előírások értelmében az EDI rendszerben történő elektronikus számlázás alkalmazásáról kell a feleknek előzetesen, írásban megállapodniuk, az elektronikus aláírással és időbélyegzővel ellátott elektronikus számla esetében viszont nem tartalmaz ilyen kikötést a törvény. A törvény ez utóbbi esetben előírja az elektronikus számlázás feltételeként a számlabefogadó beleegyezését. Ettől azonban el lehet térni, ha jogszabály kötelező jelleggel írja elő az elektronikus számlázást.

A 127. §-hoz

Egységes jogértelmezési gyakorlat alakult ki a tekintetben, hogy mely feltételek esetén minősíthető egy adóalany olyannak, aki meghatározó részben mezőgazdasági tevékenységet folytat. A törvény a kialakult értelmezést emeli be a törvénybe, ezáltal az egységes jogalkalmazást segíti.

A 128. §-hoz

A hatályos szabályok értelmében az adóalanyoknak, amennyiben közösségi ügyletben (Közösségen belüli termékértékesítés, -termékbeszerzés, másik tagállambeli adóalany részére történő főszabály szerinti teljesítési helyű szolgáltatásnyújtás, illetve másik tagállambeli adóalanytól történő főszabály szerinti teljesítési helyű szolgáltatás igénybevétel) vesznek részt, arról összesítő nyilatkozatot kell benyújtaniuk. Ez vonatkozik azokra az adóalanyokra is, akik (amelyek) alapvetően adómentes tevékenységük okán (kizárólag adólevonás nélküli adómentes tevékenységet végzők, alanyi adómentességet választott adóalany, mezőgazdasági tevékenységet folytató különös jogállású adóalanyok) nem kötelesek rendszeresen áfa bevallást benyújtani, csak abban az esetben, ha fizetendő adójuk van, vagy ha levonási jogot kívánnak gyakorolni. A törvény az áfa bevallás és az összesítő nyilatkozatok közötti ellenőrzési összhang megteremtése érdekében előírja, hogy ezen adóalanyi kör akkor is köteles áfa bevallást benyújtani, ha egyébként összesítő nyilatkozat benyújtására is köteles. Az áfa bevallás benyújtására vonatkozó egyéb szabályokat az adózás rendjéről szóló törvény tartalmazza.

A 129. §-hoz

A módosítás alapján a sorozat jellegű értékesítésbe az egy telek megosztása során kialakított lakóterület besorolású építési telkek - darabszámuktól függetlenül - egy telekként számítandók be.

A 130. §-hoz

Átmeneti rendelkezések:

Mivel a törvény áfa-kulcs változást eredményez, a folyamatos jellegű ügyletek esetén indokolt speciális rendelkezések előírása. Ennek keretében az Áfa tv. 58. §-a alá eső ügyletekkel összefüggésben a törvény rendezi, hogy a módosítás hatálybalépését megelőzően kezdődő elszámolási időszakok esetén melyik adómérték alkalmazandó.

A normál áfa-kulcs emelése szükségessé teszi az adómérték kezelésére alkalmas pénztárgépek és taxaméterek átállíttatását, amelyhez kapcsolódóan a törvény átmeneti rendelkezéseket fogalmaz meg. Ezek egyrészt az átállíttatás végső határidejét 2012. február 29. napjában határozzák meg, másrészt előírják, hogy az említett pénztárgépeket és taxamétereket használó adóalanyok, a tényleges átállíttatásig terjedő időszakban, bizonylatkibocsátási kötelezettségüket kézi kibocsátású nyugtával, illetve számlával kötelesek teljesíteni.

A törvény feloldja a személygépkocsi és egyéb jármű bérbeadása után áthárított előzetesen felszámított adóra vonatkozó levonási tilalmat. Így a törvény hatályba lépését követően levonhatóvá válik az adóalanyiságot eredményező tevékenység érdekében igénybevett közlekedési eszköz bérlet utáni áfa, azonban az általános szabályoknak megfelelően, amennyiben az adott járművet egyaránt használják üzleti és magáncélra, a bérbeadást terhelő áfa csak az üzleti használat arányában vonható le a levonásra vonatkozó általános szabályok figyelembevételével. A levonási tilalmat arra az előzetesen felszámított adóra nem kell először alkalmazni, amely esetében a felek közötti elszámolási időszak 2012. január 1-jén vagy azt követően kezdődik.

A tárgyi eszköz figyelési időszakára vonatkozó rendelkezések megváltoztatása kapcsán a törvény lehetőséget biztosít az adóalanyoknak, hogy válasszák, hogy a korrekcióra vonatkozó szabályokat a törvény szerinti új szabályok szerint végezzék el a törvény hatályba lépése előtt használatba vett tárgyi eszközök esetében is. A választást az adóalanyoknak a nyilvántartásukban megfelelő módon rögzíteni kell, és amennyiben a változtatás önellenőrzéssel járna, az pótlékmentesen elvégezhető.

A levonási hányados számítási módszerében a törvény szerinti módosítást első alkalommal a 2012. évre vonatkozó számítás során kell figyelembe venni.

A 131. §-hoz

A törvény rendelkezik arról, hogy az adóalany abban az esetben is adjon belföldön számlát, ha belföldön kívül máshol - de az ügylet teljesítési helyétől eltérő tagállamban, vagy harmadik államban - is letelepedett, viszont az ügylet teljesítésével legközvetlenebbül a belföldi székhely, vagy állandó telephely érintett. Ez esetben a törvény lehetővé teszi, hogy az adóalany egyszerűsített adattartalmú számlát bocsásson ki.

Az Áfa törvény definiálja a székhely, állandó telephely, lakóhely és szokásos tartózkodási hely fogalmát. Ugyanakkor erre vonatkozóan az áfa szabályokat értelmező 2011. július 1-jén hatályba lépett 282/2011/EU tanácsi végrehajtási rendelet (a továbbiakban: Vhr.) is tartalmaz rendelkezéseket. Az egyértelműség érdekében a törvény rögzíti, hogy elsősorban a Vhr. előírásait kell figyelembe venni, és kisegítő jelleggel lehet az Áfa törvény definícióira támaszkodni a Vhr. által le nem fedett körben.

A 132. §-hoz

Hatályon kívül helyező rendelkezés.

A 133. §-hoz

Módosul az Áfa tv. 4. és 5. melléklete.

III. Fejezet

A közösségi vámjog végrehajtásáról szóló 2003. évi CXXVI. törvény módosítása

A 134. §-hoz

A 2012-től az egységes ügyfélnyilvántartási rendszer alapján a vámhatóság számára is hozzáférhetők az állami adóhatóságnál nyilvántartott adatok, ezért a megbízható vámadós feltétel vizsgálathoz az állami adóhatóságtól ilyen irányú adatok bekérése a továbbiakban nem indokolt, ezáltal az eljárások gyorsabbá válnak, illetve az ügyfelet esetleges ügyintézéssel, többletköltséggel járó tehertől mentesíti.

A 135. §-hoz

Az Európai Unió Bizottsága EU Pilot ügyet indított Magyarország ellen azzal az indokkal, hogy nem biztosítja az eszenciális alapjognak tekintett „meghallgatáshoz való jog”-ot a vámügyi határozatok esetében. A módosítás a Bizottság által felvetett probléma megoldásaként nevesíti a közösségi vámjog végrehajtásáról szóló 2003. évi CXXVI. törvényben (a továbbiakban: Vtv.) a hiányolt jogintézményt.

A 136. §-hoz

Az állami adó- és vámhatóság jogosult a vámazonosító szám (VPID) kiadására. Az állami adó- és vámhatóság ezentúl a Vtv. helyett az adózás rendjéről szóló 2003. évi XCII. törvény keretein belül szabályozza a VPID szám igénylésére és kiadására vonatkozó rendelkezéseket, ezért a Vtv.-beli rendelkezés pontosítása vált szükségessé.

A 137. §-hoz

A Közösségi Vámkódex létrehozásáról szóló 2913/92/EGK tanácsi rendelet végrehajtására vonatkozó rendelkezések megállapításáról szóló 2454/93/EGK bizottsági rendelet (továbbiakban: EK rendelet) 205. cikke alapján az áruk vámeljárás alá vonása céljára az egységes vámokmánytól eltérő más nyomtatványok is alkalmazhatók, ha a szóban forgó vámeljárás rendelkezései ezt megengedik és a vámhatóság ezt engedélyezi. Már meglévő vámáru-nyilatkozatként használandó különleges formanyomtatvány adattartalmának bővítését biztosítja jelen módosítás.

A 138. §-hoz

Gyakorlati tapasztalatok alapján szükségesnek látjuk annak biztosítását, hogy a külföldi vámhatóság mellett az engedélyes is rendelkezésre bocsáthassa az EK végrehajtási rendelet 30A. mellékletének 7. táblázatában meghatározott adatokat. A módosítással a magyar vámhatóság gyorsabban megkaphatja az EK végrehajtási rendelet 30A. mellékletének 7. táblázatában meghatározott adatokat.

A 139. §-hoz

Jogalkalmazást segítő pontosítás, a vám-árunyilatkozat utó-ellenőrzésének megkezdésére vonatkozó részletszabály beillesztésével.

A 140. §-hoz

A Nemzeti Adó- és Vámhivatalról szóló 2010. évi CXXII. törvény módosította a Vtv. 48. § (2) bekezdését, erre figyelemmel a Vtv. 48. § (3) bekezdésének módosítása is szükséges a jogszabályon belüli összhang megteremtése érdekében.

A 141. §-hoz

Amennyiben a gazdálkodó rendelkezik a Vtv. szerint általános forgalmi adó biztosítása alóli mentességgel, akkor az egységes engedély kiadásánál ezen feltétel vizsgálata nem szükséges, mert azokat biztosítottnak tekinthetők.

A 142. §-hoz

A módosítás szükséges annak érdekében, hogy az ügyfeleket indokolatlanul ne érje hátrány abban az esetben, ha a külföldi exportőr a korrekcióra okot adó okmányt kiállítja, azonban az csak jelentős késéssel kerül az importőr birtokába, aki így önhibáján kívül bírságolhatják. Ugyanakkor indokolt pozitív irányú megkülönböztetést (csökkentett bírság mérték) tenni az ügyfél javára abban az esetben is, amikor a vámeljárás alapjául szolgáló vámáru-nyilatkozat adataiban - annak elfogadását követően - felismert vámhiányt okozó hibát az ügyfél önellenőrzés keretében, de még a vámhatóság ellenőrzése előtt tárja fel.

A 143. §-hoz

A Vámkódex 78. cikke szerinti ellenőrzés nem időszakot, hanem egyes árunyilatkozatokat érint, ezért - ellentétben a vám utólagos ellenőrzéssel - itt nem értelmezhető a vizsgálati időszak kifejezés. A Vámkódex 13. cikk szerinti utólagos ellenőrzés egy nagyobb időszakot ölel át, így célszerű a kiszabott bírság esetleges elengedése, mérséklése esetén a vizsgált időszakban kiszabott vámtartozást is figyelembe venni. A Vámkódex 78. cikke szerinti ellenőrzések esetén kiszabott vámigazgatási bírság elengedése, mérséklése a Vtv. 61/A. § (10) bekezdés a) és b) pontja alapján továbbra is lehetőségként áll fenn.

A 144. §-hoz

Az adókból, vámokból, illetékekből és egyéb intézkedésekből eredő követelések behajtására irányuló kölcsönös segítségnyújtásról szóló 2010/24/EU (2010. március 16.) tanácsi irányelv 2012. január 1-jével lép hatályba, ezért a behajtási jogsegélyre történő Vtv.-beli hivatkozás aktualizálása és pontosítása vált szükségessé. Az új behajtási jogsegéllyel annak tárgyi hatálya a korábbi behozatali és kiviteli vámok mellett kiterjeszthetővé válik a nem közösségi adókra és díjakra, a vámjogi szankciókra és a vámhatósági eljárás költségeire is.

A 145. §-hoz

Az adókból, vámokból, illetékekből és egyéb intézkedésekből eredő követelések behajtására irányuló kölcsönös segítségnyújtásról szóló 2010/24/EU (2010. március 16.) tanácsi irányelv jogharmonizációját szolgálja.

A 146. §-hoz

E § az Alaptörvény hatálybalépésével kapcsolatos szövegcseréket tartalmaz.

A 147. §-hoz

Az állami adó- és vámhatóság jogosult a vámazonosító szám (VPID) kiadására. Az állami adó- és vámhatóság ezentúl az adózás rendjéről szóló 2003. évi XCII. törvény keretein belül szabályozza a VPID szám igénylésére és kiadására vonatkozó rendelkezéseket, ezért a duplikáció elkerülése érdekében az áthelyezett Vtv.-beli szabályozás Vtv.-ből történő hatályon kívül helyezése vált szükségessé.

IV. Fejezet

Az illetékeket, a helyi adókat, a gépjárműadót, a cégautóadót és a népegészségügyi termékadót érintő módosítások

8. Az illetékekről szóló 1990. évi XCIII. törvény módosítása

A 148. §-hoz

A rendelkezés a soron kívüli, sürgősségi és azonnali eljárással kibővíti azon eljárások körét, melyek kérelmezésekor az ügyfélnek az eljárási illetéken túl igazgatási szolgáltatási pótdíjat is kell fizetni.

A 149. §-hoz

Az Itv. hatályos szövege nem tartalmaz külön rendelkezést a naptári évtől eltérő adóévet választó személyes illetékmentes szervezet (alapítvány) nyilatkozattételi kötelezettségének időpontjáról. A törvény ezt a joghézagot pótolja.

A 150-151. §-hoz

Lehetővé teszi, hogy a lakóház építésére alkalmas telektulajdon megszerzéséhez kapcsolódó illetékmentességet ne csak a gazdálkodó szervezet jogutóda, hanem a természetes személy örököse is igénybe vehesse, „folytathassa” a lakóház felépítésére nyitva álló, 4 éves határidőn belül. Ebben az esetben - értelemszerűen - a jogutód, örökös nevére szóló használatbavételi engedély igazolja a lakóház felépítését.

A 152. §-hoz

A törvény egységesíti a kedvezményes illetékmérték alkalmazásának feltételeit az ingatlanforgalmazók és az ingatlanok pénzügyi lízingjét végző vállalkozók vonatkozásában. Semmi nem indokolja ugyanis, hogy az ingatlanforgalmazási célú vagyonszerzések után igénybe vehető illetékkedvezmény kritériumai eltérőek legyenek az ingatlanforgalmazók és a lízingcégek vagyonszerzései során.

A 153. §-hoz

Annak érdekében, hogy a gépjárművek megszerzése után fizetendő illeték jobban igazodjon a gépjármű értékéhez, a törvény szerint nem a hajtómotor hengerűrtartalmának megkezdett cm3-e, hanem a hatósági nyilvántartásban feltüntetett - kilowattban kifejezett - teljesítménye alapján kell az illetéket megfizetni, a gépjármű életkorához igazodó differenciálásban.

A 154. §-hoz

A törvény szerinti rendelkezés indoka, hogy a korábbi gyakorlathoz hasonlóan illetékmentességben részesüljön az egyéni cég egyszemélyes gazdasági társasággá történő alakulása. Az egyéni cég egyszemélyes gazdasági társasággá alakulása ugyanis nem lehet - illetékmentes - kedvezményezett átalakulás, mivel az egyéni cég nem társaság, így a kedvezményezett átalakulás feltételének nem felel meg.

Másfelől a törvény egységesíti az illetékmentesség alkalmazásának feltételeit a gépjárműforgalmazók és a gépjárművek pénzügyi lízingjét végző vállalkozók vonatkozásában. Semmi nem indokolja ugyanis, hogy a gépjármű-forgalmazási célú vagyonszerzések után igénybe vehető illetékmentesség kritériumai eltérőek legyenek a gépjármű-forgalmazók és a lízingcégek vagyonszerzései során.

A 155. §-hoz

A törvény módosítja az általános tételű eljárási illeték mértékét a 2005. május 10-étől hatályos 2200 forintról 3000 forintra.

A törvény emellett differenciáltan állapítja meg az Art. szerinti felügyeleti intézkedés iránti eljáráshoz kapcsolódó illetékkötelezettséget attól függően, hogy az eljárást a felettes adóhatóság vagy az adópolitikáért felelős miniszter folytatja le.

Az adóregisztrációs eljárás illetéke ötvenezer forint.

A 156. §-hoz

A módosítást az indokolja, hogy a méltányosság fogalmát sem az Itv., sem az Art. nem definiálja, ezért a jogalkalmazás során kérdéseket vetett fel, hogy az adóhatóság mely eljárása(i) tekinthető(ek) méltányossági eljárásnak. A törvény egyértelművé teszi, hogy az illetékmentesség nem terjed ki a fizetési könnyítés, illetve adómérséklés iránti eljárásra.

Emellett a törvény szerint kizárólag az első fokú fogyasztóvédelmi eljárás kezdeményezésekor alkalmazható az eljárási illetékmentesség. A módosítást az indokolja, hogy az első fokú eljárás hivatott érdemben a fogyasztói jogok védelmére és érvényesítésére.

A 157-164. §-hoz

A módosítás célja az illeték-bevételek jogi szempontú rendezése, egységesebbé és áttekinthetőbbé tétele. Néhány esetben az adott ügy(ek)re fordított állami közreműködés minimális költségeit sem fedezi a bevétel, így például a cégeljárásoknál, a közigazgatási pereknél aránytalanabbul nagyobb az állam költsége. A peres illeték minimális összegét célszerű a jelenlegi életviszonyokhoz igazítani.

A 165. §-hoz

A módosítás konkrétan meghatározza az állami adóhatóság ügyiratra feljegyzett döntésének tartalmát, ezáltal ebben a tekintetben kizárja a közigazgatási hatósági eljárás és szolgáltatás általános szabályairól szóló törvény rendelkezéseinek háttérjogszabályként történő alkalmazását.

A 166. §-hoz

Az Itv. módosuló szabályainak átmeneti szabályait rögzíti.

A 167. §-hoz

Az Itv. hatályos szövege nem tartalmaz külön szabályozást a naptári évtől eltérő adóévet választó személyes illetékmentes szervezet (alapítvány) nyilatkozattételi kötelezettségének időpontjáról. A törvény ezt a joghézagot pótolja.

A módosítás továbbá az ingatlanszerzésekhez kapcsolódó kedvező szabályok igénybevételére irányadó határidő egységesítése érdekében szükséges.

Emellett a módosítás révén a bírósági eljárási illeték utólagos elszámolással történő engedélyezésének jogköre - a kritériumok változatlanul hagyása mellett - az adópolitikáért felelős minisztertől átkerül az állami adóhatóság elnökéhez.

A 168. §-hoz

Hatályon kívül helyező rendelkezések.

A 169. §-hoz

A módosítás lehetővé teszi azon vagyonszerzők számára, akik a közteherviselés rendszerének átalakítását célzó törvénymódosításokról szóló 2009. évi LXXVII. törvény 213. §-a szerinti határidő-hosszabbítás lehetőségével éltek, hogy mentesüljenek mind a lakóház felépítésének, mind az ingatlan továbbértékesítésének kötelezettsége alól, amennyiben a 2010. január 1-je óta hatályos illetékmérték alkalmazásával megfizetik a vagyonszerzésük után járó illetéket.

Amennyiben ezen vagyonszerzők a vállalás teljesítésének elmaradása következtében már megfizették az Itv. szerinti pótilletéket, illetve a késedelmi pótlékkal növelt illetéket, ezen összegeket - csökkentve a vagyonszerzés után járó, 2010. január 1-jétől hatályos mértékek alkalmazásával megállapított illeték összegével - az állami adóhatóság az adóvisszatérítés szabályai szerint téríti vissza.

9. A helyi adókról szóló 1990. évi C. törvény módosítása

Általános indokolás

A helyi adókról szóló 1990. évi C. törvény (a továbbiakban: Htv.) legfontosabb változása, hogy a törvény kiteljesíti a települési önkormányzatok szabad adó-megállapításhoz fűződő jogát. A törvény az önkormányzati adóztatási mozgástér bővítése keretében lehetővé teszi az önkormányzat számára az ún. települési adó megállapítását, melyek főbb szabályait - a jelenlegi helyi adószabályozáshoz képest - nem tartalmazza, azonban több garanciális feltételt fűz a túladóztatás elkerülése érdekében.

Ezért a törvény a telekadóztatásban és az építményadóztatásban bővíti az önkormányzatok adóhatókörét, elvi lehetőséget teremtve az önkormányzatok számára a forrásbővítésre.

A Htv. egyéb módosításai elsősorban az adóztatási gyakorlatban felmerült jogértelmezési problémákat orvosolják.

Részletes indokolás

A 170. §-hoz

A Htv. 3. §-ában rendelkezik azokról a szervezetekről (pl.: MNB Zrt., MNV Zrt.), amelyek nem tartoznak a helyi adók hatálya alá (az idegenforgalmi adóbeszedés kötelezettsége persze ezen szervezeteket is terheli), továbbá azokról a szervezetekről, melyeket ún. feltételes helyi adómentesség illet meg. A feltételes helyi adómentesség valamennyi helyi adóra vonatkozó személyi mentességet jelent abban az esetben, ha az adott szervezetnek (pl.: társadalmi szervezet, alapítvány, köztestület, ún. közszolgáltató szervezet) az adóévet megelőző évi jövedelme után nem keletkezett társasági adófizetési kötelezettsége.

A törvény e két adózói körben irányoz elő átcsoportosítást, vizsgálja felül a preferált szervezetek körét, illetve a feltételes mentesség hatókörét.

A Htv. régi hiánya, hogy a norma nem emeli ki a törvény hatálya alól a Magyar Államot, a helyi önkormányzatot, továbbá a helyi és kisebbségi önkormányzatot. Ez nem jelenti azt, hogy az ide tartozóknak helyi építmény vagy telekadót kellene fizetniük, hiszen az állami-önkormányzati ingatlanok vagyonkezelője tipikusan költségvetési szerv, mely feltételes helyi adómentességet élvez. Ugyanakkor a vagyonkezelő költségvetési szervnek a mentesség tényéről évente bejelentést kellett tenni, ami valójában felesleges adminisztrációs kötelem. A törvény a norma ezen inkonzisztens jellemzőjét küszöböli ki.

Szintén adminisztrációs költség-csökkentési megfontolások miatt emeli ki a törvény a helyi adók hatálya alól - a jelenleg feltételes mentességet élvező - az egyházat és a költségvetési szervet.

A törvény szerint ugyanakkor célszerű és méltányos a feltételes mentesség hatályát leszűkíteni az építmény- és telekadóban azokra az ingatlanokra, amelyek csak és kizárólag az adott preferált (jellemzően non-profit) szervezet alapító okirata, alapszabálya szerinti alaptevékenység kifejtésére szolgálnak. Nem járna tehát a mentesség például az alapítvány, közszolgáltató szervezet (így: MÁV, Volán társaság) bérbe adott épülete, ingatlana után.

A jelenleg feltételes helyi adómentesként definiált közhasznú szervezet már nem létezik, a költségvetési szervnek nem minősülő nevelési-oktatási intézmény mentességét pedig semmi sem teszi indokolttá. Ezért ezen szerveket a törvény szerint jövőben már nem illeti meg ez az adóelőny.

A 171. §-hoz

Továbbra is megmarad a helyi adók esetében az adómaximum.

A 172. §-hoz

A hatályos Htv. értelmében a telekadó hatálya a beépítetlen, belterületi földrészletre terjed ki, azaz a belterületen fekvő telek azon részére, amelyen sem épület, sem épületnek nem minősülő építmény (pl.: út, parkoló) nem áll. Nem kell telekadót fizetni továbbá a belterületi termőföld után sem, ha az tényleges mezőgazdasági művelés alatt áll.

Ez a szabályozás azonban indokolatlanul korlátozza az önkormányzati adóztatási mozgásteret, s környezetvédelmi szempontból sem kedvező, hiszen éppen azt ösztönzi, hogy a telek-tulajdonos csökkentse a zöldfelületet, betonozza, aszfaltozza le telkét, mert ez esetben nem kell telekadót fizetnie.

Ezen megfontolások miatt a törvény kiterjeszti a telekadó tárgyi hatályát:

- a külterületi, nem termőföldként nyilvántartott földrészletre, továbbá

- az épületnek nem minősülő építménnyel (például úttal) lefedett földrészletre.

Továbbra sem kellene telekadót fizetni a külterületi termőföld, valamint a belterületi - mezőgazdasági művelés alatt álló - termőföld után. Külterületi tanya esetén a tanyához tartozó földrészlet után szintén nem kellene adót fizetni, ha az adott földrészlet mezőgazdasági művelés alatt áll. Emellett nem lenne adóköteles a közút és a vasúti pálya, valamint a vasúti pálya tartozéka által lefedett földterület sem.

Ezzel összefüggésben a törvény a Htv. értelmező rendelkezéseiben módosítja a telek fogalmát, illetve értelmezi a termőföld fogalmát is.

A 173. §-hoz

Az önkormányzati adóztatási lehetőségek bővítése érdekében a törvény több telekadó mentesség megszüntetését irányozza elő. Természetesen az önkormányzat - a magánszemélyek esetén - továbbra is fenntarthatja ezen mentességeket, sőt tovább bővítheti a mentességek körét.

Mindez azt jelenti, hogy a törvény értelmében a következő törvényi mentességek szűnnek meg a telekadóban:

- az építési tilalom alatt álló telek 50%-ának mentessége, figyelemmel arra, hogy a tilalom alatt álló telek is vagyoni értéket képvisel, mindemellett az önkormányzat a tilalom korlátozó hatását az adómértékben érvényre tudja juttatni,

- a helyi és helyközi tömegközlekedést lebonyolító adóalany telke, mert ezen szervezetek - közszolgáltató szervezetként - egyébként is feltételes helyi adó mentességet élveznek,

- az építményadó-mentes épületet tartalmazó telek mentessége, mert az építményadó-mentesség köre is szűkül,

- az épülethez, építményhez, nyomvonal jellegű létesítményhez tartozó védő (biztonsági) övezet, mert a védőövezet nem jelenti azt, hogy a telek, telekrész ne lenne hasznosítható.

Fennmarad ugyanakkor a törvény szerint az erdő művelési ágban lévő belterületi telekrész és az épület, épületrész rendeltetésszerű használatához szükséges telekrész mentessége. Ez utóbbi területrész - a hatályos szabályokkal egyezően - az épület, épületrész hasznos alapterületével egyezik meg. Emellett továbbra is él az építési tilalom alatt álló telek területe 50%-ának mentessége.

A 174. §-hoz

A törvény a telekadó-köteles földrészletek bővítése miatt újrakodifikálja, ám alapvetően nem változtatja meg a telekadó-kötelezettség keletkezésére, megszűnésére vonatkozó hatályos rendelkezést. A törvény értelmében tehát az adó továbbra is éves adó marad, ami azt jelenti, hogy az adókötelezettség - egy kivételtől eltekintve - az adóköteles tényállás bekövetkeztének évét követő évtől keletkezik, s az adókötelezettségre vonatkozó feltételek megszűntének éve utolsó napjáig tart. A törvény ezért felsorolja azokat az eseteket amikor az adókötelezettség keletkezik, illetve megszűnik, azaz rögzíti azt, hogy mikortól, illetve meddig minődül egy ingatlan adótárgynak. A törvény szerint - a hatályos szabályokkal egyezően - az adókötelezettség a főszabálytól eltérően a félév első napján keletkezik akkor, ha a telken lévő épületet lebontják vagy az megsemmisül (az építményadó-kötelezettség ez esetben ezzel egy időben megszűnik).

A 175. §-hoz

A módosítás két új rendelkezést épít be a törvénybe.

Egyrészt a 2013. január 1-jétől hatályos új telekfogalomhoz igazodva szabályozza, hogy 2013. január 1-jét követően az adókötelezettség keletkezése, változása, megszűnése mely időponthoz kötődik.

Másrészt az önkormányzati adószabadság kiteljesedése érdekében a módosítás a magánszemély kommunális adójának évi felső adómértékét a hatályos 12 000 forint helyett 17 000 forintban határozza meg.

A 176. §-hoz

A hatályos Htv. értelmében a lakás utáni építményadót illetően van lehetőség az idős és elesett (65. életévét betöltött vagy legalább 67%-ban rokkant) embereknek az ún. adófelfüggesztés jogintézményével élni. Ez azt jelenti, hogy - kérelmük alapján - nem kell az adót esedékességkor megfizetniük, az adóösszeg és annak kamatai erejéig azonban az adóhatóság jelzálogot jegyeztet az ingatlanra. A megfizetést tekintve ekként elhalasztott adót csak akkor kell megfizetni, ha az adóalany a lakást eladja, vagyoni értékű joggal megterheli. Az adóalany halála esetén a jelzáloggal biztosított adó és a felhalmozott kamatok az örököst terhelik.

A törvény az adófelfüggesztés lehetőségét kiterjeszti a magánszemély kommunális adójára is.

A 177. §-hoz

A hatályos Htv. adóbeszedőre vonatkozó 34. §-ának rendelkezése számos idejétmúlt fogalmat, kategóriát (például: beutalójegy, beutalt) használ. Ezért a törvény átfogalmazza és leegyszerűsíti ezt a rendelkezést. A törvény elvi éllel rögzíti, hogy szálláshely ellenérték fejében történő átengedése esetén az ellenértéket átvevő szállásadó az adó beszedője, ingyenes szállásadás esetén pedig a szálláshellyel, ingatlannal rendelkezni jogosult köteles beszedni az adót.

A 178. §-hoz

A Htv. helyi iparűzési adóalapra vonatkozó hatályos rendelkezése azonos elnevezés alatt teszi a nettó árbevételből levonhatóvá a számviteli törvény szerinti közvetített szolgáltatások értékét és az ún. alvállalkozói teljesítések értékét. Ez a jogtechnikai megoldás azonban gyakorlatban több esetben félreértést szül. Ezért a törvény e két különböző ráfordítás-elemet önálló nettó árbevétel-csökkentő tényezővé teszi.

A Htv. iparűzési adóalap-szabálya tartalmazza a külföldi telephelyen elért adóalap mentességére vonatkozó utalást is. Tartalmát tekintve azonban nem mentességről van szó, hanem arról, hogy az adózó a külföldön létesített telephelyet illetően is élhet az adóalap-megosztással.

Az adóelszámolás kapcsán felmerülő jogértelmezési, jogalkalmazási problémákra figyelemmel a törvény az iparűzési adóalap-rendelkezésből kiemeli a mentességet, amellett, hogy kifejezetten rögzíti: az adóalap-megosztás során a külföldön létesített telephelyet is figyelembe kell venni. A törvény a jelenlegi helyzethez képest az adóösszegben változást nem eredményez, tekintve, hogy a hatályos szabályok alapján a mentes adóalaprészt úgy kell kiszámítani, hogy a külföldi telephelyre is kell adóalapot osztani (a külföldi telephelyre jutó adóalaprész után természetesen nem kell adót fizetni).

A 179. §-hoz

A törvény több értelmező rendelkezést módosít, pontosít.

A törvény telekadó hatályának kiterjesztésével összefüggésben módosítja a telek fogalmát, illetve a - telekadó-szabályozással kapcsolatosan - a termőföld fogalmával kiegészíti az értelmező rendelkezések körét.

A törvény a nettó árbevétel fogalmának tartalmi értelemben vett változatlansága mellett szerkeszti át a definíciót, s egyben a Tao. törvény szerinti társasági adóalap-csökkentő tétellel teljes mértékben szinkronba hozza az alapkutatás, alkalmazott kutatás kísérleti fejlesztés közvetlen költsége fogalmát.

A 180. §-hoz

A törvény - az önkormányzati adóztatási mozgástér bővítése keretében - hatályon kívül helyezi a helyi építményadó, valamint a telekadó törvényi felső adómértékét. Ezáltal az önkormányzatok építmény- és telekadó mérték-megállapításának legfontosabb korlátja az lesz, hogy az adó összege nem haladhatja meg az adótárgy (ingatlan) forgalmi értékének 3%-át.

A törvény az egyértelmű jogértelmezés érdekében hatályon kívül helyezi a Htv.-ből a számított érték szerinti adóztatásra vonatkozó szövegrészeket, utalásokat, definíciókat, illetve néhány, a jogalkalmazás egyértelműségét kizáró szövegrészt. Az önkormányzati adóztatási lehetőségek bővítése érdekében a törvény több építményadó mentességet helyez hatályon kívül. Természetesen az önkormányzat - a magánszemélyek esetén - továbbra is fenntarthatja ezen mentességeket, sőt tovább bővítheti a mentességek körét.

Az építményadóban a törvény szerint az alábbi mentességek szűnnek meg:

- gyógy- vagy üdülőhelynek nem minősülő kistelepülésen fekvő komfort nélküli lakásból 100 m2, tekintve, hogy az önkormányzatok mentesíthetik ezen ingatlanokat,

- szociális, egészségügyi, gyermekvédelmi, illetőleg nevelési-oktatási intézmények céljára szolgáló helyiségek mentessége, mert ez a mentesség kizárólag az ilyen intézményeket profit-orientáltan működtető szervezetek számára jelent előnyt, ami indokolatlan, hiszen az adó fedezetét az üzleti tevékenység jelenti (az állami-önkormányzati fenntartású intézményeket magában foglaló épületek után jelenleg és a jövőben sem kell adót fizetni), valamint

- a költségvetési szerv, az egyház tulajdonában álló építmény mentessége.

10. A gépjárműadóról szóló 1991. évi LXXXII. törvény módosítása

Általános indokolás

A gépjárműadóról szóló 1991. évi LXXXII. törvényt (a továbbiakban: Gjt.)jelen törvény azért módosítja, mert a tételes adókat (így a gépjárműadót és a cégautóadót), továbbá a környezetvédelmi kedvezményeket időszakonként szükséges felülvizsgálni.

Ezen túlmenően a törvény az egyértelmű jogértelmezés, illetve a cégautóadó esetében az adózók adminisztrációs terheinek csökkentése érdekében irányozza elő a Gjt. több §-ának módosítását.

Részletes indokolás

A 181. §-hoz

A Gjt. az adótárgy meghatározásánál az „érvényes” rendszámtábla létét is feltételül szabja, noha e jelző 2004. január 1-jétől - a hatósági adatszolgáltatáson alapuló gépjárműadóztatás bevezetése okán - kizárólag azt a célt szolgálta, hogy a járműnyilvántartásban akkor még szereplő több százezer régi rendszámú (két betű és négy számjegyű) járműre ne terjedjen ki a törvény hatálya. Időközben az említett régi rendszámú járművek közlekedési igazgatási sorsa rendeződött, valamint a tárgyi adókötelezettség fennállását a Gjt. a jármű forgalomba helyezettségéhez - s nem a rendszámtábla érvényességéhez - köti.

Mindebből következően a rendszámtábla jelzőjeként szereplő „érvényes” normaszöveg fenntartása szükségtelen, zavaró tényező, ezért a törvény korrigálja a Gjt. 1. §-át. A Gjt. 1. §-ának törvény szerinti módosítását az is szükségessé teszi, hogy 2012. január 1-jétől megszűnik a külföldi gépjárművek adója.

A 182. §-hoz

A közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) alapján a székhellyel és telephellyel (telephelyekkel) rendelkező vállalkozó esetén a Közúti Járműnyilvántartás (Járműnyilvántartás) címadat-rovata - a vállalkozó döntése szerinti - egyetlen címet tartalmaz. A gépjárműadóztatás pedig 2004. évtől a Járműnyilvántartás tartalmán és az abból a Közigazgatási és Elektronikus Közszolgáltatások Központi Hivatala által évi, illetve havi rendszerességgel szolgáltatott adatokon alapul. Ehhez képest a Gjt. illetékességi szabályai a székhely és telephely együttes címadat-rovatban való feltüntetésére is előír szabályozást.

A törvény tehát a Gjt. illetékességi szabályainak olyan - technikai jellegű - módosítását fogalmazza meg, mely összhangot teremt a Kknyt.-vel és a Járműnyilvántartás adattartalmával.

A 183. §-hoz

A Gjt. cégauatóadóra vonatkozó 2009. február 1-je óta hatályos rendelkezése értelmében kétféle adótétel létezik: 1600 cm3 hengerűrtartalomig 7000 Ft/hó, afölötti hengerűrtartalmú hajtómotorral ellátott személygépkocsi esetén pedig15 000 Ft/hó.

Annak ellenére tehát, hogy az adónem vagyoni típusú adó, az adótételek jelenlegi rendszere mindezt nem juttatja kellő hatékonysággal érvényre, mert nem tesz markáns különbséget az egyes személygépkocsik között az azok által képviselt vagyoni érték függvényében. Mindemellett a cégautóadó összegét tekintve a környezetvédelmi szempontokat is figyelembe lehet venni, hiszen az adó összege elégséges nagyságú ahhoz, hogy a környezetvédelmi megfontolások miatti differenciálás kellő terelő hatást fejtsen ki.

A törvény ezen szempontokra figyelemmel differenciáltabbá teszi a fizetendő adó összegét. A törvény értelmében személygépkocsik utáni cégautóadó összege a környezetre gyakorolt (kedvező, kevésbé kedvező, káros) hatásuk (a környezetvédelmi osztályba sorolás szerint kategorizálva) és a piaci értéküket leginkább kifejezni képes négy kW kategória kombinációja eredményeként létrehozott 12 adótétel havi összegének eredőjeként állna elő.

Ezen adóstruktúra-változtatás mellett a törvény megfogalmazza az adószint növelését is.

A 184. §-hoz

A törvény a tehergépjárművek, autóbuszok utáni gépjármű-adókedvezménnyel és a cégautóadó adótételeivel összefüggésben értelmezi a környezetvédelmi osztály-jelzés fogalmát.

A 185. §-hoz

Az Alaptörvény hatálybalépésével kapcsolatos szövegcseréket tartalmazza.

11. A közúti közlekedési nyilvántartásról szóló 1999. évi LXXXIV. törvény módosítása

A 186. §-hoz

A hatályos szabályozás alapján a gépjármű tulajdonváltozása esetén a feleket bejelentési kötelezettség terheli az okmányiroda felé, mely bejelentés az adózás rendjéről szóló törvény alapján adóbevallást is magában foglalja. Ha a tulajdonváltozást csak a régi tulajdonos jelenti be az okmányirodához, akkor ő a következő adóévtől már nem adóalany, a tőle tulajdonjogot szerzőt kell az adó alanyának tekinteni az anyagi törvény alapján. Ehhez a tulajdonszerzők adatait az önkormányzati adóhatóságnak meg kell ismernie, a jelenlegi okmányirodai nyilvántartásban ezen adatok azonban nem állnak rendelkezésre, amely gépjárműadó-bevétel kiesést, míg késedelmes bejelentés következményeként kamatveszteséget eredményez az illetékes önkormányzatnál.

A módosítás következtében az okmányiroda a régi tulajdonos változás-bejelentése (teljes bizonyító erejű magánokirat, azaz tulajdonátruházási szerződés) alapján a Járműnyilvántartásban rögzíti a tulajdonszerzőre vonatkozó adatokat, melyek a KEK KH adatszolgáltatása nyomán a tulajdonszerző terhére történő gépjárműadó kivetéséhez az önkormányzati adóhatóságoknak alapul szolgálnak.

A helyi iparűzési adóban nyerhető adóelőny érdekében több, jellemzően árufuvarozó/személyszállító cég ún. székhelyszolgáltatást nyújtó településre helyezi át székhelyét, cégjegyzék szerinti telephelyét. A cégjogi új székhely/telephely szerinti településen a járművek azonban nem közlekednek, mivel a székhely/telephely címéül szolgáló ingatlan alkalmatlan arra, hogy az a járművek tárolási és karbantartási helyéül szolgáljon. Mindez az adóztatásban jelentkező előny mellett cégjogilag is aggályos, illetőleg a tényleges tárolási hely szerinti településen jelentkező környezetszennyezésből eredő károk kompenzálását kizárja.

A módosítás arra irányul, hogy 3,5 tonna össztömeget meghaladó tehergépjárművet, autóbuszt üzemeltető vállalkozó székhely, telephely címeként csak olyan települési cím bejegyzését kérhesse az okmányirodától, amely e járművek cégjegyzék szerinti telephelyéül és tényleges tárolási és karbantartási helyéül is szolgál, ez utóbbi feltétel teljesülését az ügyfél az önkormányzat jegyzőjétől beszerzett okirattal köteles igazolni.

12. A népegészségügyi termékadóról szóló 2011. évi CIII. törvény módosítása

Általános indokolás

Az egészségügy forrásainak bővítése érdekében a népegészségügyi termékadóról szóló 2011. évi CIII. törvény (a továbbiakban: Neta tv.) egy új adónemmel a baleseti adóval egészül ki, valamint az adónem tárgyi hatálya is bővül.

Az egészségügyi bevételi források egyik formája lesz a baleseti adó. A baleseti adó abból a felismerésből indul ki, hogy a gépjárműhasználat nagyobb baleseti kockázatot hordoz. A balesetek során előálló sérülések súlyosabbak, ekkor az egészség helyreállítása, a rehabilitáció fokozott terhelést jelent az egészségügyi ellátórendszer számára.

Az egészségre gyakorolt negatív hatása okán adóköteles termékké válik az ízesített sör, az alkoholos frissítő is. Az adó terelési hatásának erősítése érdekében - az energiaital kivételével - emelkednek a hatályos törvény szerinti termékek adótételei is. Emellett - az adóelkerülés lehetőségét megakadályozandó, illetve az egyértelmű jogértelmezés érdekében - a módosítás több pontosítást is tartalmaz.

Részletes indokolás

A 187. §-hoz

A törvény értelmében a Neta tv. egy új adónemmel, a baleseti adóval egészül ki. Ezért a törvény a Neta tv. szerkezetét akként változtatja meg, hogy a jelenlegi §-okat egy önálló cím, a népegészségügyi termékadó cím alá rendezi.

A 188. §-hoz

A törvény pontosítja az előrecsomagolt termék fogalmát, s azt is előrecsomagolt terméknek tekinti, amely esetben a terméket darabonként csomagolják be, a fogyasztó számára történő értékesítése pedig darabonként vagy tömeg alapján történik. A törvény az egyértelmű jogalkalmazás érdekében rögzíti a teljesítési időpont, a taurin és a sör fogalmát.

A 189. §-hoz

A Neta tv. értelmében azok az üdítőitalok és az előrecsomagolt cukrozott készítmények adókötelesek, melyek esetén a termék hozzáadott cukortartalma meghalad egy bizonyos értéket (üdítőital esetén 8 gramm/100 milliliter, cukrozott készítmény esetén 25 gramm/100 gramm).

Problémát jelent azonban a vámhatóság és az adózó számára a hozzáadott cukortartalom meghatározása, ha a terméknek van olyan összetevője, amely alapján saját cukortartalommal rendelkezik (pl.: gyümölcstartalmú italok, sütemények). Ezért a törvény akként változtatja az üdítőitalok és a cukrozott készítmények fogalmát, hogy az adókötelezettség feltételének csak azt kell tekinteni, hogy a termék tartalmaz-e hozzáadott cukrot és mennyi az össz-cukortartalma.

Az adóköteles termékköröknél az üdítőital fogalmának meghatározásánál a 25% gyümölcshányadot tartalmazó italok, sűrítmények, nektárok, gyümölcslevek a hatályos szabályozás értelmében nem tartoznak az adó hatálya alá. A törvény - hasonló élettani hatásuk miatt - az adó hatálya alá nem tartozó termékek körét kibővíti a legalább 25% zöldséghányadot tartalmazó italokkal, sűrítményekkel, nektárokkal, zöldséglevekkel.

Az adóelkerülés megakadályozása érdekében a törvény módosítja az energiaital fogalmát is. A jelenlegi 8%-os cukortartalomra vonatkozó korlátot eltörli, valamint rögzíti, hogy a termék akkor adóköteles, ha koffeint és taurint tartalmaz (ez utóbbi valamennyi energiaital lényegi összetevője), ideértve azt az esetet is, ha a koffeint vagy a tautrint valamely összetevője tartalmazza. Ez a megfogalmazás megakadályozza, hogy a koffeint más - hasonló élettani hatást okozó - összetevővel kiváltani szándékozó energiaital-gyártó az adót elkerülje.

A törvény szerint adókötelessé válik az un. ízesített sör. Ez a kategória a piacon az utóbbi időben nagyszámban megjelenő gyümölcsös (narancsos, citromos, grépfruitos, almás) söröket öleli fel, amelyek közös jellemzője, hogy üdítőital és sör keveréke és alkoholtartalma rendkívül alacsony (3% alatti). Ezen termékkör népegészségügyi termékadóval történő adóztatását az indokolja, hogy egyrészt jelentős mértékben tartalmaz cukrot, másrészt üdítőital jellegére tekintettel a fiatalok is szívesen fogyasztják, így tulajdonképp segít az alkoholra való rászokásban.

Ugyancsak bővíti a törvény a termékadó-köteles termékkört az un. alkoholos frissítőkkel, (long drinkekkel), amelyek közös jellemzője hogy üdítőital és alkohol (rövid ital) keveréke és alkoholtartalma szintén alacsony (5% alatti). Ezen termékeknek az adó alá történő bevonását az ízesített söröknél leírt szempontok indokolják.

A 190. §-hoz

A törvény egyfelől megemeli a hatályos termékkör esetében az adó mértékét, másfelől az újonnan adókötelessé váló termékek esetén rögzíti az adó mértékét.

Mindezek alapján az üdítőitalok adómértéke 5 Ft/literről 7 Ft/literre, a cukrozott készítmények adómértéke 100 Ft/kg-ról 130 Ft/kg-ra, cukrozott kakaóé 70 Ft/kg-ra, a sós snackek és az ételízesítők adómértéke 200 Ft/kg-ról 250 Ft/kg-ra változik. A gyümölcsíz esetében 500 Ft/kg.

Az ízesített sörök adómértéke és az alkoholos frissítők adómértéke azonos 20 Ft/liter lesz.

A 191. §-hoz

2012. január 1-jétől a vámazonosító szám kiadása iránti kérelmet már nem csak a vámhatóságnál, hanem az állami adóhatóságnál is lehet kezdeményezni.

A 192. §-hoz

A törvény szerint a népegészségügyi termékadóból és a baleseti adóból származó bevétel az Egészségbiztosítási Alap bevételét képezi.

A 193. §-hoz

A törvény szerint a Neta tv. egy új adónemmel bővül. A gépjárműhasználattal szükségszerűen együttjáró baleseti kockázat okán a gépjármű üzembentartójának baleseti adó fizetési kötelezettsége keletkezik. Az adókötelezettség - a törvény értelmében - a kötelező felelősségbiztosítási díjfizetési kötelezettséghez kötődik, tekintve, hogy e díj összege kifejezi a biztosítotthoz (gépjárműhasználóhoz) kapcsolódó baleseti kockázat nagyságát.

Az adó alanya - a törvény szerint - a biztosítóval szerződéses kapcsolatban álló gépjármű üzembentartója, az adó alapja pedig az általa fizetendő kötelező gépjármű-felelősség biztosítás éves díja. Határozott időtartamú biztosítás esetén az adó alapja a határozott időtartamra kalkulált biztosítási díj. A Kgfb. tv. szerinti fedezetlenségi időtartamra továbbá a a biztosítási díjjal le nem fedett időtartamra (a türelmi idő és a forgalomból való kivonásig terjedő időtartam) az adó alapja a fedezetlenségi díj napi összege szorozva a fedezetlenségi időtartam és a biztosítási díjjal le nem fedett időtartam napjainak számával. Az adó mértéke a törvény értelmében 30%, de legfeljebb naponta 83 Ft.

A törvény értelmében - főszabályként - az adó beszedéses adóként működik. A biztosító az adót az esedékes biztosítási díjjal együtt szedi be az adóalanytól, majd a beszedett összeget - a beszedést követő hó 15. napjáig - befizeti az állami adóhatósághoz. A beszedés kockázata - a türelmi időben esedékes biztosítási díjra eső adó kivételével - a biztosító felelőssége, az adót ugyanis akkor is köteles megfizetni, ha annak beszedését elmulasztotta. A törvény azt is rögzíti, hogy ha a biztosított a biztosítási díj és a baleseti adó együttes összegénél kevesebbet, de a baleseti adó esedékes összegénél többet fizet, akkor úgy kell tekinteni, hogy az adót fizette meg. Ez a rendelkezés a mögöttes felelősséget viselő biztosítók védelmét is szolgálja, mert ez esetben - a biztosítási díj kiegyenlítésének elmaradása okán - a biztosítási jogviszonyt a vonatkozó biztosítási jogszabályok alapján egyoldalúan felmondhatják.

A törvény értelmében határon átnyúló biztosítási szolgáltatás esetén, továbbá a biztosítási díjjal le nem fedett időtartam (a türelmi idő és a forgalomból való kivonásig terjedő időtartam) vonatkozásában a főszabálytól eltérően az adó alanya önadózással teljesíti adókötelezettségét, azaz saját maga állapítja meg, vallja be és fizeti meg az adót, a biztosítási díj esedékességét követő hónap 15. napjáig.

A törvény rendelkezik arról, hogy miként kell eljárni abban az esetben, ha a biztosítási díj (vagy annak egy része) bármely okból a biztosított számára visszajár és a díj után a biztosító vagy az adóalany az adót megfizette. Ebben az esetben a biztosítónak a beszedett adót az adó alanyának a visszajáró díjjal együtt visszafizeti, az adókötelezettséget önadózással teljesítő adóalany pedig az adó-visszatérítés szabályai szerint igényelheti vissza a megfizetett adót.

A törvény egyértelművé teszi, hogy ha a biztosítási időszak kezdete 2012. január 1-je előtti nap, akkor az adókötelezettség csak 2012. január 1-jétől áll fenn. Emellett azt is átmeneti rendelkezés írja elő, hogy ha a biztosítási díjat a 2012. január 1-je utáni biztosítási időszakra 2012. január 1-jét megelőzően fizették meg, akkor 2012. február 15-ig kell az így megfizetett biztosítási díj utáni adót az állami adóhatóság számlájára megfizetni.

A 194. §-hoz

Szövegpontosító rendelkezés.

A 195. §-hoz

Jogtechnikai szövegcserék.

A 196-197. §-hoz

A Neta tv. értelmében - az Európai Bizottság döntésétől függő hatálybalépéssel - lehetőség lenne a termékadó összegét csökkenteni, ha az előző adóévhez képest az adóalany növeli foglalkoztatottak létszámát (2 millió Ft/többletfoglalkoztatott).

Ez az adóelőny ugyanakkor egyfelől rendszeridegen egy forgalmi adóban, másfelől pedig az adóelőny engedélyezett állami támogatásként való elfogadása erősen kétséges. Ezért a törvény előirányozza a még hatályba nem lépett adókedvezmény hatályon kívül helyezését.

V. Fejezet

A társadalombiztosítás pénzügyi alapjait megillető egyes befizetéseket érintő módosítások

13. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 198. §-hoz

Alapelvi szinten rögzítésre kerül, hogy a biztosítottaknak járó tb-ellátásokra való jogosultságot az egyéni befizetéseik teremtik meg, és hogy a munkáltatói járulék nem más, mint az ellátásokhoz való - szolidaritási elven alapuló - hozzájárulás, vagyis a közfinanszírozott felosztó-kirovó rendszerek fedezetének olyan szolidaritási része, amely jogosultságot nem hoz létre.

A 199. §-hoz

A biztosítottak körének szélesítése céljából azok a nem munkaviszonyos ügyvezetők is társas vállalkozónak minősülnek a törvény szerint, akik eddig (gyakran ingyenes) megbízás alapján látták el a cégükben az ügyvezetői feladatokat, ezáltal a minimális járulékalap utáni járulékfizetés kötelezettsége rájuk is kiterjed. Ha a tag az ügyvezetői feladatokon túl személyesen is közreműködik a cégben, akkor ügyvezetőként továbbra is a társasági jogi szabályok szerinti jogviszonya (kvázi megbízás vagy munkaviszony) határozza meg a biztosítási kötelezettségét.

A 200. §-hoz

A törvény a Tbj. 5. § (3) bekezdésében foglaltakkal összefüggő szövegpontosítást tartalmaz arra az esetre, ha a munkavállaló egy másik tagállamban folytatott keresőtevékenysége alapján válik a magyar jog szerint biztosítottá.

A 201. §-hoz

Jogtechnikai pontosítás.

A 202. §-hoz

A nyugdíjrendszer finanszírozási reformja keretében a jelenlegi rokkantsági ellátások átalakulnak, és finanszírozásuk átkerül az Egészségbiztosítási Alapba. Mivel korábban a rokkantsági kockázatnak nem volt meg az önálló járulékfedezete, ezért indokolt ezen intézkedéssel párhuzamosan megteremteni az új egészségkárosodással összefüggő pénzbeli ellátások pénzügyi forrását.

Az egészségügyi szolgáltatási járulék havi összege 5100 forintról 6390 forintra emelkedik.

A 203. §-hoz

A járulékalap szélesítése érdekében a törvény szerint megszűnik egyes jövedelmek (végkielégítés, jubileumi jutalom, szabadságmegváltás stb.) egészségbiztosítási járulék alóli mentessége.

A 204. §-hoz

A nyugdíj-hozzájárulás bevezetésével összefüggő átvezetéseket tartalmazza.

A 205. §-hoz

A törvény szerint az egészségügyi ellátásokhoz fedezetéhez való arányosabb hozzájárulás érdekében az egészségbiztosítási és munkaerőpiaci járulék tekintetében új járulékalap-minimum kerül bevezetésre a főállású vállalkozóknál, amely a tárgyév első napján érvényes minimálbér másfélszerese. Megszűnik továbbá a minimális járulékalap havi átlagos számításával kapcsolatos szabály. A nyugdíj befizetések minimális alapja továbbra is a minimálbér, illetve a garantált bérminimum.

A 206. §-hoz

A törvény szerint az egészségügyi ellátásokhoz fedezetéhez való arányosabb hozzájárulás érdekében az egészségbiztosítási és munkaerőpiaci járulék tekintetében új járulékalap-minimum kerül bevezetésre a főállású vállalkozóknál, amely a tárgyév első napján érvényes minimálbér másfélszerese. Megszűnik továbbá a minimális járulékalap havi átlagos számításával kapcsolatos szabály. A nyugdíj befizetések minimális alapja továbbra is a minimálbér, illetve a garantált bérminimum.

A 207. §-hoz

A törvény szerint az egészségügyi ellátásokhoz fedezetéhez való arányosabb hozzájárulás érdekében új járulékalap kerül bevezetésre a főállású evás egyéni vállalkozóknál amely a tárgyév első napján érvényes minimálbér másfélszerese. A nyugdíj befizetések alapja továbbra is a minimálbér, illetve a garantált bérminimum.

A 208. §-hoz

A magán-nyugdíjpénztári tagok 2011. december 1-jétől nem fizetnek nyugdíjjárulékot, ennek átvezetése szükséges az őstermelői szabályoknál is.

A 209-210. §-hoz

A törvény szerint a magán-nyugdíjpénztári tagdíjat a pénztárak felé kell közvetlenül bevallani és befizetni. A tagdíjjal összefüggő adminisztrációban az állami adóhatóságnak az a feladata marad, hogy a tagdíj- és pótléktartozást adók módjára behajtja a pénztár megkeresése alapján. Az ezzel kapcsolatos részletszabályokat kormányrendelet fogja tartalmazni.

Az átmeneti rendelkezés alapján a tag 2012 előtti tagsági jogviszonyával összefüggő pót- és helyesbítő bevallásokat a foglalkoztató a tag magánnyugdíjpénztárához, és nem az állami adóhatósághoz nyújtja be.

A tagdíjjal kapcsolatos adminisztráció pénztárakhoz való telepítése miatt szükséges a törvény kiegészítése a bevallási adattartalommal, ellenőrzéssel, adategyeztetéssel és a behajtással összefüggő előírásokkal.

A 211. §-hoz

Az 1%-pontos járulékemelés miatt szükséges az E. Alap és az NFA közötti százalékos megosztás módosítása.

A 212. §-hoz

A Tbj. 56/C. § jelenleg hatályos (1) bekezdésének végrehajtása nem biztosítható. Az visszaigénylésekkel összefüggő utalásokat ugyanis a magán-nyugdíjpénztári számlák terhére kellene teljesíteni, az utaláshoz szükséges fedezet azonban az érintett költségvetési számlákon nem áll rendelkezésre, mivel a magán-nyugdíjpénztári adónemekhez kapcsolódó költségvetési számlák egyenlegét a Magyar Államkincstár naponta átutalja a magánnyugdíjpénztárak részére. A törvény szerint a túlfizetés visszaigénylésének fedezetét a Nyugdíjbiztosítási Alap biztosítaná. A téves befizetéseket a pénztár - amennyiben azokat nem tudja bevallás alapján pénztártagra lekönyvelni - havonta köteles átutalni a Nyugdíjbiztosítási Alap részére, mivel a foglalkoztatók az téves befizetésieket az adóhatóságon keresztül a Nyugdíjbiztosítási Alap terhére kapják vissza.

A 213. §-hoz

A törvény érdemi változtatást nem tartalmaz, pusztán jogszabály-szerkesztési okok indokolják - a jelenleg hatályos Tbj. 51. § (6) bekezdés negyedik mondata és az 56/D. § (1) bekezdés kerülnek összevonásra.

A 214. §-hoz

Annak érdekében, hogy a 2007. év előtti biztosítási jogviszonyhoz kapcsolódó, a tb-nyugdíjrendszerbe visszalépett tagokat érintő tagdíjhátralékok végrehajtása is biztosított legyen, a magánnyugdíjpénztárak átadják az adóhatóságnak a végrehajtási eljárás lefolytatásához szükséges adatokat (mely foglalkoztató, mely tagok után, mennyi tagdíjjal tartozik).

A felszámolási eljárás esetére jelenleg nincs olyan jogszabályi előírás, ami alapján meg lehetne pontosan határozni, hogy a tb-nyugdíjrendszerbe visszalépő tag megtérült követelése pontosan kit illet meg. A törvény ezért előírja, hogy a vagyonátadást követően, felszámolás során megtérült összeg jogosultja a Nyugdíjbiztosítási Alap.

A 215. §-hoz

A törvény szerint a magán-nyugdíjpénztári tagdíjat a pénztárak felé kell közvetlenül bevallani és befizetni. A tagdíjjal összefüggő adminisztrációban az állami adóhatóságnak az a feladata marad, hogy a tagdíj- és pótléktartozást adók módjára behajtja a pénztár megkeresése alapján. Az ezzel kapcsolatos részletszabályokat kormányrendelet fogja tartalmazni.

A 216. §-hoz

A harmadik államokból Magyarországra kiküldött külföldi munkavállalókat érintő, 2010-ben kihirdetett és 2012-ben hatálya lépő rendelkezéshez kapcsolódó átmeneti szabályt állapít meg.

A 217. §-hoz

A Tbj. módosításokhoz kapcsolódó szövegcseréket tartalmaz.

A 218. §-hoz

Megszűnik a segítő családtag mint önálló tb-kategória. Azokra az esetekre, amikor nincs szükség teljes munkaidős alkalmazottra, megfelelő alternatívát nyújt a 2010 augusztusában bevezetett egyszerűsített foglalkoztatás, melynek keretében egyszerűsített adminisztráció és alacsony közteher mellett közeli hozzátartozó is foglalkoztatható. A járulékalap szélesítése érdekében megszűnik a másodállások 2%-os pénzbeli egészségbiztosítási járulék alóli mentessége. A törvény továbbá a Tbj. módosításokhoz kapcsolódó szövegcseréket tartalmaz.

A 219. §-hoz

Jogtechnikai pontosítás.

14. Az egészségügyi hozzájárulásról szóló 1998. évi LXVI. törvény módosítása

A 220. §-hoz

A százalékos eho alapja: kamatkedvezménynél az adóalap (és nem a korábbi szabályok szerinti jövedelem) lesz a 27%-os eho alapja.

A 221. §-hoz

Egy 2009-ben elfogadott módosítás túlzott mértékben megnövelte az átalányadós kistermelők eho kötelezettségét, a jelenlegi módosítás a felére csökkenti azt.

A 222-223. §-hoz

A dupla eho fizetés megakadályozását tartalmazza a rendelkezés.

15. A társadalombiztosítási nyugellátásról szóló 1997. évi LXXXI. törvény módosítása

A 224-226. §-hoz

A társadalombiztosítási járulék megszűnése miatt szükséges módosításokat tartalmazza a nyugdíjtörvényben.

VI. Fejezet

A számvitelt érintő módosítások

16. A számvitelről szóló 2000. évi C. törvény

Általános indokolás

A számvitelről szóló 2000. évi C. törvény módosítását a vállalkozásokat terhelő adminisztrációs kötelezettségek csökkentésének igénye, a könyvviteli szolgáltatást végzők kötelező továbbképzési rendszerének megújítása, valamint a gyakorlatban felmerült kérdések rendezésének igénye indokolja.

Részletes indokolás

A 227. és 239. §-hoz

Tekintettel arra, hogy az alapkutatás, az alkalmazott kutatás, valamint a kísérleti fejlesztés definíciója az innovációs törvényben meghatározásra kerül, az egységes jogalkalmazás érdekében a törvény egyértelművé teszi, hogy a számviteli törvény alkalmazásakor is az innovációs törvény definícióit kell használni.

Cégvásárlás esetén előfordulhat, hogy a megvásárolt társaság számított saját tőkéje (piaci értéke) negatív, és emiatt kérdésessé válhat, hogy a megvásárolt részesedést milyen értéken kell felvenni a könyvekbe. Az ilyen esetek megfelelő kezelése érdekében a törvény előírja, hogy negatív számított saját tőke esetén az üzleti vagy cégérték bekerülési értéke - a főszabálytól eltérően - a cégért fizetett ellenérték lesz, így a megszerzett részesedés nulla értéken fog a számviteli nyilvántartásba bekerülni.

A 228. §-hoz

A nemzeti számviteli standardalkotási folyamattal párhuzamosan a számviteli törvénynek szükséges előírnia, hogy a jövőben miniszteri rendelettel kihirdetett, hatályba lépő nemzeti számviteli standardokat a számviteli törvény alanyainak alkalmazniuk kell. A módosítás ezt a rendelkezést építi be a törvénybe.

A 229. §-hoz

A jelenleg hatályos számviteli előírások nem egyértelműek a tekintetben, hogy milyen számviteli kötelezettségek vonatkoznak a külföldi székhelyű vállalkozások magyarországi fióktelepeinek működésére, illetve megszűnésére. Ez a gyakorlatban számos kérdést vetett fel az elmúlt időszakban.

A gyakorlati kérdések rendezésére, az egyértelmű számviteli eljárás meghatározására indokolt a számviteli törvényben külön rendelkezni a külföldi székhelyű vállalkozások magyarországi fióktelepeinek működésére, illetve megszűnésére vonatkozóan olyan módon, hogy a fióktelepek a számviteli törvény vállalkozókra vonatkozó előírásit kötelesen értelemszerűen alkalmazni.

A 230. §-hoz

A módosítás célja az, hogy lehetővé tegye az egyszerűsített éves beszámolót készítő vállalkozások körének bővítését. A módosítással lehetővé válik, hogy az anyavállalaton kívül bármely konszolidálásba bevont vállalkozó választhassa az egyszerűsített éves beszámoló készítését, feltéve, hogy az összevont (konszolidált) éves beszámoló összeállításához szükséges információk előállítására és anyavállalatnak való szolgáltatására továbbra is alkalmas lesz a vállalkozó számviteli rendszere.

A törvény továbbá bővíti a sajátos egyszerűsített éves beszámolót készítő (mikro)vállalkozások körét, figyelembe véve az Európai Bizottság és Tanács által a közelmúltban támogatott számviteli területre értelmezett mikrovállalkozási meghatározást is.

A 231. §-hoz

Az 1606/2002/EK rendelettel összhangban egyes vállalkozók a Nemzetközi Pénzügyi Beszámolási Standardok (IFRS) szerint állítják össze az összevont (konszolidált) éves beszámolójukat. Tekintettel arra, hogy a standardok megfelelő alkalmazásához speciális tudás szükséges, a törvény előírja, hogy 2014. január 1-től kezdődően (elsőként a 2014-ben induló üzleti évben) ilyen beszámolókat csak IFRS szakterületen regisztrált könyvviteli szolgáltatók, valamint IFRS minősítéssel rendelkező könyvvizsgálók állíthatnak össze, valamint csak IFRS minősítéssel rendelkező könyvvizsgálók hitelesíthetik azokat.

A 232. §-hoz

A törvény felülírja azt a szabályt, amely szerint lényegében csak a külföldi tulajdonban lévő vállalkozó üzleti éve térhet el a naptári évtől. A módosítással minden vállalkozó számára a saját döntése alapján válik lehetővé a naptári évtől eltérő üzleti év választása, ide nem értve a hitelintézeteknek, pénzügyi vállalkozásoknak vagy biztosítóintézeteknek minősülő vállalkozókat. A mérlegfordulónap szabad megválasztásával jelentősen egyszerűsödhetnek a számviteli zárási teendők, mivel lehetővé válik az üzletmenet ciklikusságának figyelembe vétele, és ezáltal a vállalkozó az éven belüli főbb üzleti folyamatok lezárulása utáni időpontra időzítheti a beszámoló összeállítását.

A 233. §-hoz

Az ásványkincsek kutatásával kapcsolatosan felmerülő, általában jelentős költségek a számviteli elszámolásban nehezen sorolhatók be a hatályos jogszabályi kategóriákba. Az eredményes kutatófúrások után létrehozott tárgyi eszközök bekerülési értékébe nem tartozhatnak ezek a költségek, hiszen ekkor az aktivált eszközérték jelentősen magasabb lenne annak piaci értékénél. A kutatási költségek nem tekinthetők kísérleti fejlesztés aktivált értékének sem, hiszen a kutatási tevékenység célja nem új anyagok, termékek létrehozása, hanem a föld mélyében lévő ásványkincsek (bizonytalan kimenetelű) felszínre hozása.

Az ásványkincsek utáni kutatások előkészítése (többek között a szeizmikus, vagy robbantásos vizsgálatok), a kutatófúrások elvégzése során felmerült költségeket azonban nem indokolt egyetlen üzleti évet terhelő költségeknek tekinteni, ezért azokat eszközként aktiválni kell, a költségeknek több év eredményében való megjelenítése érdekében. A megjelenítésre a törvény az alapítás-átszervezés aktivált értéke mérlegtételt írja elő.

Ha az ásványkincs-kutatási tevékenység egy adott kutatási projekt tekintetében eredménytelen lesz (nem sikerül megtalálni az ásványkincset), vagy annak kitermelése nem gazdaságos, akkor a projekt lezárásáig kimutatott aktivált értéket terven felüli értékcsökkenés elszámolásával ki kell vezetni a nyilvántartásból.

A 234. §-hoz

A számviteli és adózási szabályok összhangjának megteremtését, az adminisztrációs terhek csökkentését eredményezi a visszavásárolt saját részvények, saját üzletrészek, a visszaváltható részvények bevonásának saját tőkével (és nem az adózás előtti eredménnyel) szembeni elszámolásának előírása. A módosítás a hazai számviteli előírások nemzetközi előírásokhoz való közelítését is szolgálja.

A 235. §-hoz

A számviteli törvény tartalmazza mind az üzleti vagy cégérték, mind a negatív üzleti vagy cégérték elszámolásának szabályait. A negatív üzleti vagy cégértékre vonatkozó rendelkezések szerint - eltérően az üzleti vagy cégértékre vonatkozó előírásoktól - annak összegét 5 év alatt kell elszámolni az eredményben, függetlenül a rá ható tényezők alakulásától. Emiatt a gyakorlatban problémákat vetett fel, hogy ha például a negatív üzleti vagy cégértéket okozó részesedést értékesítették, a részesedés kivezetésével egyidejűleg a kapcsolódó negatív üzleti vagy cégértéket nem lehetett kivezetni, ami nem felelt meg a valós kép követelményének.

A probléma megoldásaként a törvény az üzleti vagy cégérték és a negatív üzleti vagy cégérték elszámolási szabályait közelíti egymáshoz.

A 236. §-hoz

A könyvvezetési és nyilvántartási egyszerűsítés érdekében a törvény úgy rendelkezik, hogy nemcsak a csoportosan nyilvántartott, azonos paraméterekkel rendelkező vásárolt eszközök esetében alkalmazható az átlagos beszerzési (előállítási) áron, továbbá a FIFO módszerrel történő értékelés, hanem az ilyen jellemzőkkel bíró saját termelésű készletekre is. A törvény emellett egyértelműen rögzíti, hogy a leltározás két lehetséges módja a mennyiségi felvétel, illetve az egyeztetés.

A 237. §-hoz

Az energiahordozó anyagok felhasználását a számvitelben anyagköltségként kell elszámolni. A vállalkozás által beszerzett ilyen anyagokhoz sok esetben kapcsolódnak olyan díjak, amelyeket az energiahordozó anyag beszerzésekor számítanak fel a szolgáltatók, és amelyek az energiahordozó beszerzéséhez kapcsolódnak olyan módon, hogy a kereskedő, a szolgáltató azokat a rá vonatkozó ágazati szabályok alapján köteles - az energiahordozó árán felül - felszámítani a felhasználóknak, a fogyasztóknak. A törvény e tételek számviteli elszámolását jelentősen egyszerűsíti, mivel úgy rendelkezik, hogy a földgáz, a villamos energia, az ivóvíz beszerzéséhez kapcsolódó számlában kötelezően felszámítandó többlet díjak a földgáz, a villamos energia, az ivóvíz bekerülési értékének részét képezik, és így azokat ezen energiahordozó anyagok felhasználásakor anyagköltségként kell elszámolni.

A 238. §-hoz

A törvény a devizáért, valutáért beszerzett eszközök, igénybe vett szolgáltatások bekerülési értékét pontosítja. A módosítás szerint a beszerzés devizaösszegének, valutaösszegének forintértékét a 60. § (4)-(6) bekezdés szerinti árfolyamon kell meghatározni. A törvény szerint a valutában beszerzett eszközök, igénybe vett szolgáltatások esetében - az egyszerűbb könyvviteli elszámolás érdekében - a vállalkozó dönthet úgy is, hogy az ellenértékként kifizetett valutaösszegnek a valuta könyv szerinti árfolyamán átszámított forintértéke lesz a beszerzett eszköz, az igénybe vett szolgáltatás értéke.

A 240. §-hoz

A törvény kiegészíti a terven felüli értékcsökkenésre vonatkozó szabályokat azzal, hogy az alapítás-átszervezés aktivált értéke után is terven felüli értékcsökkenést kell elszámolni, amennyiben annak bevételekben való megtérülése nem biztosított.

A 241. §-hoz

A jelenleg hatályos számviteli és adózási előírások eltérően rendelkeznek a külföldi pénzértékben történő értékesítéssel összefüggő általános forgalmi adó forintra történő átszámítását érintően. A gyakorlatban ez a kettőség adminisztrációs többlet feladatot jelent a vállalkozások számára, amelyet indokolt megszüntetni. A törvény ennek érdekében tartalmazza a számviteli törvény megfelelő módosítását és megengedi a számvitelben is alkalmazni az általános forgalmi adó meghatározása során alkalmazott árfolyamot.

A 242. §-hoz

Az üzleti év végi számviteli záráshoz, a beszámoló elkészítéséhez, a mérleg tételeinek alátámasztásához olyan leltárt kell összeállítani, amely tételesen tartalmazza a vállalkozónak a mérleg fordulónapján meglévő eszközeit és forrásait mennyiségben és értékben. A törvény egyértelművé teszi, hogy a vállalkozó - bármilyen nyilvántartást vezet év közben - köteles minden évben a leltárba bekerülő adatok valódiságát a főkönyvi könyvelés és az analitikus nyilvántartás adatai közötti egyeztetéssel ellenőrizni.

A törvény arról is rendelkezik, hogy bár általános esetben az a vállalkozó, amely a számviteli alapelveknek megfelelő folyamatos mennyiségi nyilvántartást vezet, nem köteles a leltárban szereplő adatokat tételes mennyiségi felvétellel ellenőrizni, legalább háromévente ilyenkor is kötelező legalább egy alkalommal a tételes mennyiségi leltárfelvétel. A csak értékben kimutatható eszközök, források körében a vállalkozó minden üzleti évben, a mérleg fordulónapjára vonatkozó egyeztetést köteles elvégezni, a mennyiségi nyilvántartások vezetésének tényétől függetlenül.

A 243. §-hoz

Az értékesítés nettó árbevételeként kell elszámolni azon értékesített termékek és nyújtott szolgáltatások ellenértékét is, amelyekről jogszabályi előírás szerint számlát nem kötelező kiállítani. Ekkor a nyugta az árbevétel elszámolásának számviteli bizonylata, amelyet a módosítás rögzít. Ehhez kapcsolódóan a termékértékesítés, a szolgáltatásnyújtás fejében készpénzben kapott ellenérték mellett a pénzeszközök más formájában - például számlapénzben (bankkártyás fizetéssel), illetve elektronikus pénzben - kapott ellenérték is értékesítési árbevételként számolandó el a módosítás szerint. Ezt a szabályt kell követni olyan értékesítéseknél is, amelyeknél az eladónak jogszabályi előírás szerint sem számlát, sem nyugtát nem kötelező kiállítania (például a kezelőszemélyzet nélküli automatából történő értékesítések).

A 244. §-hoz

A számviteli és adózási szabályok összhangjának megteremtését, az adminisztráció terhek csökkentését eredményezi a külföldön, illetve belföldön megfizetett jövedelemadó (nyereségadó) típusú adók egységes számviteli kezelése. A módosítás a hazai számviteli előírások nemzetközi előírásokhoz való közelítését is szolgálja.

A 245. §-hoz

A módosítás célja az, hogy világossá tegye az egyszerűsített éves beszámoló készítésének alapvető szabályait. Ezzel egyértelművé válik például, hogy az egyszerűsített éves beszámolót készítő vállalkozó is készítheti egyszerűsített éves beszámolóját devizában - az éves beszámolónál irányadó szabályoknak megfelelően -, valamint, hogy az egyszerűsített éves beszámoló fő elemeit (mérleg, eredménykimutatás, kiegészítő melléklet) a hely és a kelet feltüntetésével a vállalkozó képviseletére jogosult személy köteles aláírni.

A 246. §-hoz

A számviteli adminisztráció egyszerűsítése érdekében a törvény a sajátos egyszerűsített éves beszámolót készítő vállalkozó számára biztosítja, hogy számviteli politikája a nagyobb méretű vállalkozások körében a számviteli törvény szerint kötelezően elkészítendő szabályzatokat is tartalmazó dokumentum-rendszer helyett egyetlen, könyvvezetéssel és beszámolókészítéssel kapcsolatos számviteli döntéseit tartalmazó dokumentumot készítsen. A sajátos egyszerűsített éves beszámolóra vonatkozó szabályok további egyszerűsítését jelenti annak egyértelmű rögzítése, hogy a sajátos egyszerűsített éves beszámolót készítő vállalkozások a terv szerinti értékcsökkenés elszámolásakor alkalmazhatják a társasági adó megállapításánál figyelembe vett, külön törvény szerinti értékcsökkenési leírási kulcsokat is.

A 247. §-hoz

A módosítás technikai korrekcióként biztosítja, hogy az egyszerűsített éves beszámolót készítő, konszolidálásba bevont vállalkozás az éves beszámolót készítő vállalkozással azonosan hajtsa végre az igénybe vett eredménytartalék visszavezetésének konszolidációs lépését.

A 248-249. és 252. §-hoz

A módosítás technikai jellegű, a törvényben előírt határidők egységes megfogalmazását szolgálja.

A 250. §-hoz

A módosítás kiegészíti a könyvviteli szolgáltatási tevékenység engedélyezésének feltételeit annak érdekében, hogy a könyvviteli szolgáltatást végzők tevékenységüket naprakész tudással kezdhessék meg. A kérelmezőnek ezért a kérelem benyújtását megelőző 12 hónapban - kérelemben megjelölt szakterületen - az Szt-ben előírt továbbképzési kötelezettséget kell majd teljesítenie.

A továbbképzési kötelezettség elmulasztása esetén az engedély visszavonását és a nyilvántartásból való törlést követően a hatályos rendelkezések szerint a könyvviteli szolgáltatást végző csak két év múlva kérelmezheti újra az engedély megadását és a nyilvántartásba való ismételt felvételét. A módosítás ezzel szemben lehetővé tenné, hogy az engedély újbóli megadására és a nyilvántartásba való felvételre bármikor sor kerülhessen, azzal a feltétellel, hogy az új kérelem benyújtását megelőző 12 hónapban a kérelmező teljesítette a szakterületre előírt továbbképzési kötelezettséget.

A 251. §-hoz

A módosítás a beszámoló letétbe helyezésének határidejét hozza összhangba a társasági adóbevallás határidejével. Ez egyszerűsíti a gazdálkodók tevékenységét.

A 253. §-hoz

A módosítás a könyvelőszoftverek használatának kizárólagossá válása, és az elektronikus úton kibocsátott bizonylatok növekvő aránya miatt kialakult, a számlák kontírozásának módjával kapcsolatos értelmezési kérdésre ad választ. A módosítás szerint a számviteli törvény előírásainak megfelel az a kontírozási megoldás, amelyben a számviteli bizonylathoz egyértelmű logikai hozzárendeléssel (valamilyen azonosító segítségével) kapcsolják hozzá a könyvviteli elszámolást, a bizonylat alapján könyvelt tételeket és azok időpontját. Az elektronikus úton, valamint a papír alapon kiállított és befogadott bizonylatok feldolgozásánál is ezt a lehetőséget rögzíti a módosítás.

A 254. §-hoz

A módosítás a legfontosabb számviteli bizonylatok megőrzési idejének csökkentését és törvényen belüli összhangját szolgálja, mely csökkenti a gazdálkodók felesleges terheit.

Kisebb technikai pontosítás mellett a módosítás egyértelműsíti, hogy az eredetileg nem elektronikus formában (papír alapon) kiállított számviteli bizonylatokról a papíralapú dokumentumokról elektronikus úton történő másolat készítésének szabályairól szóló jogszabály szerint elkészített elektronikus másolat megőrzésével teljesül a számviteli törvényben előírt, a bizonylatok megőrzésére vonatkozó kötelezettség.

Az elektronikus formában kiállított bizonylat megőrzésére - a bekezdésben rögzítettek mellett - a digitális archiválás szabályairól szóló jogszabályi előírások teljesítése elegendő, nem szükséges a számviteli törvény 167. § (5) bekezdésére utalni. A törvény ezen korrekciót tartalmazza.

A 255. §-hoz

A módosítás átmeneti rendelkezése szerint csak a 2014. december 31-ét követően benyújtott kérelmek vonatkozásában kell alkalmazni - a korábban könyvviteli szolgáltatási tevékenységre jogosító engedéllyel nem rendelkezők esetében - a kérelem benyújtását megelőző 12 hónapban teljesítendő továbbképzési kötelezettség előírt feltételét. Erre azért van szükség, hogy a képesítés megszerzése utáni, a nyilvántartásba vételi feltételként előírt gyakorlatukat már megkezdett személyek nyilvántartásba vétele a gyakorlati idejük kezdetén hatályos szabályok szerint történhessen meg.

A 256. §-hoz

Az elektronikus pénzeszköz fogalma a hitelintézetekről és a pénzügyi vállalkozásokról szóló 1996. évi CXII. törvényből 2011. április 1-jétől kikerült, helyette az elektronikus pénz fogalmat használja. A módosítás tartalmazza az ennek megfelelő átvezetést.

A beruházáshoz kapcsolódó devizakötelezettség üzleti év végi átértékelésével kapcsolatosan képzendő céltartalék számítási szabályának pontosítását tartalmazza a törvény.

A számos folyamatban lévő, elhúzódó beruházás reális értékelése érdekében a módosítás a beruházásoknál is előírja a beruházás piaci értékének tartós és jelentős csökkenésekor a terven felüli értékcsökkenés elszámolását. Az elszámolás a beruházás könyv szerinti és piaci értékének különbözetében történik.

A módosítás követi a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 2011. december 1-jétől hatályos módosítását, amelyben a nyugdíjbiztosítási járulék elnevezés nyugdíj-hozzájárulásra változik.

A módosítás tartalmazza a napi készpénz záró állomány átlagos mértékére vonatkozó törvényi korlát emelését. A megemelt mérték jelentősen csökkentheti az érintett vállalkozások ezzel összefüggő költségeit, miközben a kirívóan magas, indokolatlan készpénz állomány korlátozására e megemelt mérték is alkalmas.

A konszolidált éves beszámoló készítésekor a bevont vállalkozásoknak kötelezően éves beszámolót kell készíteniük. Az adminisztrációs terhek csökkentése érdekében célszerű megengedni, hogy a konszolidálásba bevont - az anyavállalaton kívüli - vállalkozások is készíthessenek egyszerűsített éves beszámolót.

A 257. §-hoz

Hatályon kívül helyező rendelkezések.

17. A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

Általános indokolás

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény (a továbbiakban: Kkt.) módosítását a kamarai működés egyszerűbbé és költségtakarékosabbá tételének igénye, valamint a gyakorlatban felmerült kérdések rendezésének igénye indokolja.

Részletes indokolás

A 258. §-hoz

A tapasztalatok alapján nehézséget okozott annak megállapítása, hogy milyen jogviszony minősül munkaviszony jellegű jogviszonynak. A módosítás egyértelművé teszi, hogy a törvény alkalmazásában munkaviszony jellegű jogviszonynak számít minden olyan jogviszony, amely alapján a foglalkoztatott munkát köteles végezni, és a foglalkoztató ezért ellenértéket köteles fizetni, így például a vállalkozási, valamint a megbízási szerződésen alapuló tevékenység is ebbe a kategóriába sorolandó.

A 259. §-hoz

A gyakorlat azt mutatja, hogy a 70 év feletti könyvvizsgálók körében már kevésbé jellemző az aktív könyvvizsgálói tevékenység. Ugyanakkor ezen könyvvizsgálók jelentősebb része nem szeretné megszüntetni a kamarai tagságát, hiszen sokan több éven, évtizeden át voltak a szakmai közösség tagjai. Előbbire tekintettel a Kkt. jelen módosítása a kamarai hatósági eljárásért fizetendő igazgatási szolgáltatási díj elengedésével teszi kedvezőbbé a 70 év feletti könyvvizsgálók számára a kamarai tagság szüneteltetését.

A 260. §-hoz

A közérdeklődésre számot tartó gazdálkodók könyvvizsgálóinak független ellenőrzése kiemelt jelentőségű mind hazai, mind nemzetközi szinten. Ezen gazdálkodók könyvvizsgálatát ellátó kamarai tag könyvvizsgálók, könyvvizsgáló cégek minőségellenőrzése esetében a Magyar Könyvvizsgálói Kamara az első fokú határozatot a Könyvvizsgálói Közfelügyeleti Bizottság egyetértésével hozza, ezzel is biztosítva a könyvvizsgálói szakmától való függetlenséget. E függetlenséget tovább erősíti a törvény, azzal az előírással, hogy az elsőfokú döntés esetében a Magyar Könyvvizsgálói Kamara elnöksége helyett a számviteli szabályozásért felelős miniszternél lehet fellebbezni.

A 261. §-hoz

A számvitelről szóló 2000. évi C. törvény módosításával bevezetésre kerül az IFRS minősítés. A módosítás a számviteli törvénnyel való összhang megteremtését szolgálja.

A 262. §-hoz

A Kkt. 54. § (6) bekezdése értelmében a kamara a jogszabályi kötelezettségen alapuló könyvvizsgálói tevékenység ellátásáért járó díjak meghatározásának elveire, elsődleges szempontjaira ajánlást adhat ki anélkül, hogy magatartásával a tisztességtelen piaci magatartás és a versenykorlátozás tilalmáról szóló 1996. évi LVII. törvény 11. § (2) bekezdésének a) pontja szerinti tilalomba ütközne.

A 263. §-hoz

A Kkt. hatályos rendelkezése értelmében a Magyar Könyvvizsgálói Kamara oktatási bizottsága és az OKKT együttműködésére van szükség okleveles könyvvizsgálói képzés ellenőrzésekor. Az oktatási bizottság és az OKKT azonban két eltérő kompetenciával rendelkező testület, mely nem teszi szükségessé a két testület együttműködését, így a törvény az okleveles könyvvizsgálói képzés ellenőrzési jogosultságát kizárólag az OKKT-hez rendeli.

A 264. §-hoz

A hatályos rendelkezések szerint az okleveles könyvvizsgálói képzés képzési ideje legfeljebb 4 tanév. Figyelemmel a képzési program tapasztalataira, felmerült az igény, hogy a képzési program idejére vonatkozó előírást egy rugalmasabb szabályozás váltsa fel. Előbbiek alapján a törvény a képzési program idejét legfeljebb 5 naptári évben rögzíti, mely 1 alkalommal, 1 naptári évvel meghosszabbítható.

A 265. §-hoz

A könyvvizsgálói képzés tantárgyi tematikájának módosítása miatti változás a számvitel - szervezés tárgy nevének módosítása, a nemzetközi gyakorlattal egyezően.

A 266. §-hoz

A kamarai tag könyvvizsgálók jelentős része a könyvvizsgálók fiatalabb nemzedékéhez tartozik. Mind a Magyar Könyvvizsgálói Kamara, mind a fiatalabb könyvvizsgálók szempontjából célszerű és előremutató lépés, ha ezen könyvvizsgálók nagyobb mértékben kerülnek bevonásba a Kamara működésébe. Előbbire a kamarai tisztségvállalók megválasztásánál is indokolt figyelemmel lenni, mely a kamarai tisztségvállalók felső korhatárának meghatározásával biztosítható. A módosítás értelmében kamarai tisztségvállalókká 70 év alatti kamarai tag könyvvizsgálók válaszhatók.

A 267. §-hoz

Racionalizálási szempontokat követve, a rendelkezés az Okleveles Könyvvizsgálókat Képesítő Testület (OKKT) létszámának rugalmas alakítását teszi lehetővé.

A 268. §-hoz

Az Alaptörvény hatálybalépésével kapcsolatos szövegcserék.

A 269. §-hoz

A törvény biztosítja, hogy a képzési időszak rugalmasabb szabályozása azon hallgatóknál is alkalmazásra kerüljön, akik esetében a könyvvizsgálói képzési program teljesítése már folyamatban van.

A 270. §-hoz

A Kkt. több helyen tartalmaz olyan előírást, amely alapján a Magyar Könyvvizsgálói Kamara oktatási bizottsága és az OKKT egyetértésére van szükség adott döntés meghozatalához. Az oktatási bizottság és az OKKT azonban két eltérő kompetenciával rendelkező testület, mely nem teszi szükségessé az adott testülethez rendelt eljárás tekintetében a másik testület egyetértését, így az oktatási bizottság és OKKT előírt egyetértési jogának megszüntetése indokolt.

18. A gazdasági társaságokról szóló 2006. évi IV. törvény módosítása

Általános indokolás

A gazdasági társaságokról szóló 2006. évi IV. törvény módosítása a tőkepiacról szóló 2001. évi CXX. törvény audit bizottsággal kapcsolatos módosításával függ össze, melynek célja a törvények közötti szabályozási összhang megteremtése. További módosítást indokol az osztalékelőleggel kapcsolatos gyakorlati problémák rendezésének igénye.

Részletes indokolás

A 271. §-hoz

Az adóregisztrációs eljárás bevezetésével összefüggő, az Art. és a gazdasági társaságokról szóló törvény koherenciáját szolgáló rendelkezés.

A 272-273. §-hoz

A jelenleg hatályos előírások az osztalékelőleg fizetésének feltételeként, annak alátámasztására minden esetben közbenső mérleget követelnek meg. Többszöri osztalékelőleg esetén ez többszöri közbenső mérleg elkészítését is igényli, amely jelentős adminisztrációs feladatot és többlet költséget jelent a vállalkozásoknak. A törvény lehetővé teszi a mérlegfordulónapot követő 6 hónapon belül ugyanazon közbenső mérleg többszöri figyelembevételét, illetve külön közbenső mérleg helyett a normál üzleti évi beszámoló figyelembevételét is. Természetesen az osztalékelőleg feltételeként előírt saját tőke korlát számítása során a korábban már elszámolt osztalékelőleggel a rendelkezésre álló saját tőkét csökkenteni kell.

A 274. §-hoz

Jelenleg mind Gt., mind a tőkepiacról szóló 2001. évi CXX. törvény (a továbbiakban: Tpt.) tartalmaz előírást a nyilvánosan működő részvénytársaságok audit bizottságára, figyelemmel arra, hogy a nyilvánosan működő részvénytársaságok, mint szabályozott piacra bevezetett értékpapír kibocsátói, közérdeklődésre tartanak számot. Az audit bizottságra vonatkozó szabályozások azonban eltérést mutatnak. A törvény megteremti a két törvény előírása közötti összhangot az által, hogy egy helyen, a Gt.-ben szabályozza az audit bizottság összetételét és feladatait, melyre a Tpt. - annak párhuzamos módosítását követően - visszautal. A törvény egyúttal érvényesíti a 2006/43/EK irányelv audit bizottságra vonatkozó előírásait is, melyeket a közérdeklődésre számot tartó gazdálkodóknak teljesíteniük kell.

19. A biztosítókról és a biztosítási tevékenységről szóló 2003. évi LX. törvény módosítása

Általános indokolás

A biztosítókról és a biztosítási tevékenységről szóló 2003. évi LX. törvény módosítását a közérdeklődésre számot tartó gazdálkodók körének a kibővítése indokolja.

Részletes indokolás

A 275. §-hoz

A Kkt. jelenleg teljes körűen alkalmazza a könyvvizsgálatról szóló 2006/43/EK irányelv 39. cikke szerinti azon lehetőséget, miszerint az európai uniós tagállamok egy vagy több követelmény alól mentesíthetik a nem tőzsdei kibocsátó közérdeklődésű jogalanyokat, így Magyarországon csak az a gazdálkodó minősül közérdeklődésre számot tartónak, amelynek átruházható értékpapírjait az Európai Gazdasági Térség valamely államának szabályozott piacán kereskedésre befogadták. A jelenlegi világgazdasági helyzet, a pénzügyi intézmények középpontba kerülése a válságban azonban indokolttá teszi a közérdeklődésre számot tartó gazdálkodók körének felülvizsgálatát. A módosítás a hazánkban meghatározó szerepet betöltő pénzügyi intézményeket (hitelintézetek, biztosítók) a nemzetgazdaságban elfoglalt helyüknek megfelelően közérdeklődésre tartó gazdálkodónak sorolja. A módosítás a pénzügyi intézmények számára többletkövetelményt gyakorlatilag nem jelentene, figyelemmel arra, hogy a pénzügyi intézmények jelentős részénél a külföldi anyavállalat elvárásai alapján jelenleg is működik audit bizottság, vagy ahol nem, a könyvvizsgálatról szóló irányelv 41. cikkének (1) bekezdése szerint ezt a funkciót a teljes ügyviteli vagy felügyelő szerv is betöltheti.

A 276. §-hoz

A Bit. szerinti beküldési határidőnek a számviteli beszámoló közzétételi határidejéhez való igazítása.

20. A hitelintézetekről és a pénzügyi vállalkozásokról szóló 1996. évi CXII. törvény módosítása

Általános indokolás

A hitelintézetekről és a pénzügyi vállalkozásokról szóló 1996. évi CXII. törvény módosítását a közérdeklődésre számot tartó gazdálkodók körének a kibővítése indokolja.

Részletes indokolás

A 277. §-hoz

A Kkt. jelenleg teljes körűen alkalmazza a könyvvizsgálatról szóló 2006/43/EK irányelv 39. cikke szerinti azon lehetőséget, miszerint az európai uniós tagállamok egy vagy több követelmény alól mentesíthetik a nem tőzsdei kibocsátó közérdeklődésű jogalanyokat, így Magyarországon csak az a gazdálkodó minősül közérdeklődésre számot tartónak, amelynek átruházható értékpapírjait az Európai Gazdasági Térség valamely államának szabályozott piacán kereskedésre befogadták. A jelenlegi világgazdasági helyzet, a pénzügyi intézmények középpontba kerülése a válságban azonban indokolttá teszi a közérdeklődésre számot tartó gazdálkodók körének felülvizsgálatát. A módosítás a hazánkban meghatározó szerepet betöltő pénzügyi intézményeket (hitelintézetek, biztosítók) a nemzetgazdaságban elfoglalt helyüknek megfelelően közérdeklődésre tartó gazdálkodónak sorolja. A módosítás a pénzügyi intézmények számára többletkövetelményt gyakorlatilag nem jelentene, figyelemmel arra, hogy a pénzügyi intézmények jelentős részénél a külföldi anyavállalat elvárásai alapján jelenleg is működik audit bizottság, vagy ahol nem, a könyvvizsgálatról szóló irányelv 41. cikkének (1) bekezdése szerint ezt a funkciót a teljes ügyviteli vagy felügyelő szerv is betöltheti.

A 278. §-hoz

Hatályon kívül helyező rendelkezés.

21. A tőkepiacról szóló 2001. évi CXX. törvény módosítása

Általános indokolás

A tőkepiacról szóló 2001. évi CXX. törvény (a továbbiakban: Tpt.) módosítása a gazdasági társaságokról szóló 2006. évi IV. törvény (a továbbiakban: Gt.) audit bizottsággal kapcsolatos módosításával függ össze, melynek célja a szabályozási összhang megteremtése.

Részletes indokolás

A 279. §-hoz

Jelenleg mind a Gt., mind Tpt. tartalmaz előírást a nyilvánosan működő részvénytársaságok audit bizottságára, figyelemmel arra, hogy a nyilvánosan működő részvénytársaságok, mint szabályozott piacra bevezetett értékpapír kibocsátói, közérdeklődésre tartanak számot. Az audit bizottságra vonatkozó szabályozások azonban eltérést mutatnak. A rendelkezés megteremti a két törvény előírása közötti összhangot az által, hogy a Tpt. visszautal a Gt. szerinti audit bizottságra, mely jelen módosítással egyidejűleg módosításul. A törvény egyúttal érvényesíti a 2006/43/EK irányelv audit bizottságra vonatkozó előírásait is, melyeket a közérdeklődésre számot tartó gazdálkodóknak teljesíteniük kell.

22. A kötelező gépjármű-felelősségbiztosításról szóló 2009. évi LXII. törvény módosítása

A 280. §-hoz

A Pénzügyi Szervezetek Állami Felügyelete a Pénzügyi Szervezetek Állami Felügyeletéről szóló 2010. évi CLVIII. törvény értelmében felhatalmazással rendelkezik a pénzügyi szektort érintő adatszolgáltatási kötelezettséget szabályozó rendeletek kiadására. A biztosítók kötelező gépjármű-felelősségbiztosítási termékének eredményelszámolásáról, és a Kártalanítási Alap javára teljesített befizetéseknek, az Alap kezelésének és az Alap kezelője eredményelszámolásának szabályairól szóló rendeletek szabályozása azonban továbbra is a számviteli szabályozásért, illetve a pénz-, tőke- és biztosítási piac szabályozásáért felelős miniszter hatáskörében marad. A kötelező gépjármű-felelősségbiztosítási termékekre vonatkozó eredményelszámolás, továbbá a Kártalanítási Alap eredményelszámolása számviteli szempontból a biztosítókhoz hasonló szabályozást igényelnek. Korábban ezek a szabályozási tárgykörök az adatszolgáltatással együtt közös miniszteri rendeletekben szerepeltek, a módosítás a hatáskörök egyértelmű elkülönítését szolgálja.

A 281. §-hoz

A módosítás célja a kötelező biztosítás díjfizetésének elmaradásával elérhető költségcsökkentés érdekében annak lehetővé tétele, hogy egyes állami tulajdonú gépjárművek mentesüljenek a kötelező gépjármű-felelősségbiztosítási kötelezettség alól. Ehhez kapcsolódóan a felhatalmazás a mögöttes felelősségvállalás rendezésére irányul.

VII. Fejezet

Az adózás rendjéről szóló törvényt és más eljárási szabályozást tartalmazó törvényeket érintő módosítások

23. Az adózás rendjéről szóló 2003. évi XCII. törvény módosítása

Általános indokolás

Az adózás rendjéről szóló 2003. évi XCII. törvény (a továbbiakban: Art.) módosítása egyrészt az adóeljárás egyszerűsítése és adminisztrációs terhek csökkentése irányába ható újabb lépés, másrészt a módosítás tovább bővíti az adóhatóság eszköztárát az adóelkerülés és a feketegazdaság elleni küzdelemben.

Az adóügyekben történő elektronikus ügyintézés lehetőségének bővítése elsődleges cél volt a módosítás során. A módosítást követően az ügyfélkapuval rendelkező foglalkoztatottak a rájuk vonatkozó, a munkáltatók (kifizetők) pedig a foglalkoztatással összefüggően az általuk bejelentett, bevallott adatokat lekérdezhetik az adóhatóságtól. Az egyszerűsített bevallás esetén a külföldi lakcímmel rendelkező adózó részére csak elektronikusan kerül megküldésre a bevallásajánlat és a bevallás.

Jelentős egyszerűsítés továbbá, hogy az adószám kiadásával egyidejűleg vámazonosító szám is kérhető, és az adóigazgatási és vámigazgatási feladatokat ellátó szervezeti egységek azonos nyilvántartási bázist használnak.

Az adózók terheinek könnyítését jelenti, hogy a túlfizetés visszaigényléséhez való jog elévülését követően az adóhatóság a túlfizetés összegét nemcsak hivatalból, hanem - új elemként - az adózó kérelmére is átvezetheti az adózó tartozásaira. Az adózók likviditását elősegítő intézkedés továbbá, hogy az adóhatóság a kiutalás előtti ellenőrzések során a nem kifogásolt összegek kiutalásáról az ellenőrzés során bármikor dönthet amellett, hogy a kiutalás előtti ellenőrzés a fennmaradó összeg tekintetében folytatódik. Ezzel az intézkedéssel az ellenőrzés nem okozhatna likviditási gondokat az érintett vállalkozásoknál.

Az adómorál erősítésére tett lépések közül az adóregisztrációs eljárás és a fokozott adóhatósági felügyelet intézményének bevezetése a legjelentősebb lépés. Az adóregisztrációs eljárás során az újonnan alakult cégek első, vagy a működő cégek változás nyomán státuszt nyert vezető tisztségviselőinek és képviseleti joggal, vagy 50%-os szavazati joggal rendelkező tagjainak adózói előéletét vizsgáló eljárás, amely eredményeképpen az adószám megállapítása megtagadható, vagy törölhető. A fokozott adóhatósági felügyelet során az adóregisztrációs eljárás során nem elmarasztalt adózók közül kockázatosnak ítélt adózók szoros adóhatósági felügyeletére kerül sor annak érdekében, hogy adókötelezettségeiket maradéktalanul teljesítsék.

Az ellenőrzések hatékonyságát növeli az ellenőrzés elrendelésére és határidejére vonatkozó szabályok újragondolása, amely keretében az ellenőrzésre előzetes értesítés nélkül kerül sor, az ellenőrzési határidőre vonatkozó szabályok pedig egységesebb szerkezetben jelennek a módosítást követően.

Az adóhatóság az egyes gazdasági esemény valódiságának vizsgálatára irányuló eljárással új eszközt kap az ellenőrzések hatékonyságának növelésére, a jogsértések estén megállapítható szankciók mértéke pedig a visszaélésszerű magatartások esetén jelentősen megnő.

A módosítással továbbá megtörténik az állandó meghatalmazások esetén a meghatalmazó és meghatalmazott közti vitás ügyek adóigazgatási rendszerből való kivezetése a mulasztási bírság „átszállásának” eltörlésével, az adóhatósági adminisztrációt csökkentő módosításként pedig a végrehajtható okiratok köre az egészségügyi szolgáltatási járulék fizetési kötelezettséget tartalmazó bejelentéssel bővül.

Részletes indokolás

A 282. §-hoz

A Nemzeti Adó- és Vámhivatal létrehozásával a vámszakmai és adózási nyilvántartások egy szervhez kerültek, amelyek integrációja okán át kell törni a vámigazgatási eljárást szabályozó nemzeti vámtörvény és az adózás rendjéről szóló törvény közti elhatárolást, és ki kell mondani, hogy a vámhatóság hatáskörébe tartozó eljárásokban alkalmazott vámazonosító szám kiadását illetően az Art. rendelkezéseit kell alkalmazni.

A 283. §-hoz

A kutatás-fejlesztés rendszerének átalakításával összefüggő módosítás.

A 284. §-hoz

Az állandó meghatalmazott mögöttes felelőssége az Art. 7. § rendelkezései közül kikerül, mivel az adózó és az állandó meghatalmazott közötti jogvita tisztázása nem az adóhatóság hatáskörébe tartozik, tekintve, hogy polgári jogi felelősségi szabályok képezik a vita tárgyát. Az adóhatóság eljárást kizárólag az adózóval szemben folytat, melyben az állandó meghatalmazott részt vehet, azonban az adóhatóság az eljárás során kizárólag az adózóra vonatkozóan állapít meg jogot, illetve kötelezettséget. A képviseleti jog keletkezése és megszűnése jelenleg az adóhatósághoz történő bejelentéstől hatályos, ami visszaélésre adhatott lehetőséget. A módosítás alapján az állandó meghatalmazott abban az esetben, ha a kézbesítést megelőzően az adózó, vagy állandó meghatalmazottja nem jelentette be a képviseleti jog megszűnését az adóhatósághoz, az iratok átvétele során már nem hivatkozhat arra, hogy képviseleti joga megszűnt.

A 285. §-hoz

Az Art. 14. § (4) bekezdése jelenleg csak felszámolás esetén mondja ki, hogy az adózó adókötelezettségeit a felszámoló teljesíti. Indokolt ennek a rendelkezésnek a végelszámolásokra történő kiterjesztése, amellyel a végelszámoló a felszámolóhoz hasonlóan közvetlenül felelőssé tehető és szankcionálható az adózó adókötelezettségeinek megszegéséért kivéve, ha bizonyítja, hogy a jogsértés az ő érdekkörén kívül eső okra vezethető vissza.

A 286. §-hoz

Az adóregisztrációs eljárás bevezetésével összefüggésben módosul a Art. 16. § (3) bekezdés e) pontja.

Az adóztatási feladatok hatékonyabb ellátása érdekében a bejelentendő adatok köre bővül a jegyzett tőke összegére vonatkozó, valamint a külföldi vállalkozás elérhetőségével kapcsolatos adatokkal.

A hatályos rendelkezések alapján a munkáltatónak e minőségét akkor is be kellett jelentenie az állami adóhatósághoz, ha más adókötelezettség nem terhelte. A törvény alapján ezen rendelkezéssel bővül a bejelentendő adatok köre, az adóztatási feladatok hatékonyabb ellátása érdekében.

Az adóhatósági és a munkaügyi ellenőrzések hatékonyságának növelése érdekében a törvény alapján a munkáltató iskolaszövetkezetre vonatkozó bejelentendő adatok köre bővül a munkaviszony végének bejelentési kötelezettségével.

A 287. §-hoz

Az adóregisztrációs eljárás bevezetésével kapcsolatos módosítások.

A külföldről Magyarországra kiküldött külföldi munkavállalók bejelentése útján értesül az állami adóhatóság azokról a magánszemélyekről, akik nyilvántartásában még nem szerepelnek, de adókötelezettségük keletkezik. Az Art. 17. § (10) bekezdését módosító törvény a bejelentési szabály hatékony alkalmazása érdekében a bejelentési kötelezettség tárgyi hatályát általánosítja (az ún. 183 napos szabályon kívül a kötelezettség minden, a kettős adózás elkerüléséről szóló egyezmények és/vagy az Szja tv. szerint adóköteles, kirendelésben végzett tevékenységre vonatkozik), másrészt a bejelentés gyakorlati nehézségeit is kiküszöböli a bejelentési kötelezettség tevékenység megkezdésekor ismert és az ezt követően megváltozott körülmények alapján történő teljesítésének bevezetésével.

A törvénynek az Art. 17. § (11) bekezdését érintő rendelkezése a név és címadattal bejelentendő külföldi szervezet, magánszemély meghatározását pontosítja és általánosítja azzal, hogy a meghatározásból a munkavégzéssel kapcsolatos költségek viselésének feltételét törli.

A törvény Art. 17. § új (17) bekezdésére vonatkozó rendelkezésének célja az adóellenőrzés valamint az ellenőrzésre történő kiválasztás hatékonyságának növelése.

A 288. §-hoz

A START BÓNUSZ kártya bevezetésével összefüggő módosítás. A START BÓNUSZ kártya a jelenleg működő Start Plusz és Extra programokat váltja fel, és az öregségi nyugdíjkorhatár eléréséig vehető igénybe.

A 289. §-hoz

Az egységes adó- és vámszakmai nyilvántartások kialakításával és a vámazonosítószám állami adóhatóság általi kiadásának megteremtésével összefüggő módosítás.

A Nemzeti Adó- és Vámhivatal létrehozásával a vámszakmai és adózási nyilvántartások egy szervhez kerültek, amelyek integrációja okán át kell törni a vámigazgatási eljárást szabályozó nemzeti vámtörvény és az adózás rendjére vonatkozó törvény közti elhatárolást, és ki kell mondani, hogy a vámhatóság hatáskörébe tartozó eljárásokban alkalmazott vámazonosító szám kiadását illetően az Art. rendelkezéseit kell alkalmazni.

A 290. §-hoz

A módosítással az adózó adókötelezettségei szempontjából releváns információk közvetlenül kerülnek az egységes adó- és vámhatóság nyilvántartásába.

Az adózónak a tényleges üzletvezetési hely külföldre történő áthelyezését is be kell jelentenie, tekintettel arra, hogy ezzel Magyarországon a társasági adóalanyisága megszűnik, amelyhez adóigazgatási intézkedés társul.

A módosítás alapján a kapcsolt vállalkozási viszony megszűnésének bejelentése is kötelezővé válik.

A 291. §-hoz

Az adóregisztrációs eljárás bevezetésével összefüggő módosítás.

A 292-293. §-hoz

Az adóhatósági ellenőrzések hatékonyabbá tétele érdekében a jelenlegi adószám felfüggesztés rendszere átdolgozásra került. A nem valós cím, képviselő vagy a képviselő bejelentésének elmulasztása esetén az adózó adószámát törlik. Ezzel párhuzamosan azonban az adószám felfüggesztés lehetősége is szűkül, és a jogerőssé váló adószám felfüggesztő határozatot követően adószám törlő határozat kiadásának időtartalma csökken.

A feketegazdaság elleni küzdelem új eszközei az adóregisztárciós eljárás és a fokozott adóhatósági felügyelet.

Az adóregisztrációs eljárás célja, hogy azon, meghatározott kritériumoknak megfelelő személyek, amelyek magatartásukkal hozzájárultak ahhoz, hogy olyan adózók, amelyek az adóhatósághoz történő bejelentkezési kötelezettségüknek a cégbírósághoz intézett bejegyzés iránti kérelem és mellékletei benyújtásával tesznek eleget (továbbiakban: adózó), jelentős adótartozást halmozzanak fel, jelentős jogsértést kövessenek el, vagy elérhetetlenné váljanak az adóhatóság számára, új adózó alapításában, vagy működésében meghatározott körülmények fennállásáig, vagy meghatározott ideig ne vehessenek részt.

A kívánt cél elérése érdekében az adóhatóság az adózó adószámának megállapítását megelőzően megvizsgálja, hogy áll-e fenn olyan, a törvényhelyben felsorolt kizáró ok az adózó vezető tisztségviselőjével, képviseletre jogosult tagjával, vagy korlátolt felelősségű társaság, zártkörűen működő részvénytársaság esetében az 50 százalékot meghaladó mértékű szavazati joggal rendelkező tagjával, vagy részvényesével (a továbbiakban együtt: tag) szemben, amely az adószám megállapításának akadályát képezi.

Az akadály fennállása esetén az adóhatóság az adószám megállapítását megtagadja, amely esetben az előtársaság adókötelezettségeinek teljesítéséért az előtársaság tagjai (részvényesei) egyetemlegesen felelnek, kötelezettségük elmulasztása esetén a mulasztási bírság - magánszemély esetén a magánszemély adózókra meghatározott bírságmérték alkalmazásával - valamennyi taggal szemben (részvényesre) kiszabásra kerülhet.

Az adóregisztrációs eljárás része, hogy abban az esetben, ha az adózó vezető tisztségviselőjének, illetve tagjának személyében bekövetkezett változással bejegyzett új vezető tisztségviselővel, vagy taggal szemben áll fenn az adószám megállapításának akadályát képező kizáró ok, az adóhatóság először felszólítja az adózót az akadály megszüntetésére, ennek elmaradása esetén az adószám felfüggesztése nélkül az Art. 24/A. § szerint jár el, az adózó adószámát törli és vele szemben az ebben a §-ban meghatározott módon fellép.

A törvény - annak érdekében, hogy az önhibájukon kívül tartozást felhalmozó adózók vezető tisztségviselői, illetve tagjai, részvényesei ne essenek el az új adózó alapításának, illetve más adózó működésében történő részvételnek a lehetőségétől - lehetőséget biztosít a törvényben felsorolt esetekben és módon a fenti jogkövetkezmények alóli kimentésre.

A törvény továbbá lehetőséget biztosít azon adózók és adózónak nem minősülő magánszemélyek részére, akikkel szemben fennálló okra tekintettel utasítaná el az állami adóhatóság más adózó adószámának megállapítását, vagy alkalmazná más adózóval szemben a Art. 24/C. § rendelkezéseit a más adózó alapítását megelőzően, vagy más adózóba történő belépésüket megelőzően kimenthessék a velük szemben felmerült akadályt.

A fokozott adóhatósági felügyelet célja, hogy kockázatelemzést követően kiválasztott, adózási szempontból kockázatosnak ítélt adózók működésük első időszakában folyamatosan adóhatóság felügyelet mellett működjenek.

Az adóhatóság kockázatelemzést végez, amely keretében vizsgálhatja az adózó által bejelentett adatok valódiságát adókötelezettségeinek teljesítését és kérdőív kitöltésére is kötelezheti őket annak érdekében, hogy kiszűrje azt az adózói kört, amely esetében a gazdasági tevékenység megvalósulása az adózó tagjainak (részvényeseinek), illetve vezető tisztségviselőinek korábbi gazdasági tevékenységével, adózói múltjával kapcsolatban rendelkezésére álló adatokra, vagy a személyi, tárgyi és pénzügyi feltételekre tekintettel kockázatok merültek fel és ezért a fokozott adóhatósági felügyelet elrendelése indokolt.

A fokozott adóhatósági felügyeletet elrendelő határozatban az adóhatóság az adózókra egyébként kötelező adókötelezettségeknél szigorúbb adókötelezettségeket írhat el, továbbá az adóhatóság a fokozott adóhatósági felügyelet alatt is vizsgálhatja a bejelentett adatok valódiságát, vagy adókötelezettségeinek teljesítését.

Az adóhatóság az adózóval szemben az adószám felfüggesztése nélkül a Art. 24/A. § szerint léphet fel egyrészt, ha az adózó a kockázatelemzés során a kérdőívre nem válaszol, vagy ha a törvényhelyben felsorolt mulasztásokat követi el.

Az adóregisztrációs eljárás lehetőséget biztosít az adózó számára, hogy kérelem alapján induló külön eljárásban igazolja, hogy az vezető tisztségviselőjének, illetve tagjának az adószám megállapításának akadályát képező tartozás keletkezése nem volt felróható. A kérelem alapján az adóhatóság vagy megállapítja az adózó adószámát, vagy határozattal utasítja el az adózó kérelmét.

Az egységes adó- és vámszakmai nyilvántartások kialakításával és a vámazonosítószám állami adóhatóság általi kiadásának megteremtésével összefüggő módosítás.

A 294. §-hoz

Amennyiben a magánszemély a munkáltatói adómegállapítás választása ellenére adóbevallást is benyújt, úgy adóját kétszeresen - egyszer a munkáltatón keresztül, egyszer pedig közvetlenül - számolja el az adóhatósággal. A kétszeres jövedelemadó elszámolás miatt az adóhatóságnak minden évben több ezer vizsgálatot kell lefolytatnia. A törvény szerinti rendelkezés alapján, az adóhatóság ellenőrzési tevékenységének racionalizálása érdekében, adatot kell szolgáltatni az adóhatóság felé azon magánszemélyekről, akik munkáltatói adómegállapítást választottak. Az adóhatóság a magánszemély által benyújtott bevallást csak abban az esetben dolgozza fel, ha az adóhatóság felhívására a megadott határidőn belül igazolja, hogy a munkáltatói adómegállapítás választására nem volt jogosult. Ebben az esetben a kiutalásra nyitva álló határidőt az igazolás benyújtásának napjától kell számítani.

A 295. §-hoz

Amennyiben az adózó nem rendelkezik belföldi postai címmel, akkor csak elektronikus úton van lehetősége megkapni az adóhatóság által összeállított egyszerűsített bevallást (bevallás-ajánlatot), ezért a belföldi lakcím, vagy elektronikus levélcím elengedhetetlen feltétele az egyszerűsített bevallás benyújtásának.

A 296. §-hoz

A módosítással egyértelművé válik, hogy az adózó teljesített-e adott hónapban adó- (adóelőleg-), és/vagy járulékalapot képező kifizetést, juttatást.

A módosítás megkönnyíti azon, vállalkozási tevékenységet nem folytató, általános forgalmi adó fizetésére nem kötelezett adózók bevallási kötelezettségének teljesítését, akik külföldről származó jövedelemmel is rendelkeznek, ezért adókötelezettségük megállapításához nemzetközi egyezmény, viszonosság, vagy külföldi adójog vizsgálata szükséges.

A törvény egyértelműsíti, hogy csak a bevallás benyújtására előírt határidőig nyújtható be az ún. „nulla értékadatú bevallás kiváltásáról szóló bevallást helyettesítő nyilatkozat”. Adózó a határidő elmulasztását követően bevallási kötelezettségének csak bevallás benyújtásával tehet eleget.

Módosul a bevallás pótlásával kapcsolatos szabály, az új rendelkezés értelmében a bevallás az ellenőrzés megkezdésének napját megelőző napig pótolható.

A 297. §-hoz

A módosítás célja, hogy a cégbejegyzésre nem kötelezett jogi személy, egyéb szervezet végelszámolás nélküli megszűnése esetén már a jogutód nélküli megszűnésről hozott döntéssel egyidejűleg teljesítse az adózó soron kívüli bevallási kötelezettségét annak érdekében, hogy az adóhatóságnak a megszűnésüket megelőzően legyen lehetősége a hibák javítására, a kiutalási igény teljesítésére és a soron kívüli adóbevallás, vagy az azt megelőző időszak ellenőrzésére. A módosítás a szüneteltetés ideje alatt megszűnő adózók utolsó időszaki bevallásainak kezelését kívánja pontosítani.

A felszámolási, illetve a végelszámolási eljárás során előfordulhat, hogy a soron kívüli bevallás esedékessége megelőzi a soron kívüli bevallással nem érintett időszakra vonatkozó bevallás esedékességét, ami megnehezíti, hogy a soron kívüli bevallási kötelezettséget kiváltó esemény időpontjában teljes kép alakuljon ki az adózó adókötelezettségeiről. A módosítás úgy orvosolja ezt a helyzetet, hogy soron kívüli bevallási kötelezettséget ír elő minden olyan bevallással kapcsolatban, amelyek benyújtása a soron kívüli bevallások benyújtásakor még nem esedékes.

A felmondási védelem alatt álló munkavállalók (Mt. 90. §) munkaviszonyát a felszámoló, végelszámoló a felszámolás alatt nem tudja megszüntetni, ezért az ilyen munkavállalók munkaviszonya csak a munkáltató jogutód nélküli megszűnésekor szűnik meg, amelyre azonban csak a felszámolási, végelszámolási záró adóbevallás benyújtását követően kerül sor (mivel a cégbírósági törlés időben elválik a felszámolás felszámoló általi befejezésétől, vagyis a záró bevallás benyújtásától). Ilyenkor pedig a jelenlegi szabályozás szerint már nincsen olyan személy, aki jogosult volna a bevallás benyújtani. A módosítás lehetőséget teremt arra, hogy ebben a rendkívüli esetben is sor kerülhessen a munkabér és egyéb bérjellegű juttatások bevallására.

A 298. §-hoz

A módosítás egy új jogintézményre, a bizonytalan adójogi helyzet bejelentésére vonatkozó szabályokat állapít meg. A jogintézmény a jogbiztonság további erősítését szolgálja, hiszen lehetőséget teremt a jóhiszeműen eljáró adózók számára arra, hogy adókötelezettségeik esetleges megsértéséhez kapcsolódó egyes jogkövetkezmények (adóbírság, mulasztási bírság) alól mentesüljenek.

A bizonytalan adójogi helyzet bejelentésének alapjául az adózó által elfogadott olyan (nem nyilvánvalóan téves) jogértelmezés szolgál, amelynek következtében - ha az mégis tévesnek bizonyul - az adózónál adóhiány keletkezhet.

Az államháztartási bevételek szempontjából potenciálisan adózónként is jelentős összeget képviselő általános forgalmi adóra vonatkozóan egyelőre nem lesz lehetőség a bejelentés megtételére, valamint azokban az esetekben (például a szokásos piaci ár megállapítása körében) ahol más jogintézmény (a szokásos piaci ár előzetes megállapítása) biztosítja az adózó jogértelmezési bizonytalanságának megszüntetését, a módosítás szintén kizárja a bejelentés megtételét.

Annak érdekében, hogy csak valóban bizonytalan adójogi helyzetek bejelentésére kerüljön sor, a módosítás előírja, hogy az adózó a bejelentést csak szakértő (például ügyvéd, adótanácsadó) közreműködése mellett teheti meg. A bejelentés alapjául szolgáló tényállást az adózó még a bejelentés megtörténtét megelőzően köteles szakértő által ellenjegyzett jegyzőkönyvben rögzíteni.

A visszaélések elkerülése érdekében a szabályozás rendelkezik arról, hogy az adózó bejelentése nem tekinthető jogszerűnek (és ezért az adózó számára kedvező jogkövetkezmények kiváltására sem alkalmas), ha az adózó nyilvánvalóan téves jogértelmezést fogadott el. Például nyilvánvalóan téves az adózó jogértelmezése, ha a személyi jövedelemadót 2011-re vonatkozóan a 16 százalékos adómérték helyett alacsonyabb adókulccsal állapította meg, vagy a belföldi illetőségű munkavállalója részére pénzben kifizetett bért terhelő adóelőleget annak ellenére nem vonta le, hogy a munkavállaló az adóelőleg megállapításánál érvényesíthető semmilyen kedvezményre nem volt jogosult.

Szintén nincs lehetőség a bejelentéshez kapcsolódó kedvező jogkövetkezmények figyelembe vételére, ha az adózó bizonytalan adójogi helyzete a rendeltetésszer ű joggyakorlás elvébe ütköző (elsősorban adóelkerülési célt szolgáló) jogügylet következménye.

A jogszerű bejelentés alapján az adózó mentesül a (nem nyilvánvalóan) téves jogértelmezése miatt keletkezett adóhiány után az adóbírság megfizetése alól (amely egyébként 50 százalékos mértékű is lehetne), ezért csak (a jegybanki alapkamat kétszeresének megfelelő) késedelmi pótlék fizetésére kötelezhető.

A jogbiztonság további erősítése érdekében a módosítás kimondja, hogy a bejelentés tárgyát képező adóbevallás ismételt ellenőrzésre csak kivételesen (például az adózó kérelmére) van lehetőség.

Tekintettel arra, hogy az új jogintézmény az adóhatóság szolgáltató jellegének erősítését is szolgálja, a bejelentés díjköteles. A díj elsősorban az adónak az adózó szerint jogszerűen fizetendő vagy visszaigényelhető összegéhez igazodik (annak 0,5 százaléka), de a módosítás egy minimális díjat (100 ezer forint) és egy maximális díjat (5 millió forint) is megállapít. A díj végleges összege azonban az adózó által ténylegesen fizetendő adóhoz igazodik, mivel a bejelentést tartalmazó adóbevallás ellenőrzése során feltárt adókülönbözet esetében a díjat annak megfelelően ki kell egészíteni.

A jogintézmény visszaélésszerű alkalmazásának kizárását szolgálja az a szabály, hogy nem jogszerű bejelentés esetében az adóhatóság az adózó terhére mulasztási bírságot köteles megállapítani. A mulasztási bírságot az adózó mellett a bejelentés alapjául szolgáló jegyzőkönyvet ellenjegyző szakértő terhére is ki kell szabni, ha a bejelentés nyilvánvalóan téves jogszabály értelmezésen alapult, vagy az értelmezés alapjául szolgáló tényállás olyan jogügylet következménye, amely ellentétes a rendeltetésszerű joggyakorlás elvével. A visszaélések további visszaszorítását szolgálja a szabály, hogy amennyiben az ellenjegyző szakértő terhére történik a mulasztási bírság kiszabása, akkor nevét és a törvényben meghatározott egyéb adatait az adóhatóság köteles közzétenni.

A 299. §-hoz

A START BÓNUSZ kártya bevezetésével összefüggő módosítás.

A 300. §-hoz

A módosítás indoka a csődeljárásról és a felszámolási eljárásról szóló törvény és az Art. rendelkezései összehangolásának igénye. A módosítás alapján a záró bevallásban igényelt költségvetési támogatás kiutalásának határideje és a záró bevallás ellenőrzésére nyitva álló határidő megegyezik.

A 301. §-hoz

Az áfa-adózási mód választására vonatkozó nyilatkozat bejelentésének elmulasztása azon adózók esetén, akik/amelyek nem nyilatkoznak erről az eva-alanyiság megszűnését követően, mind az általuk kibocsátott számlát befogadó adózók számára, mind az adóhatóságok számára számos gondot okoz. Az áfa-adózási mód választására vonatkozó nyilatkozat bejelentésére az adóhatóság felhívja az adózót, aki/amely ennek ellenére nem teljesíti azt, ezért a jogalkotó döntése alapján ezen adózók a mulasztás időtartamára nem kaphatják vissza adó-visszatérítésüket, költségvetési támogatásukat.

A 302. §-hoz

A törvény Art. 38. § (1) bekezdését módosító rendelkezése az adófizetési kötelezettség készpénz-helyettesítő eszközzel (bankkártyával) történő teljesítését - a bankkártyás fizetés államot terhelő rendkívül magas költségei miatt - a pénzforgalmi számlanyitásra kötelezett adózók körében csak az Art. e bekezdésében tételesen felsorolt esetekben teszi lehetővé.

A 303. §-hoz

A módosítás következtében a végrehajtás során befolyt összegeket először - az általános szabályok szerint - a magánszemélyek jövedelemadójának előlegére és a levont jövedelemadóra, és a kifizető által a magánszemélytől levont járulékokra kell elszámolni. A módosítás lehetővé teszi, hogy a végrehajtási eljárással érintett adózónak először azon adótartozásai csökkenjenek a végrehajtási eljárás következtében, amelyekre vonatkozóan fizetési könnyítést, illetve adómérséklést nem vehet igénybe.

A módosítás kiterjeszti a már hatályos szabályt a csőd- és végelszámolási eljárásokra is, mivel az adózó érdeke is azt kívánja meg, hogy az adóhatóság vele szemben csak a nettó adó-, és járulékkövetelést érvényesítse.

A 304. §-hoz

Az információs technológia társadalmi szerepének növekedése megkívánja, hogy az adózók az adóigazgatásban is élhessenek a korszerű technikai lehetőségekkel. A módosítás megteremti annak lehetőségét, hogy az iratmegőrzési kötelezettségüknek az adózók a külön jogszabályban előírtaknak megfelelően előállított hiteles másolattal tegyenek eleget. Kivételt képeznek azok az iratok, amelyek eredetben történő megőrzését jogszabály írja elő.

A 305. §-hoz

Az Art. 49. § (2) bekezdésének 2011. január 1-i módosításához kapcsolódó jogalkalmazást segítő pontosítás, arra tekintettel, hogy önellenőrzés esetén legkésőbb az ellenőrzésről szóló értesítés kézbesítése előtti napig lehet feladni az önellenőrzésről szóló bevallást (önellenőrzési lapot), így az önellenőrzési lapnak a hiba feltárásától való elkészítésének határidejét már okafogyott törvényileg külön szabályozni.

A 306. §-hoz

A helyi önkormányzatokról szóló törvény (a továbbiakban: Ötv.) 2010. december 24-i hatállyal módosította a polgármesterre vonatkozó összeférhetetlenségi szabályokat, melynek értelmében „összeférhetetlenség miatt meg kell szüntetni annak a polgármesternek a megbízatását, akinek az állammal szemben - a lehetséges jogorvoslati eljárások kimerítését követően - köztartozása áll fenn, és azt az erről szóló értesítés kézhezvételétől számított hatvan napon belül - részletfizetés vagy fizetési halasztás esetén az ezt engedélyező határozat rendelkezéseinek megfelelően - nem rendezi”. A módosítás szükséges ahhoz, hogy a helyi önkormányzatok törvényességi ellenőrzéséért felelős szerv (Kormányhivatal) az Ötv.-ben meghatározott feltétel vizsgálatához megfelelő eszközökkel rendelkezzen.

A törvény az állami adóhatóság adatszolgáltatási kötelezettségére vonatkozóan jogtechnikai jellegű pontosítást is tartalmaz.

A 307. §-hoz

A Nemzeti Adó- és Vámhivatal létrehozásával a vámszakmai és adózási nyilvántartások egy szervhez kerültek, amelyek integrációja megteremti azt a lehetőséget, hogy a vámhatóság hatáskörébe tartozó eljárásokban alkalmazott vámazonosító szám kiadása az adószám kiadásával egy eljárásban is kiadásra kerülhessen. Ehhez rendelkezni kell arról, hogy a vámigazgatási szám átkerül az adótitkok közé és az adózás rendjéről szóló törvény szerinti titokvédelmi és adatszolgáltatási rendelkezések hatálya alá kerül. A vámazonosító számot azonban a vámigazgatási közösségi feladatok és adatbázisok fenntartása érdekében az Európai Unió felhatalmazott szervei felé is meg kell küldeni, amelyre vonatkozó kötelezettséget a nemzeti vámtörvény mondja ki, amelyet itt is be kell hivatkozni ahhoz, hogy az adótitoknak minősülő adat kiadására megfelelő jogalapot teremtsünk.

A 308. §-hoz

A módosítás lehetővé teszi, hogy az adóhatóság az ingatlan tulajdonosa (a dologi adós) részére a tulajdonára bejegyzett jelzálogjog/végrehajtási jog alapjául szolgáló tartozás összegéről, valamint megfizetésének módjáról tájékoztatást adjon.

A módosítás eredményeként létrejött a jelzési kötelezettség jogszabályi alapja a támogatást folyósító szervek felé is, amennyiben az adóhatóság az ellenőrzése során a támogatás folyósításával, elszámolásával kapcsolatos visszásságokat tár fel.

A jogbiztonság növelése érdekében az állami adóhatóság a jövőben honlapján közzéteszi azt a tényt is, ha az áfa adóalany (beleértve a csoportos áfa adóalanyt) az általános forgalmi adóról szóló törvény alapján az adómentes ingatlan értékesítés vagy bérbeadás tekintetében az adókötelessé tételt választotta, valamint az adókötelessé tétel időpontját is.

Tekintettel arra, hogy a bűnmegelőzési és bűnfelderítési feladatokat ellátó szerv, illetve a terrorizmust elhárító szerv nyomozóhatósági jogkört nem gyakorol, nemzetbiztonsági szolgálatnak sem minősül, ezért az Art. által felsorolt, az adótitok megismerésére jogosultak körébe sem tartozik. Az adótitkot ugyan alapos okkal használják fel, ha törvény előírja vagy megengedi, ezekben az esetekben azonban az Art.-nak egyértelműen tartalmaznia kell, hogy az adatkérő milyen adótitokról és milyen cél elérése érdekében tájékoztatható.

2010. december 24-i hatállyal módosultak az Ötv. polgármesterre vonatkozó összeférhetetlenségi szabályai, melyek szerint. „összeférhetetlenség miatt meg kell szüntetni annak a polgármesternek a megbízatását, akinek az állammal szemben - a lehetséges jogorvoslati eljárások kimerítését követően - köztartozása áll fenn, és azt az erről szóló értesítés kézhezvételétől számított hatvan napon belül - részletfizetés vagy fizetési halasztás esetén az ezt engedélyező határozat rendelkezéseinek megfelelően - nem rendezi” [Ötv. 33/A. § (2a) bekezdés c) pont]. A módosítás szükséges ahhoz, hogy a helyi önkormányzatok törvényességi ellenőrzéséért felelős szerv (Kormányhivatal) az Ötv.-ben meghatározott feltétel vizsgálatához megfelelő eszközökkel rendelkezzen.

A módosítás megteremti a NAV szervezetén belüli szabad információáramlás lehetőségét a törvényben meghatározott célokból, ezzel is elősegítve a hatékonyabb munkavégzést.

A 309. §-hoz

Az adófizetési kötelezettség teljesítése során az adózó hozzájárul a közös teherviseléshez. Társadalmi szempontból elvárt, hogy minden kötelezett eleget tegyen ezen kötelezettségének. A helyi közösségek életében jogkövető magatartást erősíti a nyilvánosság ereje. Jelen módosítás a nyilvánosság erejének alkalmazására ad lehetőséget a helyi adóhatóság számára. A módosítás az Art. 55. §-ában meghatározott nyilvánosságra hozatalhoz hasonló szabályozás bevezetését jelenti a helyi adóhatóság számára. A hatályos szabályok szerint az állami adóhatóság jogosult az adótartozással rendelkezők adatainak nyilvánosságra hozatalára. Azonban adóztatási jogosultsága az önkormányzat jegyzőjének, mint önkormányzati adóhatóságnak is van. Az önkormányzati adóhatóság az adóhátralék behajtása során ugyanolyan végrehajtási szabályok szerint jár el, mint az állami adóhatóság, a törvény ugyanis nem tesz különbséget az önkormányzati és állami adóhatóság végrehajtására vonatkozó szabályok között. Ez a szabályozás is azt támasztja alá, hogy az adóhatóságokat adóztatási tevékenységük során azonos eljárási jogok illetik meg.

Emellett az önkormányzati adóhatóságnál nyilvántartott tartozással rendelkezők adatainak közzétételéhez a helyi szinten működő vállalkozásoknak, befektetőknek ugyanolyan érdeke fűződik, mint ahogy ezt jelen szabályozás az állami adóhatóságnál nyilvántartott tartozással kapcsolatban elismeri. Ugyanakkor az önkormányzati adóhatóság által beszedhető adónemek számát és azok mértékét tekintve, amely arányában lényegesen alacsonyabb, mint az állami adóhatóság hatáskörébe tartozóké, nem indokolt az ott lévő összeghatárok tartása.

A 310. §-hoz

A törvény Art. 56. § (1) bekezdését módosító rendelkezése az Európai Unió adóügyi együttműködési szabályainak (így különösen az adó-megállapítási jogsegély, áfa-együttműködési szabályok és jelenleg a behajtási jogsegély) általános szabályától eltérő szabályt tartalmaz a 2010/24/EU irányelv (a továbbiakban: Behajtási irányelv) végrehajtására kijelölt szerv vonatkozásában. E rendelkezések a törvény Art. 70. § 4-5. pontjaiban találhatók. A módosítás indoka a Behajtási irányelv új terminológiája, mely szerint a tagállamokban illetékes hatóságok, illetve operatív szinten a megkeresett és megkereső hatóságok járnak el a behajtási jogsegély teljesítése során.

A 311. §-hoz

A törvény Art. 59/A. §-át megállapító rendelkezés módosításának indoka, hogy az új Behajtási irányelv nagy terjedelmű speciális rendelkezése miatt az adómegállapítási és behajtási irányelvek külföldre irányuló megkereséseket átültető rendelkezései egy közös 70. §-ban már nem kezelhetők. A módosítás következtében az Art. V. fejezetének adómegállapítási együttműködést és a Behajtási irányelvet átültető rendelkezéseinek nincs közös metszete (az V. fejezetben az adómegállapítási irányelvet az Art. 57-59/A. §-ai, a Behajtási irányelvet pedig a 60-70. §-ok ültetik át).

A 312. §-hoz

A törvény Art. 60. §-át és 69/E. § (2) bekezdését megállapító rendelkezése a Behajtási irányelv tárgyi hatályról szóló 2. cikkét ülteti át: a 60. §-t a Magyarországra irányuló megkeresések, a 60. § és a 69/E. § (2) bekezdését pedig a más tagállamba irányuló megkeresések esetén kell alkalmazni. A külföldre irányuló megkeresések esetén - a behajtás költséghatékonyságát is figyelembe véve - az adók, illetékek kategóriában az Art. 4. § (1) bekezdés szerinti, állami adó- és vámhatóság vagy az önkormányzati adóhatóság hatáskörébe tartozó adóra (ideértve az illetéket is) kell alkalmazni.

Az információkérés iránti megkeresés szabályai (Art. 61. §) a korábbi irányelvhez képest - az elektronikus út és a formanyomtatványok alkalmazásán kívül - érdemben nem változtak, az új tartalmi elem az egységes terminológia érdekében az adatkérésre irányuló megkeresés helyett az információkérésre irányuló megkeresés fordulat alkalmazása, valamint a Behajtási irányelv 5. cikk (3) bekezdését átültető, 60. § (3) bekezdésben foglalt rendelkezés, mely szerint e megkeresés teljesítésének megtagadása nem alapozható ún. banki információra hivatkozásra.

Az Art. új 61/A. §-a és 69/E. § (4) bekezdése ülteti át a Behajtási irányelv 6. cikke szerinti új együttműködési forma, az előzetes megkeresés nélküli információcsere szabályait. Ez az együttműködési forma fakultatív, az információt küldő állam saját döntése szerint - viszonosságtól függetlenül - tájékoztathatja előzetesen a letelepedés vagy tartózkodási hely szerinti tagállamot a jövőben teljesítendő visszatérítésről (az így szerzett információ a behajtási jogsegély egyéb elemeihez hasonlóan a behajtási jogsegély speciális adatvédelmi rendelkezéseinek megfelelően felhasználható a megkeresett tagállamban).

A Behajtási irányelv kézbesítés iránti megkeresésről szóló 8-9. cikkeit az Art. 62. §-a és 70. § 10. pontja ülteti át. A kézbesítési jogsegély tárgyi hatálya kibővült: nem csak a megkereső tagállam illetékes hatósága által kibocsátott végrehajtható okiratra, hanem a követeléssel vagy behajtással kapcsolatos bármely - közigazgatási vagy bírósági eljárásban keletkezett - okiratra kérhető a kézbesítési jogsegély. A kézbesítési jogsegélyt speciális formanyomtatvány megküldésével kell kezdeményezni és fő szabály szerint csak akkor van rá lehetőség, ha a kézbesítést a megkereső hatóság a rendelkezésére álló kézbesítési eljárásokat kimerítette.

A Behajtási irányelv behajtás iránti megkeresésről szóló 10-15. cikkeit az Art. 63-66/A. §-ai és 70. § 11-12. pontjai ültetik át. A behajtás iránti megkeresés területén új elem a végrehajtást engedélyező eredeti okirat, illetve a végrehajtást engedélyező egységes okirat bevezetése: az eredeti okirat a megkereső tagállamban, az egységes okirat pedig a megkeresett tagállamban jelenti a végrehajtási eljárás alapdokumentumát (magyar terminológia szerint ez az okirat a végrehajtható okirat). Az egységes okirat speciális jellemzője, hogy a megkeresett tagállam minden további hatósági aktusa (záradékolás, formális döntés) nélkül a végrehajtás alapjául szolgál (végrehajtható okiratnak minősül) a megkeresett tagállamban. A behajtás iránti megkeresés alapján a végrehajtási eljárást kizárólag a NAV folytatja le, a NAV más szervet (így különösen az önkormányzati adhatóságot) a végrehajtás foganatosítása érdekében nem kereshet meg. A korábbi szabályozáshoz képest részletesebb és egyértelműbb rendelkezéseket tartalmaz a Behajtási irányelv és az Art. 65-66/A. §-a a végrehajtási eljárás felfüggesztéséről, a végrehajtási eljárás során előterjesztett jogorvoslati kérelmekről, illetve a végrehajtást engedélyező egységes okirat módosításáról (felülvizsgálatáról), valamint a megkeresés elutasításáról.

Az Art. 67. §-a tartalmazza a biztosítási intézkedés iránti megkeresés Behajtási irányelv 16-17. cikkében foglalt rendelkezéseknek megfelelő szabályokat.

Az információkérés, kézbesítés, behajtás és biztosítási intézkedés iránti megkeresések közös elutasítási okait a Behajtási irányelv 18. cikkének megfelelően az Art. 68. §-a tartalmazza.

A közös rendelkezések között (Art. 69-69/D. §) találhatók az elévülésre (69. §), nyelvhasználatra (69/C. §), formanyomtatványok és az elektronikus út alkalmazására (69/B. §) és az adatvédelemre, titoktartásra (69/D. §) vonatkozó rendelkezések.

Az Art. 69/E. § tartalmazza a Magyarországról más tagállamba irányuló megkeresések, illetve a magyar illetékes hatóság (magyar megkereső hatóság) által teljesíthető előzetes megkeresés nélküli információcsere speciális szabályait azzal, hogy a 60-69/D. § és a 70. § rendelkezéseit a magyar hatóság megkereső hatóságként e speciális rendelkezések figyelembevételével alkalmazza.

Az Art. 70. § részben a Behajtási irányelv átültetendő definícióit (2-8., 10., 11-12.), részben pedig az átültetés során szükségessé vált meghatározásokat (1., 9.) tartalmazza.

A 313. §-hoz

A vámhatóság hatáskörének módosulásával összefüggő módosítás.

A 314. §-hoz

A Nemzeti Adó- és Vámhivatal létrehozásával a vámszakmai és adózási nyilvántartások egy szervhez kerültek, amelyek integrációja megteremti azt a lehetőséget, hogy a vámhatóság hatáskörébe tartozó eljárásokban alkalmazott vámazonosító szám kiadása az adószám kiadásával egy eljárásban is kiadásra kerülhessen. Ehhez meg kell teremetni a hatáskört arra, hogy az állami adóhatóság és a vámhatóság együttes hatáskörébe, azaz az állami adó- és vámhatóság hatáskörébe kerüljön a vámazonosító szám kiadása és az ügyféli nyilvántartások vezetése.

A 315. §-hoz

Az egyéni vállalkozó személyi jövedelemadó- és járulék adónemekben végzett bevallások utólagos vizsgálatára irányuló ellenőrzésének egyaránt ki kell terjednie az adott adóévre vonatkozóan benyújtott személyi jövedelemadó bevallás, valamint az önfoglalkoztatással összefüggésben benyújtott havi adó- és járulékbevallások vizsgálatára is. A havi bevallásokat érintő évközi utólagos ellenőrzés - tekintettel arra, hogy az adott adónem és időszak tekintetében lezárt időszakot teremt - ellehetetleníti azonban a fenti bevallások komplex utólagos ellenőrzését, az állami adóhatóság ellenőrzéssel lezárt időszakok ismételt ellenőrzésére kényszerül. A módosítás az ismételt ellenőrzési kényszer feloldása érdekében töri át korlátozottan az utólagos ellenőrzések ellenőrzéssel lezárt időszakot teremtő tulajdonságát.

A 316. §-hoz

A törvény az erőforrások hatékony és koncentrált felhasználását követeli meg az adóhatóságtól, amire tekintettel a törvény a felszámolás alatt adózók teljes körű ellenőrzése helyett szűkebb körben írja elő a felszámolás alatt álló adózók kötelező ellenőrzését, ami teret enged az adóhatóság kockázatelemzési tevékenységének, így erőforrásai hatékonyabb felhasználásának amellett, hogy az adózási szempontból különösen kockázatos adózói kör kötelező ellenőrzése is megmarad amellett, hogy az adóhatóság továbbra is jogosult a Csődtv. 80. § (1) bekezdése alapján eljárni.

A 317. §-hoz

A becslési adatbázis az állami adóhatóság ellenőrzési tevékenységét segítő, az állami adóhatóság kiválasztási tevékenységét és a becslés módszerének alkalmazását megkönnyítő új eszköz.

A módosítás az adóhatóság kiválasztási tevékenysége hatékonyságának növelését célozza.

A 318. §-hoz

Az ellenőrzési határidőre vonatkozó szabályok a módosítást követően könnyebben követhető, egyértelműbb szerkezetben jelennek meg.

Az ellenőrzési határidő-számítás kezdő napja - összhangban az ellenőrzés megkezdésének új szabályaival - a megbízólevél kézbesítésének, a kézbesítés mellőzése esetén a megbízólevél átadásának a napja, új eljárás esetén - összhangban azzal az új szabállyal, amely szerint az adóhatóság az új eljárásról nem bocsát ki megbízólevelet - az új eljárás megkezdéséről történő értesítés postára adásának napja. Fontos garanciális szabály, hogy az új eljárást az adóhatóság az új eljárásra utasító döntés/határozat jogerőre emelkedésétől számított 60 napon belül köteles megkezdeni.

Addig, amíg a csődeljárásra vonatkozó határidő-számítási szabályok nem változnak, felszámolás és végelszámolás esetén az új szabályozás egyértelművé teszi, hogy a felszámolással és végelszámolással kapcsolatban meghatározott határidők nem speciális ellenőrzési határidők, hanem olyan határidők, amelyek az adott ellenőrzéstípusra vonatkozó ellenőrzési határidő-számítás általános szabályaitól függetlenül végső határidőt szabnak az adóhatóság ellenőrzési tevékenységének, amire tekintettel az Art. 92. § (6), (7) és (8) bekezdésében foglalt határidők nem hosszabbíthatók meg. Emellett a módosítás figyelembe veszi azokat a jogszabályi előírásokat, amelyek alapján a felszámolás és a végelszámolás esetén nem egy, hanem több bevallás benyújtására köteles az adózó a tevékenysége lezárása és a felszámolási-, illetve a végelszámolási eljárás lezárása esetén. Erre tekintettel a módosítás egyértelműen meghatározza, hogy mely bevallás benyújtásától számítja azt a határidőt, amely határidő alatt az ezen bevallások, és az azokat megelőző időszakok ellenőrzését az adóhatóság be köteles fejezni. A (8) bekezdés ehhez kapcsolódóan kimondja, hogy felszámolás és végelszámolás esetén az ellenőrzési határidőre hatást gyakorló bevallások önellenőrzése, kijavítása vagy azokhoz kapcsolódó hiánypótlás esetén a még meg nem kezdett ellenőrzés kezdő napját az önellenőrzéstől, kijavítástól és a hiánypótlástól kell számítani amellett, hogy felszámolás esetén a tevékenységzáró bevallásokhoz kapcsolódó ellenőrzés új eljárásra utasítása és a tevékenységzáró bevallások ismételt ellenőrzése az ellenőrzés lefolytatására nyitva álló határidő meghosszabbodását vonja magával.

A módosítás továbbá a határidő-számítás kapcsán figyelembe veszi az ellenőrzés adózó általi és neki felróható okból történő akadályozását.

A módosítás emellett egyértelművé teszi, hogy az ügygondnok kirendelése iránti eljárás, a belföldi jogsegély, illetőleg szakértő eljárásának időtartama nem számít be az ellenőrzés határidejébe és a nemzetközi szerződés, vagy az Európai Unió adóügyi együttműködési szabályai alapján történő megkeresés ellenőrzési határidőre gyakorolt hatásának szabályait rendezi azzal, hogy új elem, hogy az adóhatóság a tényállás tisztázottsága esetén akkor is befejezheti az ellenőrzést, ha a külföldi adóhatóság 1 éven belül nem válaszol.

Szintén új elem még, hogy az adóhatóság korlátozás nélkül folytathatja az ellenőrzést a kapcsolódó vizsgálatra, illetve a külföldi adóhatóság megkeresésére tekintettel fennálló szünetelés időtartama alatt.

Az ellenőrzési határidő hosszabbításának szabályai pontosításra kerültek, amellett, hogy szigorúbb kritériumokat támaszt az adóhatósággal szemben, mivel a szabályozás előírja az adóhatóság indokolási és a felettes adóhatóság hozzájárulási kötelezettségét.

A 319. §-hoz

Az adózók ellenőrzést akadályozó magatartásának visszaszorítása érdekében megszűnik az ellenőrzésről szóló előzetes értesítés, az ellenőrzés a megbízólevél közlésével kezdődik. Ezzel egyidejűleg az ellenőrzési határidő kezdő időpontja számításának szabályai is módosításra kerülnek.

A törvény a próbavásárlásra vonatkozó rendelkezéseket kiegészíti az e-kereskedelemmel foglalkozó adózóknál elvégzendő próbavásárlás speciális szabályaival.

A fel nem fedett próbavásárlás intézménye az ellenőrzések hatékonyságának javítását szolgálja, lehetővé téve, hogy a számla-, illetve nyugta-kibocsátási kötelezettség teljesítésének ellenőrzése során az adóellenőrök adóellenőri minősége az adózók előtt csak akkor váljon ismertté, ha jogsértés megállapítására kerül sor. Az ellenőrzési jogosultság igazolására a jegyzőkönyv közlésével kerül sor.

A 320. §-hoz

Az adóhatósági ellenőrzések során a számlák, bizonylatok, valamint az ezeket alátámasztó szerződések és más dokumentumok mélyreható ismerete is szükséges. Számos esetben az adózó számára ezen iratok kizárólag angol, német vagy francia nyelven állnak rendelkezésre így a hatályos szabályoknak megfelelően, az adóhatóság felhívására köteles ezek szakfordíttatása felől intézkedni. Tekintettel a szakfordíttatás költségigényességére és az adózók adminisztrációs terheinek csökkentését deklaráló kormányzati szándékra, a törvény az angol, német, vagy francia nyelveken rendelkezésre álló bizonylatok, szerződések és más dokumentumok esetén mentesíti az adózókat a szakfordítás alól.

Az adózók az iratrendezésre engedélyezett határidőben gyakran nem nyújtják be teljes körűen az irataikat, azokat „csepegtetve” bocsátják az ellenőrzés rendelkezésére, ezért az iratpótlás kötelezettségként kerül előírásra. Az ilyen magatartások visszaszorítására nem bizonyult hatékony eszköznek az Art. 172. § (1) bekezdés l) pontja alapján az általános bírságtételek között megállapítható mulasztási bírsággal, ezért szigorúbb bírságolási szabályok bevezetésére kerül sor.

A kutatás-fejlesztés rendszerének átalakításával összefüggő módosítás.

A 321. §-hoz

A pénztárgépek manipulálásával összefüggő jogsértés bizonyítása döntően szakértői vizsgálattal történik, melynek elvégzéséhez nélkülözhetetlen a pénztárgépek bevonása. A 24/1995. (XI. 22.) PM rendelet 5. § (6) bekezdése tartalmazott utalást a pénztárgép adóhatóság általi bevonására, azonban az erre irányuló kifejezett törvényi rendelkezés eddig hiányzott. A módosítással e kérdéskör törvényi szintű szabályozására kerül sor. Az új rendelkezés értelmében a pénztárgépet az adóhatóság vizsgálat céljából 10 napra vonhatja be. A bevonás időtartama alatt az adózó nyugtakibocsátási kötelezettségének a rendelkezésére álló másik, nyugta adására alkalmas pénztárgép alkalmazásával, annak hiányában kézi úton kiállított nyugtával tesz eleget.

A 322. §-hoz

A felszámolás, illetve a végelszámolás sajátossága indokolja, hogy az ellenőrzés során együtt nem működő felszámoló, illetve végelszámoló közvetlenül legyen szankcionálható az ellenőrzés során történő együttműködési kötelezettsége megszegéséért, illetve a feltételek biztosításának elmulasztásáért.

A 323. §-hoz

Az ellenőrzések, különösen a helyszíni ellenőrzések során gyakran előfordul, hogy az adózó a bizonyítékok eltüntetése, megváltoztatása céljából az adóellenőrt akadályozza. A törvény lehetővé teszi, hogy a NAV hivatásos állományú tagjai biztosítsák az adóeljárás zavartalan lefolytatását.

A 324. §-hoz

A jelenleg hatályos szabályozás alapján a próbavásárlás esetén az adóhatóság a megállapítással nem zárult jegyzőkönyvet a helyszínen jelen lévő alkalmazottnak vagy értékesítésben résztvevő más személynek is átadhatja. Ez a kézbesítési forma a fel nem fedett próbavásárlás intézményének bevezetésével megszűnik, ugyanakkor az egyéb adatgyűjtésre irányuló ellenőrzések esetében indokolt megteremteni a helyszínen történő kézbesítés lehetőségét.

A jelenlegi szabályozás nem rendezi egyértelműen, hogy milyen határidőn belül lehet az ellenőrzést folytatni abban az esetben, ha az adózó nem tesz észrevételt, vagy bár a tényállás tisztázásra szorul, az adózó észrevételei nem indokolják az ellenőrzés folytatását. A jelenlegi szabályozás a hatósági eljárásban történő ellenőrzést csak, mint lehetőséget említi, azonban adós marad annak részletszabályaival, amely helyzetet a módosítás rendezi.

A 325. §-hoz

A módosítás megteremti azt a lehetőséget, hogy a kiutalás előtti ellenőrzések során a revízió által nem kifogásolt részösszegek kiutalásáról dönteni lehessen, míg a vitatott összegek vonatkozásában az ellenőrzést az adóhatóság folytatja. Ezáltal az adózók az ellenőrzés lezárása előtt juthatnak hozzá a nem kifogásolt összegekhez, a költségvetés pedig mentesül az Art. 37. § (6) bekezdés szerinti késedelmi kamat megfizetése alól. A részösszegekre vonatkozó jegyzőkönyvekkel szemben adózónak nincs jogorvoslati lehetősége, észrevétellel a kérelemmel érintett teljes összegre vonatkozó vizsgálati jegyzőkönyv átvételét követően élhet.

A 326. §-hoz

Jogértelmezést segítő pontosítás.

A 327. §-hoz

Az Art. 115. § (4) bekezdése jelenleg csak a határozathozatalt tiltja meg a bíróság által felülvizsgált ügyekben, az ismételt ellenőrzés lefolytatását azonban nem. A módosítás egyértelműen rendezi, hogy bírósági felülvizsgálatot követően nincs helye ismételt ellenőrzésnek.

A 328. §-hoz

Az ellenőrzés határidejére vonatkozó új szabályoknál szerepel, hogy az adóhatóság egy éven túl nem köteles a megkeresett külföldi hatóság válaszára várni, ha a tényállást egyébként tisztázottnak látja. A megkésett, de érdemi válaszok feldolgozása érdekében a felülellenőrzés megindításának van helye és egyben új ténynek, körülmények kell tekinteni a külföldi adóhatóság válaszát, amely 1 éven túl érkezett, és emiatt lezárult az ellenőrzés.

A 329. §-hoz

A becslési adatbázis létrehozásával összefüggő módosítás, amely lehetővé teszi, hogy az állami adóhatóság a becslési adatbázis fenntartása érdekében is folytathasson le ellenőrzést.

A 330. §-hoz

Az adóhatósági ellenőrzések hatékonyságának növelése szükségessé teszi, hogy az adóhatóság meghatározott gazdasági eseményeket is célzott vizsgálat alá vonhasson. A rendelkezés két esetkört szabályoz. Az első esetben az adóhatóság más adózó adókötelezettségének ellenőrzése során ellenőrzi az egyes gazdasági esemény valódiságát, míg a második esetben az ellenőrzés célja a NAV bűnügyi tevékenységének elősegítése.

A 331. §-hoz

A módosítás célja egyrészt egyértelművé tenni, hogy az állami adóhatósághoz kötelezően bejelentendő címre küldött postai küldemények kézbesítésekor a kézbesítési vélelem beáll, ha az adózó a hivatalosan kézbesített levelet a postán nem veszi át, vagy az átvételt megtagadja, vagy a „címzett ismeretlen helyre költözött” jelzéssel érkezik vissza az adóhatósághoz. A módosítás egyrészt az adóhatósági iratok kézbesítési szabályait hozza összhangba a postai kézbesítés szakkifejezéseivel, másrészt nagyobb hangsúlyt ad az adózó címének adóhatósági bejelentésének.

A törvényben az Art. 124. § új (7) bekezdésének megállapítására vonatkozó rendelkezése azt a gyakorlatban gyakran előforduló problémát kezeli, hogy az adózó meghatalmazott képviselője részére kézbesített iratot a képviselő sem az első, sem pedig a második kézbesítési kísérlet alkalmával nem veszi át, a kézbesítési vélelem beálltát megelőzően pedig bejelenti a képviseleti jog megszűnését, ami esetenként az adóhatósági eljárás elhúzódásához vezet. A módosítással az adóhatóság a meghatalmazott részére történő postázással egyidejűleg az iratot az adózó részére is megküldheti.

A 332. §-hoz

A gyakorlatban előfordul, hogy az adózó nem a végrehajtási eljárás megindulását, azaz a végrehajtási cselekményt követően, hanem a jogerős fizetési kötelezettség időpontjának beállta és a végrehajtási eljárás megindulása előtt szerez tudomást a fizetési kötelezettségről, például fizetési felszólításból. Ebben az esetben is méltányolható érdek fűződik azonban a vélelem megdöntése iránti kérelem előterjesztéséhez.

A 333. §-hoz

Az illetékkötelezettséget megállapító határozat kibocsátását követően, de még annak jogerőre emelkedését megelőzően benyújtott kérelmek elsőfokú eljárásban történő vizsgálatát lehetővé tévő módosítás.

A 334. §-hoz

A gyakorlati tapasztalatok alapján szükséges törvényi szinten rendezni azt az esetet, amikor a végelszámolás alatt álló társaság utóbb működésének továbbfolytatásáról határoz.

A 335. §-hoz

A feltételes adómegállapítás szabályai egyrészt szerkezeti pontosítás érdekében, másrészt új tartalmi elemek beillesztésével módosulnak. Új elem az illetéket és/vagy társasági adót érintő, jogszabályváltozás esetén is hatályban maradó tartós adómegállapítás intézménye, illetve a sürgősséggel történő elbírálás lehetősége. Szerkesztési jellegű módosítás az elutasítási indokok pontosítása. A díjtételek változatlanok maradnak.

A 336. §-hoz

Jogalkalmazást segítő módosítás, a szerkesztési jellegű pontosítás a rendelkezés könnyebb értelmezését segíti.

A 337. §-hoz

A csoportos adóalany nem önálló entitás, ennek megfelelően sem a gazdálkodási tevékenység ellehetetlenülése, sem a tartozás későbbi megfizetésének a lehetősége nem vizsgálható a csoportos adóalanyiság időszakában, hiszen gazdálkodási tevékenységet az egyes tagok folytatnak, illetve az egyes tagok vagyona tekinthető fedezetnek a követelések érvényesítése során.

Arra sincs lehetőség, hogy a csoportos adóalany kötelezettséget vállaljon, vagy biztosítékot adjon, hiszen tulajdonnal nem rendelkezik, önálló, elkülönült vagyona nincs. Emellett a csoportos adóalany tagjai olyan adóelőnyt élveznek, amely önmagában indokolja a fizetési könnyítés kizárását. A rendelkezés természetesen az áfa fizetési kötelezettség tekintetében értelmezendő.

A 338. §-hoz

A módosítás egyértelművé teszi a részletek megfizetésére nyitva álló határidő számításának szabályait azzal, hogy május 20-ában határozza meg az első részlet esedékességének időpontját. Tekintettel arra, hogy a kedvezmény a nyilatkozat megtételével automatikusan igénybe vehető és bármilyen jövedelemmel rendelkező adózó kérheti, ezért elvárható a kedvezményt igénybe venni kívánó adózótól, hogy a bevallási kötelezettségének maximálisan eleget tegyen, vagyis május 20-ig bevallása benyújtásáról gondoskodjon. A módosítás szerint a nyilatkozat megtételére előírt határidő elmulasztása jogvesztéssel jár, vagyis kizárólag az az adózó részesülhet a kedvezményben, aki az előírt határidőig (május 20.) eleget tett bevallási kötelezettségének, aki azon túl nyújtja be személyi jövedelemadó bevallását, az a feltételek fennállása esetén, az Art. 133. §-ában foglalt rendelkezések szerint részesülhet fizetési halasztásban vagy részletfizetésben.

A 339. §-hoz

A csoportos adóalany nem önálló entitás, ennek megfelelően sem a gazdálkodási tevékenység ellehetetlenülése, sem a tartozás későbbi megfizetésének a lehetősége nem vizsgálható a csoportos adóalanyiság időszakában, hiszen gazdálkodási tevékenységet az egyes tagok folytatnak, illetve az egyes tagok vagyona tekinthető fedezetnek a követelések érvényesítése során.

Arra sincs lehetőség, hogy a csoportos adóalany kötelezettséget vállaljon, vagy biztosítékot adjon, hiszen tulajdonnal nem rendelkezik, önálló, elkülönült vagyona nincs. Emellett a csoportos adóalany tagjai olyan adóelőnyt élveznek, amely önmagában indokolja a fizetési könnyítés kizárását. A bevezetett rendelkezés természetesen az áfa fizetési kötelezettség tekintetében értelmezendő.

A 340. §-hoz

Az adóregisztrációs eljárással szemben követelmény annak minél gyorsabb lefolytatása, amely érdekében a törvény rövidebb határidőket határoz meg a fellebbezés, a fellebbezés felterjesztése és a másodfokú eljárás tekintetében, továbbá a törvény kizárja a rendkívüli jogorvoslat igénybevételének lehetőségét.

A 341. §-hoz

Az adópolitikáért felelős miniszter, illetve a NAV felügyeletére kijelölt miniszter a rendkívüli jogorvoslati fórumok közül a végső, amire tekintettel indokolt, hogy az adózók csak szakmailag megalapozott kérelmeket nyújtsanak be, amely garanciája az ügyvéd, adótanácsadó, adószakértő, vagy okleveles adószakértő kötelező ellenjegyezésének előírása. Amennyiben az adózó a szükséges ellenjegyzés nélkül nyújtja be kérelmét, akkor éremi vizsgálat nélküli elutasításának van helye.

A módosítás továbbá beemeli a törvény rendelkezései közé azt a Magyar Köztársaság Alkotmányából és a Ket.-ből levezethető és a módosításig következetesen és jogszerűen alkalmazott szabályt, amely szerint a bíróság által felülvizsgált döntés tárgyában nincs helye felügyeleti intézkedésnek. Emellett a módosítás rendezi azt is, hogy a felügyeleti intézkedés mellőzésére csak érdemi vizsgálat után kerülhet sor, így ez esetben nem érdemi vizsgálat nélküli elutasítás történik. Erre figyelemmel is rögzíti a módosítás, hogy jogszabálysértés hiányában a felügyeleti intézkedés mellőzésre kerül. A módosítás ezen felül az utolsó mondatban a szöveg könnyebb érthetősége érdekében megfordítja az érdemi vizsgálat nélküli elutasítás, illetve a felügyeleti intézkedés mellőzése fogalmak sorrendjét.

A 342. §-hoz

Az egészségügyi szolgáltatási járulék kötelezettséget tartalmazó bejelentés végrehajtható okirattá minősítésével bővül a végrehajtható okiratok köre.

A 343. §-hoz

Az Art. 150/A. §-ának módosításával indokolt a végrehajtási átvezetés lehetőségének kiterjesztése a végrehajtói letéti számlán nyilvántartott egyéb (nem adó-) kötelezettségekre is.

A módosítással nem csak az adófolyószámlán nyilvántartott tartozások, hanem az egyéb köztartozások átvezetéssel történő rendezése is megoldottá válik. A módosítás lehetőséget ad továbbá arra, hogy az adóhatóság döntsön az átvezetés indokoltságáról. Problémát okoz ugyanis, hogy a kisösszegű tartozásoknál abban az esetben is át kell vezetni a túlfizetést, ha az nem fedezi teljes egészében a tartozást, a fennmaradó összegre pedig folytatni kell a végrehajtási eljárást. Az átvezetés után fennmaradó tartozás gyakran annyira kis összegű, hogy aránytalan a végrehajtás folytatásával járó ráfordítás.

A 344. §-hoz

A módosítás lehetőséget teremt a „biztosítéki célú” gépjárműfoglalásra. Jelenleg nincs arra lehetőség, hogy a magánszeméllyel szembeni foglalást követően a végrehajtó eltekintsen a jármű forgalomból történő kivonásától. Annak ellenére sem, hogy szükségtelen a forgalomból történő kivonás, ha egyéb cselekményből, például jövedelem-letiltásból ésszerű időn belül megtérül a tartozás. A gépjármű, mint fedezet felhasználásra csak egyéb cselekmények eredménytelensége (például a munkahely esetleges elveszítése) esetében, illetve akkor kerülne sor, ha a tartozás behajtása egyéb cselekmények útján csak aránytalanul hosszú idő alatt volna lehetséges.

A 345. §-hoz

A hatályos szabályozás félreérthetően fogalmaz, amikor az előleg megfizetésének igazolását nem vagylagosan, hanem minden esetre vonatkozóan írja elő. A módosítás egyrészt pontosítja, hogy az átutalás megtörténtének igazolása csak abban az esetben szükséges, ha az árverés megkezdéséig az átutalt előleg nem érkezne meg az adóhatóság számlájára, másrészt egyértelműsíti, hogy az átutalásnak (az árverező fizetési számlája megterhelésének) az utóbbi esetben is még az árverés megkezdése előtt meg kell történnie.

A 346. §-hoz

Az adók módjára behajtandó köztartozás vonatkozásában jelenleg fizetési könnyítés iránti eljárás nem kezdeményezhető a behajtást kérő szervnél, illetve az állami adóhatóságnál sem. A módosítás feloldja ezt az ellentétet azáltal, hogy megteremti a fizetési könnyítésre, mérséklésre irányuló kérelem adóhatósághoz történő előterjesztésének lehetőségét. Azonban azt továbbra sem az állami adóhatóság bírálja el, hanem elbírálás céljából a behajtást kérő szervnek küldi meg.

A 347. §-hoz

A törvény a jogalkalmazást segítő jelleggel pontosítja az új eljárásra utasítás miatti elévülés-hosszabbításra vonatkozó jelenlegi rendelkezést, egy bekezdésben összefoglalva valamennyi jogorvoslati esetet.

A 348. §-hoz

A törvény célja orvosolni azt, hogy illeték ügyekben, ha az illeték kiszabása után az egy éven belül eladott másik lakás értékének beszámítása vagy a jogügylet eredeti állapot helyreállításával való felbontása miatt kerül sor az illeték törlésére, méltánytalan, ha a korábban meg nem fizetett illeték után késedelmi pótlék kerül felszámításra.

A 349. §-hoz

Az adóterhek, azaz az adómértékek csökkentésével párhuzamosan szükséges az adóbírság mértékének növelése annak érdekében, hogy az megfelelő visszatartó erőt jelentsen. Ez különösen azon jogsértésekre igaz, amelyet csalárd magatartással, a bizonylatok, könyvek meghamisításával, iratok megsemmisítésével követnek el. E tekintetben - más tagállami példákat követve - a módosítás jelentősen megemeli a bírság mértékét. A gyakorlati értelmezési zavarok és a bírságolási szigor növelése a minősített adózók lényegesen „kedvezményesebb” adómértékének megszüntetését is indokolttá teszi.

A törvény külön választja a munkáltató (kifizető) adó-, illetve járulék megállapítási, levonási és ezzel összefüggésben bevallási kötelezettség elmulasztásának, vagy nem törvényben meghatározottak szerinti teljesítését a megállapított adóhiány és szankciók megállapításával kapcsolatos szabályozást. Tekintettel arra, hogy járulékkal kapcsolatban bevallási kötelezettség csak a munkáltatót (kifizetőt) terheli, ezért a járulékkülönbözet, adóhiány (járulékhiány) és a jogkövetkezmények megállapítása kizárólag a foglalkoztató terhére történik. Ezzel szemben személyi jövedelemadó vonatkozásában az adóhiányt továbbra is a magánszemély terhére, az adóbírságot és késedelmi pótlékot a munkáltató terhére kell megállapítani. A törvény nem módosítja azt az esetet, amikor az adóhiányt és annak alapján megállapított szankciókat a munkáltató terhére kell megállapítani, ha az adóelőleg levonásra került, de azt a munkáltató nem vallotta be.

A 350. §-hoz

A mulasztási bírságra vonatkozó rendelkezés módosítása számos új elemet tartalmaz, illetve emellett értelmezési problémák megoldását szolgálja.

A számviteli törvény szerinti beszámoló letétbe helyezésének elmulasztása eddig egy nehézkes adószám-felfüggesztési eljárás alá esett. A módosítással az adóhatóság e tekintetben kétszeres mulasztási bírság megállapítása és határidő kitűzése mellett igyekszik az adózót a kötelezettség teljesítésére rábírni, de a teljesítés elmaradása esetén továbbra is az adószám törlése és a cég törvényességi vizsgálatának kezdeményezése marad a végső szankció.

A módosítás megszünteti a tevékenység-felfüggesztés jogintézményét, tekintettel arra, hogy annak alkalmazására a gyakorlatban kevés esetben kerül sor, illetve a szankció ellenőrizhetősége - például vásározó tevékenység esetén - szinte lehetetlen. Az intézkedési formát ún. helyettesítő bírság váltja fel. A gyakorlatban problémát okoz, hogy mi minősül az intézkedés mellőzését megalapozó, a településen lezárandó üzlet üzletkörébe eső helyi szükségletnek, így a módosítás megteremti a mérlegelés lehetőségét és meghatározza szempontjait is üzletlezárás első alkalommal történő alkalmazása esetén.

A szokásos piaci ár megállapításával összefüggő nyilvántartási kötelezettség megszegése esetén is szigorodnak a bírságszabályok, hatékonyabb szankciót adva ezzel az adóhatóság kezére a kötelezettség teljesítésének kikényszerítése érdekében.

A csekély értékű igazolatlan áru esetén az adózó olyan alacsony összegű bírságban részesül, mely valódi szankciót nem jelent, és melynek összegénél sokszorosan többe kerül az ellenőrzés és az adóigazgatási eljárás lefolytatása. A módosítás alapján alacsonyabb áruérték mellet is megnyílik az általános bírság mértékig történő szankcionálás lehetősége.

A személyi jövedelemadó bevallás benyújtásának bejelentett késedelme esetén alkalmazott bírság moratórium szabálya pontosításra kerül annak érdekében, hogy a Ket. szerinti igazolási kérelem jogvesztő határidejének elteltéig kiterjedjen a moratórium.

Az adózó iratmegőrzési kötelezettségére felhívja a figyelmet az új mulasztási bírság kategória bevezetése, mely jelentősebb jogkövetkezményt is jelent.

A 351. §-hoz

A módosítás megszünteti a tevékenység-felfüggesztés jogintézményét, tekintettel arra, hogy annak alkalmazására a gyakorlatban kevés esetben kerül sor, illetve a szankció ellenőrizhetősége - például vásározó tevékenység esetén - szinte lehetetlen. Az intézkedési formát ún. helyettesítő bírság váltja fel. A gyakorlatban problémát okoz, hogy mi minősül az intézkedés mellőzését megalapozó, a településen lezárandó üzlet üzletkörébe eső helyi szükségletnek, így a módosítás megteremti a mérlegelés lehetőségét és meghatározza szempontjait is üzletlezárás első alkalommal történő alkalmazása esetén.

A 352. §-hoz

A számviteli beszámoló közzétételi és letétbe helyezési kötelezettség teljesítése új eljárási szabályok szerint lesz az adóhatóság által kikényszeríthető. A módosítás ezen rendelkezése teremti meg az eljárási kereteket, amelynek lényege, hogy az adóhatóság két alkalommal szab ki mulasztási bírságot és tűz ki határidőt a kötelezettség önkéntes teljesítésére. Ennek elmaradása az adószám törlését és a cég törvényességi vizsgálatának kezdeményezését vonja maga után.

A 353. §-hoz

Az elektronikus bevallás benyújtására kötelezett adózók esetében nem túlzott elvárás, hogy a fizetési kedvezményre irányuló kérelmeiket is elektronikus úton nyújtsák be, megkönnyítve ezáltal a kérelmek kezelését. Az elektronikus ügyintézés kereteinek további bővítését szolgáló, de csak 2013. január 1-jén hatályba lépő kötelezettség lesz ezen adózóknak valamennyi bejelentési, változás-bejelentési kötelezettségüket is az elektronikus úton teljesíteni.

A 354. §-hoz

Az elektronikus bevallás benyújtására kötelezett adózók esetében nem túlzott elvárás, hogy a fizetési kedvezményre irányuló kérelmeiket is elektronikus úton nyújtsák be, megkönnyítve ezáltal a kérelmek kezelését.

Jogalkalmazást, illetve az adózók tájékozódását segítő rendelkezés [Art. 175. § (15) bekezdés], miszerint a munkáltató által a kifizetésekkel, juttatásokkal összefüggő adó és járulékadatokról szóló bevallásának adatait az adózó saját magára nézve megtekinthesse. A módosítást követően lehetősége nyílik arra az adózónak, hogy a jövedelméből levont adók és járulékok vonatkozásában ellenőrizze, hogy munkáltatója eleget tett-e a szükséges bejelentési kötelezettségének az állami adóhatóság felé. A munkáltató ezen lehetőségének megteremtése pedig az önellenőrzés teljesítését könnyíti meg.

Emellett az adóügyekért felelős miniszter felhatalmazást kap az adó-végrehajtási eljárásokban felmerülő költségekkel kapcsolatos részlet-szabályok kiadására (rendeleti formában, a bírósági végrehajtási eljárásokban érvényesülő IM rendelethez hasonlóan). Jelenleg a fentieken kívül e körben jogi szabályozás nincs, a költségek érvényesítése korlátozottan és a tényleges humánerőforrás és anyagi ráfordításhoz megközelítőleg sem reálisan történik. A rendeleti szabályozás elősegíti az adósok felróható magatartása miatt induló költségigényes adó-végrehajtási eljárások fedezetének legalább részbeni biztosítását és tehermentesíti a központi költségvetést, egységesítené és az adózók számára is egyértelművé teszi a felszámított költségekkel kapcsolatos eljárásokat.

A 355. §-hoz

A törvény - a szolgáltatási tevékenység megkezdésének és folytatásának általános szabályairól szóló 2009. évi LXXVI. törvénnyel (a továbbiakban: Kerettörvény) együtt - a belső piaci szolgáltatásokról szóló 2006/123/EK európai parlamenti és tanácsi irányelvnek (a továbbiakban: Irányelv) a magyar jogba történő átültetését is szolgálja. A Kerettörvényben foglalt keretszabályok mellett az Irányelv maradéktalan átültetéséhez szükség van az ágazati törvények megfelelő módosítására és a Kerettörvénnyel való illeszkedéshez szükséges szabályok megalkotására.

A 356. §-hoz

A módosítás a feltételes adómegállapításnál használt jövőbeli ügylet kifejezés értelmezésének pontosítását tartalmazza, illetve új értelmező rendelkezést tartalmaz a tényleges üzletvezetés helyének továbbá a kutatás-fejlesztési tevékenység fogalmának meghatározására vonatkozóan. A tényleges üzletvezetés helyének változását a jövőben az adóhatósághoz be kell majd jelenteni.

A 357. §-hoz

A módosítás az 2010/24/EU irányelvnek megfelelő jogharmonizációs záradékot tartalmaz.

A 358. §-hoz

Az Art. 181/A. § (1) bekezdését nem csak a közvetlenül hatályos uniós rendelkezések alapján, hanem az uniós rendelkezéseket átültető magyar jogszabályi rendelkezések alapján teljesített statisztikai adatküldések esetén is alkalmazni kell. A (2) bekezdés a Behajtási irányelv 27. cikk (1) bekezdésében szereplő rendelkezést ülteti át.

A 359. §-hoz

Átmeneti rendelkezéseket tartalmaz.

A 360. §-hoz

(1) bekezdéshez

1. Az Alaptörvény hatálybalépésével kapcsolatos módosítás.

2. A munkaviszonyban álló jogtanácsos képviseleti jogkörét nem kell igazolni, ha munkaviszonyban áll. Lásd: 1983. évi 3. tvr. 7. § (1).

3. A jogintézmény célja, hogy a 9. § (6) bekezdés szerinti kötelezettségre is tekintettel egy jelentősebb összegű kötelezettség mögött is megfelelő fedezet álljon rendelkezésre, amire a bankgarancia akkor jelenthet biztosítékot, ha az mindvégig, amíg a pénzügyi képviselet fennáll, lehívható. Erre tekintettel a módosítást alapján évente kötelező igazolni a bankgarancia fennállását.

4. A kettős adóztatás elkerüléséről szóló egyezmények szerint (az adott vonatkozó egyezmény rendelkezése alapján) azon társaságok illetőségét, amelyek két szerződő államban is illetőséggel bírnak a tényleges üzletvezetés helye szerint kell megállapítani. Ha a Magyarországon cégjogi szempontból székhellyel rendelkező társaság áthelyezi tényleges üzletvezetés helyét külföldre ez esetben a társaság megszűnik a társasági adó szempontjából belföldi illetőségű adózónak minősülni, és a jogutód nélküli megszűnés szabályai vonatkoznak rá, míg egyéb adónemek tekintetében továbbra is élő adózónak tekintendő. A módosítás célja, hogy az adózónak a tényleges üzletvezetés helye áthelyezéséről is keletkezzen bejelentési kötelezettsége, így az adóhatóság is értesülne erről az adatról és a szükséges törzsadat módosításokat ennek birtokában el tudná végezni.

5. A törvény egyértelművé teszi, hogy az iratőrzés helyének bejelentésére vonatkozó kötelezettség magában foglalja az elektronikus alapon rendelkezésre álló bizonylatok, nyilvántartások őrzési helyének bejelentésére vonatkozó kötelezettséget is.

6. Jogalkalmazást segítő pontosítás.

7. Az Alaptörvény hatálybalépésével kapcsolatos módosítás.

8. A bejelentés alapján az adóhatóság a fizetési kötelezettséget korábban határozattal írta elő, illetve törölte, amelyet mindannyiszor tértivevénnyel postázott. A jogalkotó a bejelentés alapján történő könyveléssel és a bejelentés végrehajtható okiratnak minősítésével csökkenti a közigazgatási költségek mértékét.

9. A törvény rendezi azt az esetet, amikor a munkáltatónak bizonyos munkavállalói vonatkozásában a tárgyhóban bevallási és kifizetési kötelezettsége nincs, azonban ettől függetlenül adatszolgáltatási kötelezettsége áll fenn.

10. A módosítás egyértelművé teszi, hogy azon esetekben, amikor külön törvény, mint például az általános forgalmi adóról szóló 2007. évi CXXVII. törvény 150. §-a meg nem fizetett adótartozásáért kezesi felelősséget állapít meg, a kezesi felelősség érvényesítése a kezes külön határozattal való kötelezésével kerül érvényesítésre.

11. A módosítás alapján a tartozás vizsgálat csak az állami adó- és vámhatóságnál nyilvántartott adó- és vámtartozásra terjed ki. Tekintettel továbbá arra, hogy amennyiben az adózó felszámolás alatt áll, vele szemben végrehajtás nem folytatható le, és amennyiben a felszámolás alatt álló adózóval szemben alkalmazzák az Art. jelenleg hatályos 36/A. § (3)-(4) bekezdéseit a felszámoló törvényi feladatainak nem tud eleget tenni, indokolt a jelenleg hatályos szabályozás módosítása.

12. A törvény szerint az adóhatóság jogerős döntését követően - annak tartalmától függően - lehet intézkedni a visszatartott tartozás lefoglalása iránt, illetve „nullás” igazolás bemutatása esetén a kifizetés teljesíthető.

13. A jogalkalmazást segítő pontosítás a korábbi szöveghez képest.

14-15. Jogalkalmazást segítő pontosítás.

16. A módosítás lehetővé teszi az adózói nyilvántartások kiválasztáshoz történő felhasználását.

17. A NAV nem minősül rendvédelmi szervnek, de a hivatásos állományra vonatkozó speciális rendelkezések alkalmazása ebben a körben is indokolt.

18. A jogalkalmazást segítő pontosítás.

19. Az egységes adó- és vámszakmai nyilvántartások kialakításával és a vámazonosítószám állami adóhatóság általi kiadásának megteremtésével összefüggő módosítás.

20. A NAV nem minősül rendvédelmi szervnek, de a hivatásos állományra vonatkozó speciális rendelkezések alkalmazása ebben a körben is indokolt.

21. A csőd- vagy felszámolási eljárás alatt álló adózók fizetési kötelezettségeinek teljesítésére a speciális esedékességet és kielégítési szabályok vonatkoznak. Erre tekintettel az ezen eljárások hatálya alatt álló adózók terhére tett adómegállapítások megfizetésére főszabály szerint a határozatban megállapított esedékességkor nem kerülhet sor, ezért ezen adózók adatai automatikusan közzétételre kerültek amellett, hogy az adóhiánnyal való érintettségénél a csőd- vagy felszámolási eljárás ténye jelentősen negatívabb körülmény az adózóra nézve, amely tény azonban a cégnyilvántartás közhiteles adataiból nyilvánosan megismerhető. Ezért a módosítás megszünteti a csőd- vagy felszámolási eljárás alatt álló azon adózók adatainak közzétételét, amelyek megfelelnek az Art. 55. § (3) bekezdésében felsorolt feltételeknek.

22. Az Európai Unió közös agrárpolitikája pénzügyi finanszírozásának szabályozásával kapcsolatos módosítás.

23. A 904/2010/EU rendelet hatályba lépésével kapcsolatos jogtechnikai módosítás.

24. Szövegpontosítás.

25. A módosítás megteremti az egyes gazdasági események valódiságának vizsgálatára irányuló ellenőrzés intézményét, amely az adatgyűjtésre irányuló ellenőrzés egy altípusa.

26. Az Alaptörvény hatálybalépésével kapcsolatos módosítás.

27. A törvény szerinti szövegpontosítás a jogalkotásról szóló 2010. évi CXXX. törvény szervezetszabályozó eszközökre vonatkozó rendelkezéseivel való összhang biztosítása miatt szükséges.

28. A „legnagyobb adóteljesítménnyel (költségvetési kapcsolatokkal) rendelkező 3000 adózó” kategóriáját átveszi „a külön jogszabályban meghatározott értékhatároknak és feltételeknek megfelelő legnagyobb adóteljesítménnyel rendelkező adózók” kategóriája.

29. A törvény szerinti szövegpontosítás a jogalkotásról szóló 2010. évi CXXX. törvény szervezetszabályozó eszközökre vonatkozó rendelkezéseivel való összhang biztosítása miatt szükséges.

30. A törvény szerinti szövegpontosítás a jogalkotásról szóló 2010. évi CXXX. törvény szervezetszabályozó eszközökre vonatkozó rendelkezéseivel való összhang biztosítása miatt szükséges.

31. A fokozott adóhatósági felügyelet bevezetésével indokolttá vált a 20%-os vizsgálati arány felére csökkentése.

32. A módosított bekezdés meghatározza, hogy az Art. 90. § mely rendelkezései irányadóak a vámhatóság hatáskörébe utalt adókkal kapcsolatos ellenőrzések tekintetében.

33. Szövegpontosítás.

34. A jelenlegi jogszabályi rendelkezések arra épülnek, hogy az adózó csak papíralapú bizonylatokkal rendelkezik, holott ma már szinte mindenhol számítógépes rendszerekkel könyvelnek és egyre jobban terjed az elektronikus számlázás is. Erre tekintettel a törvényi rendelkezéseket ki kell terjeszteni az elektronikus adatokra, információkra is.

35. A fel nem fedett próbavásárlás bevezetésével összefüggő módosítás. Az ellenőrzési eljárásban a szabad bizonyítás elve érvényesül, mely alapján például az interneten, bárki számára elérhető adatokat is felhasználhatja az adóhatóság bizonyítékként, a jogviták elkerülése érdekében indokolt azonban a jogszabályban erre vonatkozó kifejezett rendelkezés megjelenítése.

36. A fel nem fedett próbavásárlás bevezetésével összefüggő módosítás.

37. A jogszabályi rendelkezés jelenlegi szövege nem egyértelmű abban a kérdésben, hogy a legfeljebb 60 napig történő elhalasztásra, szüneteltetésre csak egy alkalommal van-e lehetőség, vagy több alkalommal is 60 napig, esetlegesen több alkalommal összesen 60 napig.

38. Az ellenőrzések során gyakran előfordul, hogy az Art. jelenlegi 102. § (1) bekezdése szerinti rendelkezés felsorolásában nem szereplő személyt kellene elővezettetni pl. betéti társaság kültagját, vagy egyéb tanút, aki az adóhatóság idézése ellenére nem jelenik meg. Ilyen személyek elővezettetésére a Ket. rendelkezéseit kell alkalmazni, így például a kétszeres idézés kötelezettségét. Indokolt azonban ezen személyi körre vonatkozóan is az Art. szerinti elővezetés lehetőségének a kiterjesztése.

39. Elterjedőben lévő, újszerű adózói magatartás, hogy a vélelmezhetően fiktív számla kibocsátók, illetve a szándékos adóelkerülők az adóhatóság többszöri felszólítása és mulasztási bírság kiszabása ellenére sem bocsátják az adóhatóság rendelkezésére a vásárolt számlatömböket, még olyan esetekben sem, amikor az adózó nem hivatkozik azok elvesztésére, megsemmisülésére. Az iratanyagot csalárd szándékkal, bevételeinek eltitkolása céljából visszatartó adózók esetében a számlánkénti, nyugtánkénti bírságösszeg megállapítása jelentős visszatartó erőt képviselhet.

40. A fel nem fedett próbavásárlás bevezetésével összefüggő módosítás.

41. Az általános fogalmi adóról szóló 2007. évi CXXVII. törvény számlakibocsátásról rendelkezik. A törvény az egységes fogalomhasználatot segíti elő.

42. Jogalkalmazást segítő pontosítás.

43. Az egységes adó- és vámszakmai nyilvántartások kialakításával és a vámazonosítószám állami adóhatóság általi kiadásának megteremtésével összefüggő módosítás.

44. Az egységes adó- és vámszakmai nyilvántartások kialakításával és a vámazonosítószám állami adóhatóság általi kiadásának megteremtésével összefüggő módosítás.

45. A Ket. 2011. január 1-jétől hatályos, az ügyintézési határidő számításának szabályához igazodó módosítás.

46. A kézbesítési vélelemre vonatkozó rendelkezés pontosítását az a gyakorlatban előforduló probléma orvoslása indokolja, hogy az adózó nem a végrehajtási eljárás megindulását, azaz a végrehajtási cselekményt követően, hanem a jogerős fizetési kötelezettség időpontjának beállta és a végrehajtási eljárás megindulása előtt szerez tudomást a fizetési kötelezettségről, például fizetési felszólításból. Ebben az esetben is méltányolható érdek fűződik azonban a vélelem megdöntése iránti kérelem előterjesztéséhez.

47. Az Art. részjogerőre vonatkozó 140. § (1) bekezdése kizárólag az ellenőrzési eljárásban hozott adómegállapítást tartalmazó határozat részjogerejére vonatkozóan tartalmaz rendelkezést. A végrehajtási eljárás során az adózók gyakran több végrehajtási cselekményt vagy intézkedést is sérelmeznek, melyekkel kapcsolatban, ha azt kell megállapítani, hogy csak részben jogszabálysértőek, akkor a jelenlegi szabályozásra tekintettel a teljes elsőfokú végzést meg kell semmisíteni és új eljárás lefolytatására kötelezni a sérelmes döntést hozó adóhatóságot valamennyi intézkedés tekintetében. A módosítás lehetővé teszi részjogerő alkalmazását a végrehajtási eljárás során hozott végzések, intézkedések elbírálása esetén is.

48. A Ket. 2011. január 1-jétől hatályos, az ügyintézési határidő számításának szabályához igazodó módosítás.

49. Az állami adóhatóság által bonyolított elektronikus árverésre vonatkozó eljárás egyszerűsítése és adminisztrációcsökkentése a postai értesítésre vonatkozó külön kötelezettség megszüntetésével.

50. A jelenlegi szöveg szerint gépjármű esetében az adóhatóság a gépjármű törzskönyvének lefoglalását követően értesíti a bekapcsolódás lehetőségéről a zálogjogosultat. A törzskönyvet a foglalással egyidejűleg kell lefoglalni. A módosítás egyértelműsíti azt, hogy a 6 hónapot a gépjármű lefoglalásától kell számítani.

51. Az Art. 160. § (1) bekezdésének első fordulata, a kötelező felfüggesztésre tekintettel nehezen alkalmazható a gyakorlatban, mivel a felfüggesztésre irányuló adózói kérelemről dönteni hivatott elsőfokú adóhatóság jellemzően nem rendelkezik információval az egyébként jogorvoslati kérelemmel támadott, fizetési kötelezettséget megállapító határozat, illetve végzés várható felettes szervi megítéléséről, a másodfokú döntést megelőzően.

52. A módosítás célja a törvény indokolásában is szereplő azon cél megvalósítása, hogy a mögöttes kötelezettel szembeni végrehajtás a felszámolás alá került adózóval szembeni felszámolás jogerős befejezéséig szüneteljen, hiszen ezen időszak alatt az adóhatóság mint hitelező a mögöttes felelőssel szembeni követelés érvényesítésére nem jogosult.

53. A jelenlegi szabályozás szerint az adók módjára behajtandó köztartozás jogosultjának - a soron kívüli megkeresés esetét leszámítva - negyedévenként volt lehetősége az adóhatóság megkeresésére. A módosítással lehetőség nyílik arra, hogy a köztartozás jogosultja ne negyedévenként gyűjtve, hanem folyamatosan, a meg nem fizetett köztartozás esedékességét követő 15 napon belül küldjön megkeresést az adóhatóságnak.

54. Jogalkalmazást segítő pontosítás, annak a gyakorlati esetnek a rendezésére, amikor az önellenőrzés azt tárja fel, hogy az adózó az adót ugyan nem az eredeti esetékességkor, de egy későbbi bevallásban megfizette, így költségvetést érő hiány nincs, csak időbeli mulasztás.

55. Az elektronikus adatok könnyű manipulálhatósága, mint kiemelt kockázati elem teszi szükségessé a külön jogszabályban meghatározott feltételek megsértésével számlázó programot előállító vagy forgalmazó adózó szankcionálhatóságának lehetővé tételét.

56. A törvény - a szolgáltatási tevékenység megkezdésének és folytatásának általános szabályairól szóló 2009. évi LXXVI. törvénnyel (a továbbiakban: Kerettörvény) együtt - a belső piaci szolgáltatásokról szóló 2006/123/EK európai parlamenti és tanácsi irányelvnek (a továbbiakban: Irányelv) a magyar jogba történő átültetését is szolgálja. A Kerettörvényben foglalt keretszabályok mellett az Irányelv maradéktalan átültetéséhez szükség van az ágazati törvények megfelelő módosítására és a Kerettörvénnyel való illeszkedéshez szükséges szabályok megalkotására.

57-58. Jogalkalmazást segítő pontosítás.

59. A módosítással egyértelművé válik, hogy irat alatt az elektronikus formában előállított vagy ilyen formában rendelkezésre álló dokumentumokat is érteni kell, így azokra is alkalmazni kell a törvény iratra vonatkozó rendelkezéseket.

60. Az Art. 178. § 18. pontját érintő terminológiai módosítás egyértelművé teszi, hogy a Tbj. 56/A. § szerinti külföldi vállalkozás az Art. alkalmazásában nem minősül kifizetőnek és munkáltatónak.

61. Az Art. 178. § 23. pontját érintő terminológiai módosítás egyértelművé teszi, hogy a Tbj. 56/A. § szerinti külföldi vállalkozás az Art. alkalmazásában nem minősül kifizetőnek és munkáltatónak.

62. Az Alaptörvény hatálybalépésével kapcsolatos módosítás.

(2) bekezdéshez

A Tbj.-vel összefüggő módosítás, tekintettel arra, hogy a nyugdíj-hozzájárulás intézményét az adózás rendjéről szóló törvény rendelkezéseiben is át kell vezetni.

A 361. §-hoz

E szakasz a hatályon kívül helyező rendelkezéseket tartalmazza.

A 362. §-hoz

Az Art. mellékleteinek módosítására történő utalás.

24. Az ügyvédekről szóló 1998. évi XI. törvény módosítása

25. A szabadalmi ügyvivőkről szóló 1995. évi XXXII. törvény módosítása

A 363-364. §-hoz

Az ügyvédekről szóló törvény, valamint a szabadalmi ügyvivőkről szóló törvény módosításához:

A hatályos jogszabályok alapján az ügyvédi iroda, illetve a szabadalmi ügyvivői iroda jogutód nélküli megszűnése esetén a nyilvántartásból való törlést mindenkor megelőzi a kamaráknak a törlésről hivatalból hozott döntése. Az ügyvédi iroda és a szabadalmi ügyvivői iroda nyilvántartásból való törlésére irányuló eljárás során kamarai hatósági ügyben eljáró szerv döntésének nem feltétele annak igazolása, hogy az ügyvédi vagy szabadalmi ügyvivői iroda adókötelezettségeit maradéktalanul teljesítette, vagyis bevallásait benyújtotta és adótartozással nem rendelkezik, és a törlésnek folyamatban lévő adóhatósági eljárás sem akadálya. Mindez visszaélésekre ad lehetőséget, ezért a törvény - az említett szervezetek szabályozott keretek között történő megszűnésének biztosítása érdekében - az ügyvédi iroda, valamint a szabadalmi ügyvivői iroda kamarai nyilvántartásból való törlésére irányuló hatósági döntés csak abban az esetben lesz meghozható, ha a kamara beszerzi az állami adóhatóság és a vámhatóság nyilatkozatát arról, hogy az iroda adóbevallási kötelezettségeinek eleget tett, adótartozása, jogerős határozatban megállapított adófizetési kötelezettsége nincs, az irodánál adóhatósági eljárás nincs folyamatban, és ellenőrzést, végrehajtást az adóhatóság illetőleg a vámhatóság nem kezdeményez.

26. A cégnyilvántartásról szóló 2006. évi V. törvény módosítása

A 365-372. §-hoz

Adóregisztrációs eljárással összefüggő módosítás.

27. Egyéb eljárásjogot érintő törvények módosítása

A 373. §-hoz

A módosítás célja, hogy az adminisztráció egyszerűsítése érdekében a háztartási alkalmazott foglalkoztatása esetén ne kelljen havi szinten bejelentést tennie a foglalkoztatónak, ha valószínűsíthető, hogy háztartási alkalmazottként több hónapon keresztül foglalkoztatni kívánja az adott személyt. Ezáltal a háztartási alkalmazottakra vonatkozó adójogszabály népszerűbbé válhat.

A 374. §-hoz

Pontosítja a hivatkozott törvény számát.

A 375. §-hoz

A törvény szerint az egyszerűsített foglalkoztatást választó munkáltató az egyszerűsített foglalkoztatással összefüggő bevallási kötelezettségét az Art. 31. §-ának (2) bekezdése szerint ügyfélkapun keresztül teljesítheti. Ugyanakkor a munkáltató választhatta, hogy bevallási kötelezettségét az Art. 31. § (2) bekezdésében meghatározott adattartalommal papír alapon havonta, a tárgyhót követő hó 12-éig teljesítse, kivéve ha az Art. 31. § (2) bekezdése szerinti bevallásra elektronikusan kötelezett.

A 376. §-hoz

Jelenleg a rehabilitációs hozzájárulás fizetési kötelezettség azokra a vállalkozásokra vonatkozik, ahol a foglalkoztatottak létszáma a 20 főt meghaladja. A létszámkövetelmény ilyen szinten való meghatározása gyakran akadálya a foglalkoztatás bővítésének, ezért indokolt annak emelése. A megváltozott létszámkövetelményhez igazodóan módosul a megváltozott munkaképességű foglalkoztatottak aránya és a hozzájárulásként fizetendő összeg is.

A rehabilitációs hozzájárulásra kötelezett vállalatok esetében a megváltozott munkaképességű munkavállalók elvárt létszáma változatlan marad.

A 377-378. §-hoz

2012. január 1-jétől a vámazonosító szám kiadása iránti kérelmet már nem csak a vámhatóságnál, hanem az állami adóhatóságnál is lehet kezdeményezni.

A 379. §-hoz

Az egyéni vállalkozó adózó tevékenységi köreinek a 1893/2006/EK rendeletnek megfelelő bejelentését a statisztikai hivatal elnökének a Szakmakód jegyzékről szóló közleménye szerinti szakmakódokon (a továbbiakban: szakmakód) teljesíti. A magánszemélyként adószám birtokában adóköteles tevékenységet végző adózó tevékenységi köreit szakmakód szerint jelenti be az állami adóhatósághoz.

A 380. §-hoz

Az Öpt. szerinti pénztári beszámoló előterjesztési határidejének a számviteli beszámoló közzétételi határidejéhez való igazítása.

A béren kívüli juttatásként adható SZÉP Kártya szabadidő alszámlájának rendszerbe iktatásával összefüggésben szükséges, hogy az Öpt. alapján eddig az önkéntes egészségpénztárból is finanszírozható egyes juttatások 2012. január 1-jétől kikerüljenek a finanszírozható körből. A rendelkezés ezzel összefüggésben a 2011-ben keletkezett számlák befogadására 2012. június 30-áig terjedő átmeneti időszakot állapít meg.

A 381. §-hoz

A módosítás a Széchenyi Kártyával kapcsolatos módosítások miatt indokolt.

A 382. §-hoz

A 75/2010. (IX. 2.) ME határozatban és a 77/2010. (XI. 2.) ME határozatban foglaltak szerinti adóügyi információcseréről szóló megállapodások kötése céljából szükséges a 2012-től hatályba lépő új adatvédelmi szabályok kiegészítése azzal, hogy a kettős adóztatás elkerüléséről szóló egyezményekhez hasonlóan az adóügyi információcseréről szóló nemzetközi szerződések végrehajtása érdekében személyes adatok a nemzetközi szerződésben meghatározott célból, feltételekkel és adatkörben harmadik országba továbbíthatóak.

A 383. §-hoz

Az Alaptörvény hatálybalépésével összefüggő szövegcsere.

A 384. §-hoz

Az 1997. évi LXXXII. törvény (a továbbiakban: Mpt.) szerinti pénztári beszámoló előterjesztési határidejének a számviteli beszámoló közzétételi határidejéhez való igazítása.

VIII. Fejezet

28. A Kutatási és Technológiai Innovációs Alapról szóló 2003. évi XC. törvény módosítása

A 385. §-hoz

A törvény az alapkutatás, az alkalmazott kutatást és a kísérleti fejlesztési fogalmát határozza meg.

A 386. §-hoz

A törvény a saját tevékenységi körben végzett kutatás-fejlesztési tevékenységet a társasági adótörvényre hivatkozással határozza meg.

A törvény a kutatás-fejlesztési megállapodást az innovációs törvényre hivatkozással állapítja meg.

A 387. §-hoz

Technikai pontosítás.

A 388. §-hoz

A módosítás következtében megszűnik az eltérő vállalkozási méret-meghatározást (kis- és középvállalkozás) eredményező szabályozás a társasági adó és az innovációs járulék törvények alkalmazásában.

A módosítás következtében megszűnnek az innovációs járulék bruttó kötelezettségét csökkentő tételek, ezáltal a bruttó és nettó járulékkötelezettség közötti fogalmi különbség is.

29. A kutatás-fejlesztésről és a technológiai innovációról szóló 2004. évi CXXXIV. törvény módosításáról

A 389. §-hoz

A törvény az alapkutatás, az alkalmazott kutatást és a kísérleti fejlesztési fogalmát határozza meg. A kutatás-fejlesztési megállapodás fogalmának meghatározása a közösen végzett kutatás-fejlesztési tevékenységgel kapcsolatban felmerülő jogalkalmazási bizonytalanságot kívánja feloldani.

30. Az államháztartás egyensúlyát javító különadóról és járadékról szóló 2006. évi LIX. törvény módosítása

A 390-392. §-hoz

A költségvetési hiány csökkentése, a strukturális reformok finanszírozása, a pénzügyi rendszer feszültségeinek feloldása érdekében a törvény a 2011-es adóévhez hasonlóan állapítja meg a 2012. évre vonatkozó különadó fizetési kötelezettséget.

A törvény szerint változik a különadó alapja az egyéb pénzügyi szervezetek esetében, azáltal, hogy a különadó alapját a kamateredmény, valamint a díj- és jutalékeredmény előjelhelyes (nettó) összege alapján kell megállapítani.

A törvény szerinti továbbá a visszaélések elkerülése érdekében abban az esetben is különadó fizetési kötelezettség keletkezik, ha egy társaság jogutódlással (beolvadással) megszűnik és a jogutód indokolatlan adóelőnyt ér el azáltal, hogy a különadó alapját a beolvadást megelőző vetítési alapján határozhatja meg. A törvény szerint ez esetben a jogutódnak figyelembe kell vennie a beolvadó társaság különadó alapját, tekintettel arra, hogy az tárgyévi vetítési alap esetén különadó alapot képezne.

31. A szerencsejáték szervezéséről szóló 1991. évi XXXIV. törvény módosítása

A 393. §-hoz

A törvény korábbi módosítása bevezette a szerver alapú pénznyerő automata üzemeltetésének és az annak alapjául szolgáló szerver működtetésének törvényi lehetőségét, azzal, hogy a működtetés személyi, pénzügyi, műszaki informatikai és egyéb részletes szabályainak a megalkotását miniszteri rendeleti körbe utalta.

A megalkotandó miniszteri rendelet kapcsán lefolytatott tárcaközi egyeztetés ugyanakkor nyilvánvalóvá tette, hogy nyitva maradtak olyan kérdések, amelyek további törvényi szabályozást igényelnek, illetve a szerver alapú szerencsejáték szervezésének bizonyos fogalmait pontosítani szükséges.

Ezen javaslatok ismeretében a jelen módosítás egyértelműen meghatározza a helyhez kötött pénznyerő automata és a nem helyhez kötött pénznyerő rendszer fogalmát, meghatározza, hogy ezen vonatkozásokban mely szereplő minősül játékszervezőnek, illetve - az átláthatóság biztosítása érdekében - határozott összeférhetetlenségi szabályokat állapít meg.

A szerver alapú szerencsejáték tisztaságának alapvető eleme, hogy az ezen tisztaság biztosítására hivatott központi szerver működtetője a szerencsejáték szervezőktől minden tekintetben független legyen. Ennek - a szigorú összeférhetetlenségi szabályok megfogalmazásán túl - akként kíván eleget tenni, hogy a hatósági ár megállapítását vezeti be.

A távszerencsejáték és a nem helyhez kötött szerver alapú pénznyerő rendszer szervezése kapcsán hangsúlyosan vetődik fel a játékos azonosításának kérdése, ezért a módosítás olyan megoldással él, amely csak a kétséget kizáró azonosítást írja elő, és ennek biztosítása érdekében a magyar hatóságok általi közvetlen és teljes körű ellenőrizhetőséget írja elő.

A központi szerver működtetőjére - mint a szerencsejáték szervezőktől elkülönült önálló identitásra - vonatkozóan a rendelkezés önálló miniszteri rendeleti szabályozási igénnyel él, ugyanakkor a szerver alapú szerencsejáték szervezőire a korábbi szabályozás - megfelelő módosításokkal kiigazított - rendszerét is nyitva hagyja.

Jelentős igényként merült fel, hogy a korábban elfogadott törvényszöveg nem biztosított egyértelmű intézkedési lehetőséget az adóhatóság részére a szerver alapú szerencsejáték terén.

Ezt kívánja egyértelműsíteni és pontosítani a módosítás.

Egyértelművé teszi, hogy a szerver alapú pénznyerő automaták üzemeltetéséhez kapcsolódó 33%-os százalékos mértékű játékadóról 2012. január 1. napjától is havonta kell adóbevallást benyújtani az adó egyidejű megfizetése mellett.

A 394. §-hoz

A törvény alkalmazási szabályt tartalmaz az Szjtv. egyes módosított rendelkezéseihez, amelyeket e szabály alapján 2011. november 1-től kell alkalmazni.

A 395. §-hoz

A törvény az áruk és egyes szolgáltatások szabad áramlásának biztosításával összefüggésben egyes európai uniós jogi aktusokban előírt bejelentési, értesítési, tájékoztatási és jelentéstételi kötelezettségek teljesítéséről szóló 102/2009. (V. 11.) Korm. rendeletben előírt bejelentési kötelezettséggel kapcsolatos notifikációs záradékot tartalmazza.

A 396. §-hoz

A törvény pontosító rendelkezést tartalmaz a távszerencsejáték terminológiának megfelelően.

A 397. §-hoz

A törvény az Szjtv. módosításával pontosító jellegű rendelkezéseket tartalmaz. Az Szjtv. 26. § (1a) bekezdés módosítása a szerver alapú pénznyerő automata üzemeltetés esetén lehetővé teszi a nem internet alapú távközlési rendszeren való adattovábbítást is.

32. Az államháztartás stabilitását elősegítő egyes adótörvények módosításáról szóló 2011. évi CXXV. törvény módosítása

A 398-400. §-hoz

Mivel a pénzmosás megelőzésével kapcsolatos rendelkezések bevezetése a távszerencsejáték szervezési tevékenységgel kapcsolatban a közösségi jogi szabályok szerint csak lehetőség, de nem kötelezettség, a távszerencsejáték szervezői tevékenységet végző társaságok piacra lépésének elősegítése és a piacra lépéssel járó adminisztratív terhek minimalizálása érdekében a törvény alapján a távszerencsejáték szervezési tevékenységgel kapcsolatos pénzmosás ellenes rendelkezések 2012. január 1-től nem lépnek hatályba.

33. A közúti közlekedésről szóló 1988. évi I. törvény módosítása

A 401-402. §-hoz

A belföldi illetőségű személy a személygépkocsival (üzemeltetőként, vezetőként) való magyarországi közlekedése során a regisztrációs adó megfizetését a vámhatóság által kiadott igazolással bemutatásával tanúsítja a gépjárműhasználat jogszerűségét ellenőrző hatósági eljárásban. A regisztrációs adó megfizetése révén a belföldi illetőségű gépjárműhasználó terhére - mivel hazai közlekedése nem jogsértő - közigazgatási bírság nem állapítható meg, ezért a közúti közlekedésről szóló törvény is módosul.

34. A gazdasági kamarákról szóló 1999. évi CXXI. törvény módosítása

A 403-408. §-hoz

A gazdasági kamarák feladata, hogy e törvénynek, más jogszabályoknak és alapszabályuknak megfelelően, önkormányzaton alapuló működésükkel előmozdítsák a gazdaság fejlődését és szerveződését, a piaci magatartás tisztességét, a gazdasági tevékenységet folytatók általános, együttes érdekeinek érvényesülését.

A módosítás célja, hogy az önkéntes tagságon alapuló kamarai rendszer továbbfejlesztése érdekében megteremtse a gazdálkodó szervezetek (egyéni és társas vállalkozások) kötelező kamarai regisztrációját és minimális összegű (5000 Ft/év) fizetési kötelezettség előírásával a kamarai közfeladatok ellátásához való hozzájárulást.

A bevezetendő regisztrációs rendszer a gazdálkodó szervezetek egységes nyilvántartása révén biztosítja a gazdaság szervezéséhez szükséges adatok begyűjtését.

A kötelező regisztráció nagymértékben hozzájárul a kamarai feladatok hatékonyabb ellátásához, továbbá a létrejövő adatbázis segítségével részletes és naprakész információ nyerhető a gazdálkodó szervezetekről, mely megkönnyíti a gazdasági folyamatok elemzését és így irányt mutat a gazdasági fejlődés eléréséhez. A nyilvántartás elősegíti az üzleti forgalom biztonságát, mind a vállalkozások egymásközti, mind a fogyasztók és a vállalkozások közötti szerződéses kapcsolatban.

A kötelező kamarai regisztráció bevezetésével a kamarai tagság továbbra is önkéntes marad.

A gazdálkodó szervezetek kamarai nyilvántartása bárki által elektronikus úton ingyenesen elérhető adatbázis lenne, melynek kötelező adattartalmát a jelen módosítás, önkéntes adatszolgáltatáson alapuló adattartalmát pedig az országos gazdasági kamarák alapszabálya határozza meg.

35. Az egyszerűsített vállalkozói adóról szóló 2002. évi XLIII. törvény módosítása

A 409-413. §-hoz

Az EVA törvény bevallási határidejének a számviteli beszámoló közzétételi határidejéhez való igazítása.

36. A közbeszerzésekről szóló 2003. évi CXXIX. törvény módosítása

A 414. §-hoz

A rendelkezés a közbeszerzésekről szóló 2003. évi CXXIX. törvény (a továbbiakban Kbt.) módosításáról szóló 2008. évi CVIII. törvénnyel bevezetett azon feltételt szünteti meg, amely a közbeszerzési eljárásokban az ajánlattevő alkalmasságának igazolásához bizonyos alkalmassági követelmények tekintetében csak akkor teszi lehetővé ún. erőforrást nyújtó szervezet igénybevételét, ha az ajánlattevő és az erőforrást nyújtó szervezet között a Polgári Törvénykönyv szerinti többségi befolyás áll fenn.

Az Európai Bizottság ebben a kérdésben jogsértési eljárást indított hazánk ellen, arra való hivatkozással, hogy ez a szabály túlzott módon korlátozza az ajánlattevők azon lehetőségét, hogy tőlük független szervezetek erőforrásaira támaszkodjanak.

Az új közbeszerzési törvény, a 2011. évi CVIII. törvény (a továbbiakban: új Kbt.) megalkotása során a külső erőforrás bevonásával kapcsolatban a Bizottság és a hazai jogalkalmazás számára is egyaránt elfogadható megoldást keresett a jogalkotó. Az új Kbt. hatálybalépését megelőzően azért szükséges mégis a még hatályos Kbt. módosítása, hogy a fenti kérdésben indult jogsértési eljárás lezárásáról a Bizottság mielőbb döntsön. Az eljárás lezárása hazánk érdekeit és a Bizottsággal való jó együttműködést szolgálja.

37. Az egyes ágazatokat terhelő különadóról szóló 2010. évi XCIV. törvény módosítása

A 415-416. §-hoz

A módosítás - a jogalkalmazás megkönnyítése érdekében, a hatályos szabályokkal összhangban - egyértelműsíti, hogy a bolti kiskereskedelem minden olyan kereskedelmi tevékenység, ahol vevőként nem vállalkozó magánszemélyt is kiszolgálnak, más szavakkal nem más, mint fogyasztási javaknak (termékek, áruk) a nagyközönség számára nyitvaálló értékesítési csatornákon keresztül történő értékesítése. A vállalkozó fogalma alatt a helyi adótörvény vállalkozó fogalmát kell érteni. A módosítás a kihirdetéssel egyidejűleg lép hatályba tekintve, hogy az adózókra hátrányos változtatást nem fogalmaz meg.

A másik rendelkezés az adóbevallási határidőnek a számviteli beszámoló közzétételi határidejéhez való igazítása.

38. A környezetvédelmi termékdíjról szóló 2011. évi LXXXV. törvény módosítása és eltérő szöveggel történő hatályba léptetése

A 417-445. §-hoz

A környezetvédelmi termékdíjról szóló 2011. évi LXXXV. törvény elfogadását követően megkezdődött a szemléletében új törvény végrehajtási intézményrendszerének kiépítése, 2011. szeptember elején megalakult az Országos Hulladékgazdálkodási Ügynökség. A végrehajtásra történő felkészülési folyamat során szükségessé vált a kihirdetett, de még minden elemében hatályba nem lépett törvény módosítása.

A módosítás alapvető indoka, hogy a folyamatosan változó jogszabályi környezethez hozzáigazodva, a modern hulladékgazdálkodás hatékony eszköze lehessen a korábbinál környezetbarátabb termékdíj rendszer. További módosítást tett szükségessé az EU hulladékokról szóló keretirányelvével összhangban lévő hazai szabályozással való harmónia megteremtése, a vállalkozásokra háruló indokolatlan adminisztratív terhek csökkentése. A termékdíj tételek változása elsősorban a gazdasági folyamatok és a költségvetési kiszámíthatóság és tervezhetőség miatt vált szükségessé.

Az átfogó módosítással garantálható, hogy a környezetvédelmi termékdíj-rendszer - amennyiben a gazdasági folyamatok kedvezőtlen hatásai csökkenek - minden szempontból hatékony környezetgazdálkodási eszközként kedvezően befolyásolhatja a hulladékhasznosítás hazai környezetvédelmi fejlesztését.

A termékdíj tételek megemelése, valamint a tárgyi és alanyi hatályok változása és az egyéni hulladékkezelést választók nehezen becsülhető aránya magában hordozza annak a lehetőségét, hogy az előzetesen számított teljes költségvetési bevétel nagysága 7-10%-kal elmarad a tervezetthez képest, ami nem a végrehajtás eredménytelenségével, hanem a magas díjtételek miatt bekövetkező forgalomcsökkenéssel és a termékdíjköteles termékek forgalmi alapadatainak bizonytalanságaival magyarázható.

A törvény céljának normatív megfogalmazása meghatározza a környezetvédelmi termékdíj alkalmazásának célját, felhasználási területeit. A csomagolás termékdíjáról a csomagolószerek termékdíjára áttérés az arányosság és a környezeti hatékonyság céljait szolgálja. Az alapfogalmak pontosítása, illetve kiegészítése elsősorban a más jogszabályokkal való összhang, illetve a belső koherencia megteremtését szolgálja.

A módosítás a termékdíj-kötelezettség általános szabályait pontosítja és egyszerűsíti. A technikai, illetve részletszabályozás a végrehajtási rendeletek szintjén fog megvalósulni, aminek alapvető célja a rugalmas szabályozás lehetősége és a változó piaci viszonyok gyors figyelembe vehetősége.

A termékdíj-kötelezettség tartalmi elemeinek pontosítására elsősorban a végrehajthatóság gyakorlati szempontjainak érvényesítési miatt volt szükség. Az átvállalás feltételeinek egyértelmű meghatározása a normavilágosság követelménye mellett az egyszerűség és átláthatóság követelményeinek is megfelel.

Az egyéni hulladékkezelést választók esetében az ebből adódó speciális szabályok pontosítása is indokolt (pl. igazolás helyett saját nyilvántartás). A 10/A. §-ban meghatározott termékdíj-előleg megfizetésének előírása a tárgyévre tervezett költségvetési bevételek kiszámíthatóságát segíti.

A törvény a Termékdíj Bizottság jogállását, feladat- és hatáskörét a korábbi szabályozásnál egyértelműbben és szélesebben határozza meg. A Bizottság speciális jogállása kettős, egyrészt a Kormány, másrészt a környezetvédelemért felelős miniszter tevékenységét segíti, összetételében a közigazgatás mellett meghatározó szerep jut gazdasági élet szereplőinek is. Ezzel a Bizottság szakmai, érdekképviseleti feladatot is képes ellátni.

Az Országos Hulladékgazdálkodási Ügynökség feladat- és tevékenységi körének a pontosítása az eredményesebb munkavégzés feltételeit teremti meg. Az Ügynökség számára kvázi üzleti tervként is funkcionáló Országos Gyűjtési és Hasznosítási terv elkészítésének és mobilitásának a biztosítása a hulladékgazdálkodás eredményességét javítja.

Jelenleg a települési önkormányzatok kötelezően ellátandó feladatai körébe tartozik a települési szilárd hulladék ingatlantulajdonosoktól való gyűjtésének, elszállításának és ártalmatlanításának kötelezettsége. Ennek minden települési önkormányzat valamilyen szervezet (közszolgáltató) útján eleget tesz, melynek keretében a településeken általában működik szelektív gyűjtés is. Magyarországon települési szilárd hulladékkezelési közszolgáltatatást ellátó szervezetek száma 352.

Indokolt, hogy ezekkel - külön eljárás nélkül, azonos feltételekkel - az Ügynökség szolgáltatás-vásárlási megállapodást köthessen. Ennek kereteit megteremti a törvény, a versenysemlegesség és az azonos hozzáférés lehetőségének teljes körű biztosításával.

A termékdíj visszaigénylés, illetve egyes termékdíjak esetében a speciális szabályok megalkotása az egyértelmű szabályozás és a végrehajthatóság eredményességét szolgálja.

A Nemzeti Adó- és Vámhivatal végrehajtás hatékonyságát szolgáló követelmény-rendszere jelenik meg a törvényben.

A törvény egyértelműen meghatározza a költségvetési finanszírozás követelményeit, illetve megadja a szükséges felhatalmazást a végrehajtási rendeletek megalkotására.

Az átmeneti szabályok a jelenlegi termékdíj-rendszerről az új termékdíjas szabályozásra történő átállás zökkenőmentes lebonyolítását szolgálják, egyértelmű eligazítást adva az egyes kötelezetteknek.

A záró rendelkezések körében a törvény mellékletei is módosulnak. A belső koherenciát megteremtő kisebb technikai módosítások is itt kaptak helyet.

39. Az alacsony keresetű munkavállalók bérének emelését ösztönző egyes törvények módosításáról szóló 2011. évi XCX. törvényt érintő módosítása

A 446. §-hoz

Az alacsony keresetű munkavállalók bérének emelését ösztönző egyes törvények módosításáról szóló 2011. évi XCIX. törvényhez (a továbbiakban: T.) kapcsolódó, a jogalkalmazást segítő pontosítást tartalmaz, így a munkaügyi ellenőrzés általános és speciális szabályrendszeréből következően a vizsgálat mindig a munkáltató telephelyét (munkavégzési helyét) érinti, azaz az illetékes megyei (fővárosi) munkavédelmi és munkaügyi szakigazgatási szerv csak az illetékességi területén lévő telephely foglalkoztatási gyakorlatát ellenőrizheti. A mentesülési szabályok oly módon biztosítottak, ha a munkáltató az ellenőrzés megkezdéséig eleget tesz az adott telephelyen foglalkoztatottak vonatkozásában a bérkompenzációs kötelezettségének az emeléssel érintett munkavállalók 2/3-a esetében, akkor a munkaügyi hatóság nem adja ki kizárást eredményező megállapító határozatot.

A T. 5. § Met.-et érintő (Met. 9/A. §) rendelkezéseinek hatályba lépéséről rendelkező részt szükséges az eljárás indulása helyett az általánosabb ügykezdethez kötni. Ezzel a megoldással egyértelművé válik a szabály alkalmazásának kötelezettsége, figyelemmel arra, hogy az ellenőrzés és az ez alapján indítható eljárás időpontja különválhat.

A T. 6. § (2) bekezdésével a menetsülés lehetővé válik azok számára, akik kifejezetten támogatáshoz kívánnak jutni, de még nem teljesítették a bérkompenzációt, csak a megállapító határozat kiadása után. A bekezdés pontosításával a törvény rendezi, hogy a több telephelyes munkáltatóknak a bérkompenzációval érintett valamennyi munkavállalója 2/3-a esetében igazolnia kell a béremelés teljesítését. Ez a szabály garantálja, hogy a munkáltató a lehető legszélesebb körbe végrehajtsa a kompenzációt, függetlenül attól, hogy az ellen őrzés alá vonja-e a hatóság a munkavégzési helyet vagy nem.

Ez a mentesülés azonban a munkaügyi ellen őrzést már nem érinti, ez kizárólag a pályázathoz, közbeszerzéshez kapcsolódik, ezért teszi a pályázó vagy közbeszerzésen indulni kívánó kötelezettségévé a bérkompenzáció teljesítésének igazolását. Ebből következően függetlenül attól, hogy az adatok a hatósági nyilvántartásban megjelennek, a támogatás odaítélője dönthet a pozitív elbírálásról, és így biztosítható a támadhatatlan hatósági eljárás is azzal, hogy nem az ellenőrző szerv dönt a közzététel visszavonásáról.

40. Nemzeti Adó- és Vámhivatalról szóló 2010. évi CXXII. törvény módosítása

41. A Nemzeti Adó- és Vámhivatalról szóló 2010. évi CXXII. törvény és egyes kapcsolódó törvények módosításáról szóló 2011. évi CXLI. törvény módosítása

42. Az Európai Rendőrségi Hivatallal, a személy- és vagyonvédelmi, valamint a magánnyomozói tevékenységgel, a lőfegyverrel és a pirotechnikával kapcsolatos törvények jogharmonizációs célú módosításáról szóló 2011. évi XXIV. törvény módosítása

A 447-450. §-hoz

A bíróságok szervezetéről és igazgatásáról szóló törvény által 2012. január 1. napjától bevezetett új terminológia átvezetését szolgálja.

Az NAV tv. 81. § (2) bekezdését módosító rendelkezés a 2010/24/EU irányelvnek az Art. 70. § 5. pontjában átültetett, a behajtási jogsegély keretében együttműködő tagállami hatóságok szervezeti felépítését érintő új terminológiájához kapcsolódóan módosítja a felhatalmazó rendelkezést. A pontosított felhatalmazás alapján a Nemzeti Adó- és Vámhivatal szervezetéről és az egyes szervek kijelöléséről szóló 273/2010. (XII. 9.) Korm. rendeletben az Art. 70. § 5.1. alpontja szerinti központi kapcsolattartó iroda kijelölése kötelező, míg az Art. 70. § 5.2. alpont szerinti kapcsolattartó iroda és az Art. 70. § 5.3. pontban definiált kapcsolattartó szerv kijelölése fakultatív.

A NAV Módtv. hatálybalépés előtti technikai jellegű pontosítása szükséges. A Nemzeti Adó- és Vámhivatalról szóló 2010. évi CXXII. törvény és egyes kapcsolódó törvények módosításáról szóló 2011. évi CXLI. törvény 71. §-a újraszabályozás technikával, míg a 2011. évi XXIV. törvény 42. §-a szövegcserével módosítja egyazon jogszabály ugyanazon rendelkezéseit, ugyanazon hatálybalépéssel, ezért szükséges a szövegcserés módosításról szóló rendelkezés tekintetében annak hatályba nem lépéséről rendelkezni a jogalkotásról szóló 2010. évi CXXX. törvény 9. § (2) bekezdése szerint.

43. A szakképzési hozzájárulásról és a képzés fejlesztésének támogatásáról szóló 2011. évi CLV. törvény módosítása

A 451. §-hoz

A módosítást az teszi indokolttá, hogy e nélkül koherenciazavar lenne a törvény és a szakképzési hozzájárulásról és a képzés fejlesztésének támogatásáról szóló törvény között a bevezetett szociális hozzájárulási adóra tekintettel.

44. A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény

A 452. §-hoz

A jelenleg működő Start Plusz és Extra programok alapján kártya kiváltására 2011. december 31-éig van lehetőség. A kártyával rendelkező munkavállalókat foglalkoztatók számára lehetővé kell tenni, hogy a társadalombiztosítási járulék helyébe lépő százalékos mértékű új adónem, a szociális hozzájárulási adó esetében is a korábbiakhoz hasonló mértékű kedvezményben részesülhessenek, ennek megfelelően módosítani szükséges a 2004. évi CXXIII. törvényt. A szociális hozzájárulási adó eljárási rendelkezéseit a kedvezményeket igénybevevő munkaadók esetében az Art. 31. § (2) bekezdésének 23. pontját módosítva továbbra is alkalmazni kell, mivel a foglalkoztatáshoz adott kedvezmények rendszerének lényege, hogy a kedvezményt a hátrányos helyzetű munkavállalók foglalkoztatásához kell kapcsolni. Tekintettel arra, hogy a különböző START kártyákra vonatkozó eljárásjogi rendelkezéseket jelenleg az Art. tartalmazza, szükségessé válik ennek módosítása is a jogrendszer koherenciájának megvalósítása érdekében. A célzott járulékkedvezmények (2012-től szociális hozzájárulási kedvezmények) folytatására módot kell találni. A jelenleg működő Start Plusz és Extra programok működésének analógiájára célszerű 2012-ben egy éves időtartamban, legfeljebb a minimálbér másfélszeresét kitevő adóalap mértékéig 100 százalékos szociális hozzájárulási adókedvezménnyel támogatni a tartósan, legalább 3 hónapja regisztrált álláskeresők, illetve a gyermekgondozási segély, gyermekgondozási díj, gyermeknevelési támogatás, valamint ápolási díj folyósításának megszűnését követő, illetve a gyermekgondozási segély folyósítása mellett dolgozni kívánók foglalkoztatását uniós társfinanszírozással a TAMOP keretein belül. A kedvezmény a 2012-ben kibocsátott kártyák esetében alkalmazható. Az új konstrukció az eddig működő konstrukcióktól való egyértelmű lehatárolás érdekében Start Bónusz. Az új program szabályozását a 2004. évi CXXIII. törvény fenti módosításai tartalmazzák.

IX. Fejezet

A szociális hozzájárulási adóról

A 453-467. §-hoz

A szociális hozzájárulási adó egyrészt a kifizetőket, másrészt az egyéni vállalkozókat, a mezőgazdasági őstermelőket terheli, amelynek következtében megfizetése - a törvény céljának megfelelően - társadalombiztosítási ellátásra, munkanélküli ellátásra való jogosultságot nem teremt, valamint az ilyen ellátás alapját, összegét semmilyen módon nem befolyásolja.

A szociális hozzájárulási adóból származó bevételt az arra jogosult pénzügyi alapok között a mindenkori költségvetési törvényben meghatározott arányban kell szétosztani. A szociális hozzájárulási adóval összefüggő adóügyekben a hatósági eljárás az állami adóhatóság hatáskörébe tartozik.

A szociális hozzájárulási adó alanyainak két nagy körét különbözteti meg a törvény: egyrészt a kifizetőket, másrészt az egyéni vállalkozókat és a mezőgazdasági őstermelőket. A kifizetők a természetes személlyel fennálló, a törvényben részletesen meghatározott egyes jogviszonyaik alapján kötelezettek az adó megfizetésére. Ilyen jogviszony például a munkaviszony és a személyes közreműködés. Az egyéni vállalkozók és a mezőgazdasági őstermelők e jogállásuk miatt kötelesek szociális hozzájárulási adót fizetni.

Az egyenlő elbánás elvének érvényesítése érdekében a társadalombiztosítási ellátásra jogosító megállapodást megkötő személy szintén köteles a szociális hozzájárulási adót megfizetni.

A szociális hozzájárulási adó alapja kifizető esetében elsősorban az olyan bevétel, amely a törvény szerint adófizetési kötelezettséget eredményező jogviszony alapján illeti meg a vele ilyen jogviszonyban álló természetes személyt. E körbe tartozik például a munkabér, a megbízási díj, a tanulószerződés alapján a tanulót megillető pénzbeli juttatás és a felszolgálási díj 55 százaléka. A szociális hozzájárulási adónak minden esetben csak a személyi jövedelemadóról szóló törvény szerinti (teljes körű vagy korlátozott) adókötelezettség alá eső bevétel az alapja, kivéve, ha az ilyen bevétel kifizetése nem történt meg, mivel akkor a törvényben meghatározott más összeg (például személyi alapbér, minimálbér) után kell az adót megfizetni.

Egyéni vállalkozó esetében, fő szabály szerint, a vállalkozói kivét vagy az átalányban megállapított egyéni vállalkozói jövedelem a szociális hozzájárulási adó alapja. Az egyszerűsített vállalkozói adó alanya, valamint a mezőgazdasági őstermelő, az egyenlő elbánás elve alapján, a magasabb összegű társadalombiztosítási ellátások megszerzése érdekében tett nyilatkozat szerinti összeg után állapítja meg a szociális hozzájárulási adót, ha az adóévre vonatkozóan ilyen nyilatkozatot tett. A kifizetővel adófizetési kötelezettséget eredményező jogviszonyban is álló, az egyszerűsített vállalkozói adó alanyának minősülő egyéni vállalkozó az egyszerűsített vállalkozó adó alapjának 4 százaléka után fizeti meg a szociális hozzájárulási adót.

A szociális hozzájárulási adó alapja megállapításánál érvényesülő különös szabályok elsősorban egy minimális adóalapot írnak elő egyes jogi személyek, egyéb szervezetek és egyéni vállalkozók esetében, amely - figyelemmel a költségvetési törvényben szereplő bevételi összegekre is - a minimálbér összegének 112,5 százaléka. Mezőgazdasági őstermelők és egyházi személyek esetében a szociális hozzájárulási adó alapja a minimálbér összegével egyezik meg.

Az adóalap-megállapítás különös szabályai alóli mentesülést megállapító rendelkezések biztosítják, hogy azokban az esetekben, amikor az adófizetési kötelezettséget eredményező jogviszony, jogállás ténylegesen bevételszerzéssel nem járhat, a szociális hozzájárulási adó alanyai mentesülhessenek e fizetési kötelezettség alól.

A szociális hozzájárulási adó mértéke 27 százalék, de a törvény lehetőséget biztosít arra, hogy külön törvény (például a munkaerő-piaci szempontból kedvezőtlen helyzetű társadalmi csoportok, a pályakezdők foglalkoztatásának ösztönzése érdekében) az adó számított összegét csökkentő kedvezményt állapítson meg.

Fő szabály szerint a szociális hozzájárulási adót az adóalany havonta köteles megállapítani, bevallani és megfizetni. Kivételt jelent például az egyszerűsített vállalkozói adó hatálya alá tartozó olyan egyéni vállalkozó, aki az egyszerűsített vállalkozói adó alapjának 4 százaléka után fizeti meg a szociális hozzájárulási adót, mivel ő negyedévente, valamint az adóévet követően köteles ezt az adót is megállapítani, bevallani és megfizetni.

A törvény utal az adózás rendjéről szóló törvény, a szociális ellátórendszerekre irányadó nemzetközi szerződések, az Európai Uniós jogi szabályozás kötelező alkalmazására, továbbá az egyszerűsített munkaviszony esetében érvényesülő különös szabályokra.

Az értelmező rendelkezések biztosítják, hogy a szociális hozzájárulási adóra vonatkozó szabályozás a lehetőség szerint minél közelebbi összhangba kerüljön a személyi jövedelemadóra, valamint a társadalombiztosítás pénzügyi alapjainak költségvetését megillető egyéb fizetési kötelezettségekre vonatkozó szabályozással.

Az átmeneti szabályok a társadalombiztosítási járulék megszűnése és a szociális hozzájárulási adó bevezetése közötti lehető legegyszerűbb átmenet biztosítását szolgálják.

X. Fejezet

A kulturális adó

A 468-476. §-hoz

Magyarországon a kulturális terület állami támogatásának növelésére vagy akár csak szinten tartására a jelenleg rendelkezésre álló pénzeszközök nem adnak lehetőséget. A törvény - a források bővítése érdekében - előirányozza a pornográf tartalmú termékek és szolgáltatások értékesítéséhez kapcsolódó kulturális adófizetési kötelezettséget. A törvény nem újkeletű, tekintve, hogy 2009 végéig - többek között - ezen termékek értékesítését kulturális járulékfizetési kötelezettség terhelte.

Az adó alanya - a törvény értelmében - a pornográf tartalmú termékek és szolgáltatások értékesítését végző személy, szervezet, az adó alapja pedig az adóköteles termékek értékesítésből származó árbevétel, a számviteli törvény hatálya alá nem tartozó adóalanyok esetében bevétel.

Az adó mértéke 25%.

Az adót az adóalany önadózással állapítja meg, s adóbevallási, illetve adófizetési kötelezettségét - főszabály szerint - az általános forgalmi adókötelezettségével egyidejűleg teljesíti az állami adóhatósághoz. Az áfa-bevallásra, -fizetésre nem kötelezett adózók évente egyszer, az adóévet követő második hónap 25. napjáig vallják be és fizetik meg a kulturális adót.

A törvény- a kulturális adó bevezetésének céljával összhangban - rögzíti, hogy a kulturális adóból származó bevétel a Nemzeti Kulturális Alap bevétele.

-----STARTING---POINT---VEGE---

XI. Fejezet

Hatályba léptető rendelkezések

A 477. §-hoz

Hatályba léptető rendelkezés.

A 478. §-hoz

Uniós eljárásrendnek történő megfeleltetés.