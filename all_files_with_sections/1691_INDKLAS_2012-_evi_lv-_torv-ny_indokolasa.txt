2012. évi LV. törvény indokolása

a fogyasztóvédelemről szóló 1997. évi CLV. törvény módosításáról

-----STARTING---POINT---ALTALANOS--- 

A hazai fogyasztóvédelmi szabályozás alapjogszabálya a fogyasztóvédelemről szóló 1997. évi CLV. törvény (a továbbiakban: Fgytv.), amelynek elsődleges célja a fogyasztói alapjogok biztosítása. Figyelembe véve, hogy a fogyasztóvédelem dinamikusan fejlődő, a nemzetgazdaság szinte valamennyi területét - legalább részben - érintő horizontális jogterület, szabályozásának igazodnia kell a változások generálta szükségletekhez. Mivel az Fgytv. 2008-ban megvalósult átfogó módosítása több, a fogyasztóvédelmi szabályozásban újnak mondható elemet tartalmazott, három és fél év elteltével szükségessé vált e szabályok fogyasztóvédelmi hatóságtól, egyesületektől, vállalkozói szakmai érdekképviseletektől érkezett javaslatokon alapuló módosítása. Ennek megfelelően a törvény az Fgytv. korrekcióját valósítja meg a következő területeken: panaszkezelés, ügyfélszolgálati szabályok, a békéltető testületi eljárás, a közérdekű keresetindítás továbbá a fogyasztóvédelmi hatóság eljárása (különös tekintettel jogkövetkezmények alkalmazására vonatkozó rendelkezésekre) terén.

A panaszok kezelésére 2008-tól új szabályok irányadóak, emellett új elemként került be a törvénybe - meghatározott körben - az ügyfélszolgálat működtetési kötelezettség szabályozása. Az alkalmazás gyakorlati tapasztalatai rámutattak arra, hogy a törvényi szabályozás egyes elemei többféleképpen értelmezhetőek, megnehezítve ezzel a vállalkozások önkéntes jogkövetését és a hatósági jogalkalmazást egyaránt. Emellett a szabályozás több eleméből hiányoztak a hatósági ellenőrzés elősegítését és a vállalkozások törvényi kötelezettségei megtartásának nyomon követését szolgáló garanciális szabályok. Harmadrészt egyes rendelkezések túlzottan merevnek és életszerűtlennek bizonyultak, ezért indokolt volt e szabályok rugalmasabb előírásokkal történő felváltása.

Az Fgytv. 2008. évi átfogó módosítása során jelentős mértékben módosult a békéltető testületek eljárását szabályozó fejezet. Az új eljárási szabályok alkalmazásával kapcsolatban a testületek több alkalommal felhívták a jogalkotó figyelmét egyes hiányosságokra, illetve új elemekkel történő kiegészítését kezdeményezték. A módosítás e javaslatokat emeli át a törvény szövegébe. Jelentős módosítás a kézbesítési vélelem intézményének bevezetése. A testületek tájékoztatása szerint egyes vállalkozások együttműködési hajlandósága gyakran még a küldemények átvételére sem terjed ki. Így az iratok gyakran „nem kereste” jelzéssel érkeznek vissza, nehezítve ezzel az eljárás menetét, illetve a hatékony fellépést az együtt nem működő vállalkozásokkal szemben. Indokolt ezért a kézbesítés meghiúsulásának meghatározott eseteiben a kézbesítés megtörténtére vélelmet megállapítani. Rögzítésre kerül a békéltető testületek tanácsadó tevékenysége, a békéltető testület a jövőben a fogyasztó vagy a vállalkozás kérésére tanácsot ad a fogyasztót megillető jogokról és kötelezettségekről. A folyamatos szakember utánpótlás ösztönzése érdekében 2016. január 1-jei hatálybalépéssel létszámkorlát kerül rögzítésre az öregségi nyugdíjkorhatárt betöltött békéltető testületi tagok tekintetében.

A közérdekű kereset, mint kollektív jog- és érdekvédelmi intézmény a fogyasztói jogvédelem elengedhetetlen eleme. Fogyasztók nagy száma esetén ugyanis - különösen, ha az egy fogyasztóra eső követelés összege alacsony - akadályokba ütközik az önállóan történő igényérvényesítés. A törvény célja, hogy a hatékony fogyasztói érdekvédelem érdekében az Fgytv.-t a más törvényekben található, hasonló tárgyú szabályozással a szükséges mértékben összhangba hozza, és ezzel megteremtse az alapját a közérdekű keresetek széles körű alkalmazásának.

Az Fgytv. X. fejezete szabályozza a fogyasztóvédelmi hatóság eljárását. A fogyasztóvédelmi hatóság a törvény legutóbbi módosítása óta számos, az eljárást - különösen a jogkövetkezmények alkalmazását - egyszerűsítő, a jogsértő vállalkozások felelősségre vonását megkönnyítő módosítási javaslatot fogalmazott meg. Jelen módosítás e javaslatok alapul vételével kívánja korrigálni, illetve kiegészíteni a hatósági eljárás szabályait. Így a Kormány programjával összhangban csökkenteni kívánja a kis- és középvállalkozások terheit, illetve érvényt kíván szerezni a vállalkozásokat partnerként kezelő politikájának azzal, hogy esetükben a kiszabható bírság összegét az alacsonyabb bírságsávban maximalizálja. Új elemekkel egészül ki a fellebbezésre tekintet nélkül végrehajthatóvá nyilvánítható döntések köre, és rendezésre kerül az eljárási bírság bizonytalan helyzete is. A törvény értelmében a fogyasztóvédelmi hatóság eljárása során a fogyasztói érdekek képviseletét ellátó egyesületeket az ügyféli jogállás nem teljesen parttalanul illeti meg, így a más által kezdeményezett eljárásban csak akkor, ha az eljárásban vizsgált jogsértés a fogyasztók széles körét érinti.

-----STARTING---POINT---RESZLETES---

Az 1. §-hoz

A módosítás értelmében az Fgytv. védelmi rendszere a jövőben kiterjed például a tisztán fogyasztói minőségben eljáró vállalkozásokra is.

A módosítás közszolgáltatásként újradefiniálja a korábbi közüzemi szolgáltatás fogalmát, egyidejűleg az egységes értelmezés elősegítése érdekében a módosított fogalom taxatíve meghatározza e szolgáltatások körét.

A módosítás összhangba hozza az Fgytv. egységár fogalmát a termékek eladási ára és egységára, továbbá a szolgáltatások díja feltüntetésének részletes szabályairól szóló 4/2009. (I. 30.) NFGM-SZMM együttes rendeletben foglaltakkal.

A 2. §-hoz

A módosítás a gyártó mellett a forgalmazó felelősségévé is teszi a termék - gyártó által rendelkezésére bocsátott - azonosításra alkalmas jelöléssel való ellátását.

A 3. §-hoz

A fogyasztók vagyoni érdekeinek védelme céljából a módosítás kizárja, hogy a közszolgáltató külön díjat állapítson meg a számla nyomtatott példányáért, illetve a számla „sárga csekken” keresztül történő kiegyenlítéséért.

A 4. §-hoz

A pontosító rendelkezés értelmében azon termékek, melyek tekintetében a megfelelőségértékelés jogszabály alapján kötelező, csak olyan megfelelőségi tanúsítvánnyal, megfelelőségi nyilatkozattal, illetve megfelelőségi jelöléssel együtt forgalmazhatók, amely a vonatkozó megfelelőségértékelési eljáráshoz tartozik.

Az 5. §-hoz

Az árfeltüntetési szabályok megtartásának hatósági ellenőrzését egyes termékkörök kapcsán (pl. kozmetikai cikkek, ruházati termékek) kifejezetten megnehezíti, hogy a terméken az ár mellett sok esetben számos egyéb megjelölés (pl. kódszám) is szerepel, melyeket a fogyasztó egyéb megjelölés hiányában tévesen értelmezhet. A bírói gyakorlat szerint az árnak az ország törvényes fizetőeszközében történő feltüntetési kötelezettsége nem vonja magával a „forint” vagy „Ft” kifejezés alkalmazási kötelezettségét. A hatósági jogalkalmazás és a vállalkozások jogszabálynak való megfelelésének megkönnyítése érdekében a módosítás pontosítja az árfeltüntetés szabályait.

A 6. §-hoz

A fogyasztói érdekek képviseletét ellátó egyesületek és a fogyasztóvédelmi hatóság az iskolarendszerű oktatás mellett egyre komolyabb szerepet vállalnak az iskolarendszeren kívüli fogyasztóvédelmi oktatásban is, ezért indokolt, hogy az állam a fogyasztóvédelmi oktatás egésze tekintetében együttműködjön velük.

A 7-8. §-hoz

A panaszkezeléssel, ügyfélszolgálatokkal kapcsolatos szabályok átfogó revíziójára az Fgytv. 2008. évi módosítása során került sor. Az eltelt három és fél év gyakorlati tapasztalatai és a fogyasztóvédelmi egyesületek, illetve a fogyasztóvédelmi hatóság részéről megfogalmazott aggályok indokolttá tették a panaszkezelési szabályok felülvizsgálatát, és a rendelkezések tartalmának korrigálását, szükség szerinti kiegészítését.

Így a módosítás révén a jogszabályszöveg szintjén kerül kimondásra, hogy a telefonon vagy elektronikus hírközlési szolgáltatás felhasználásával közölt panasz is szóbeli panasznak minősül, azonban a felek személyes együttes jelenlétének hiánya miatt a panaszról felvett jegyzőkönyv átadására vonatkozó szabályokat a személyesen megtett panasztól eltérően indokolt rendezni.

További új elem a telefonon közölt panasz utólagos visszakereshetőségét elősegítő azonosítószám alkalmazásának előírása, illetve a panaszról felvett jegyzőkönyv kötelező tartalmi elemeinek rögzítése. A panaszról felvett jegyzőkönyvet a válasszal megegyező ideig, köteles a vállalkozás megőrizni.

A panaszok megválaszolása kapcsán a módosítás rögzíti, hogy a vállalkozás a megadott határidőig érdemben köteles válaszolni a panaszra. A módosítás révén a vállalkozások a jövőben nem élhetnek azzal a gyakran alkalmazott megoldással, hogy a panaszost érdemi válasz helyett további intézkedés megtételének szükségességéről tájékoztatják.

A panaszról felvett jegyzőkönyvet és a válasz másolati példányát a korábbi három helyett - az általános elévülési időhöz igazodva - öt évig köteles a vállalkozás megőrizni.

Figyelembe véve, hogy az ügyfélszolgálat működtetésre köteles vállalkozások részére a törvény szigorúbb, tizenöt napos érdemi válaszadási határidőt ír elő, a módosítás lehetővé teszi a határidő egy alkalommal legfeljebb tizenöt nappal történő meghosszabbítását, azonban erre kizárólag a törvényben taxatíve meghatározott indokokra való hivatkozással és a fogyasztó határidőn belüli egyidejű tájékoztatásával kerülhet sor.

A módosítás rugalmasan alakítja az ügyfélszolgálatok nyitva tartására vonatkozó előírásokat, a korábbi merev, heti egy napi 8-20 óra közötti nyitva tartás helyébe a működtető vállalkozás munkaszervezése szempontjából kedvezőbb, ugyanakkor a fogyasztói érdekek védelmét továbbra is magas szinten biztosító rendelkezések lépnek. A módosítás emellett - bizonyos keretek között - a vonatkozó ágazati jogszabályokban - az adott ágazat sajátosságaira tekintettel - lehetőséget teremt az Fgytv.-ben foglaltaktól eltérő nyitvatartási szabályok alkalmazására.

A 9. §-hoz

A békéltető testületek jelzései szerint a fogyasztók gyakran fordulnak hozzájuk általános tájékoztatásért a fogyasztókat megillető és terhelő jogokkal, kötelezettségekkel kapcsolatban. Ezért a gyakorlathoz igazodva a módosítás rögzíti a békéltető testületek tanácsadó tevékenységét, amely - békéltető testületi eljáráson kívüli - általános tanácsadást jelent: a testületek a fogyasztó vagy a vállalkozás kérésére tanácsot adnak a fogyasztót megillető jogokról és kötelezettségekről. Az új feladat nem érinti a békéltető testületi eljárással kapcsolatos Fgytv. 26/A. § szerinti tájékoztatási kötelezettséget.

A 10. §-hoz

A szakember utánpótlásra ösztönzés érdekében rögzítésre került, hogy a 2016. január 1-jét követően megalakuló békéltető testületek esetén legfeljebb a testületi tagok fele lehet olyan személy, aki az általános öregségi nyugdíjkorhatárt betöltötte.

A módosítás egyértelművé teszi, hogy a békéltető testületi tagok mandátuma kollektív mandátum, így a pótlólag, illetve később kijelölt tagok megbízatása is megszűnik a testület megbízatási idejének megszűntével. A békéltető testület megbízatása a megalakulással - vagyis a békéltető testületi tagok kijelölését követően a tagok összehívásával - kezdődik.

A 11-12. §-hoz

A nyugdíjkorhatárt betöltött tagok tekintetében meghatározott létszámkorlátnak való megfelelés érdekében a békéltető testületi tagnak jelölt személyt terhelő adatszolgáltatási kötelezettség előírását, illetve az ahhoz kapcsolódó adatkezelési szabályok megfogalmazását tartalmazza.

A 13. §-hoz

A módosítás célja, hogy a testületi tagokról az elnök által vezetett listán a tag végzettségének megjelölése is szerepeljen.

A 14. §-hoz

A módosítás az Fgytv. 21. § (6) bekezdéséhez hasonlóan egyértelművé teszi, hogy a békéltető testületi tagok mandátuma kollektív mandátum, így a pótlólag, illetve később kijelölt tagok megbízatása is megszűnik a testület megbízatási idejének megszűntével.

A 15-16. §-hoz

A módosítás rögzíti a békéltető testületek tanácsadási tevékenységét. Ehhez kapcsolódóan - az ügyek pártatlan megítélésének biztosítása érdekében - szükséges olyan rendelkezés megfogalmazása, amelynek értelmében nem jelölhető a békéltető testület eljáró tanácsa tagjának az, aki korábban az üggyel kapcsolatban a fogyasztónak vagy a vállalkozásnak tanácsot adott. Ezen követelmény megsértése esetén a határozat, illetve az ajánlás hatályon kívül helyezése kérhető a bíróságtól. A tanácsadással kapcsolatos szabályok megtartásának nyomon követhetősége érdekében rögzítésre kerül a békéltető testületek nyilvántartás-vezetési kötelezettsége. A nyilvántartásnak tartalmaznia kell a tanácsot kérő fogyasztó, illetve vállalkozás nevét, a tanácsot adó személy megjelölését, valamint a tanácsadással érintett ügy rövid tartalmi összefoglalását.

A 17-18. §-hoz

Az elnök az eljárást megszünteti, ha megállapítható, hogy a felek között ugyanabból a ténybeli alapból származó ugyanazon jog iránt korábban más békéltető testület előtt eljárást indítottak, közvetítői eljárást indítottak, per van folyamatban, vagy annak tárgyában már jogerős ítéletet hoztak. A módosítás értelmében a fogyasztónak nem csak az általa, hanem a vele szemben indított közvetítői, illetve peres eljárásról is nyilatkoznia kell. A békéltető testületek tájékoztatása szerint a közszolgáltatást nyújtó vállalkozások esetében gyakran előfordul, hogy a vállalkozás indít a fogyasztó ellen eljárást, amelyről a testület eljáró tanácsa csak a meghallgatáson értesül. A módosítással elkerülhetővé válik, hogy a békéltető testület feleslegesen tartson meghallgatást olyan ügyben, ahol az eljárás megszüntetésének volna helye. Indokolt továbbá a nyilatkozattételi kötelezettséget a fizetési meghagyásos eljárásokra is kiterjeszteni, mivel a fizetési meghagyásos eljárás ellentmondás esetén perré alakulhat, amikor is békéltető testületi eljárás nem folytatható le.

A hatályos szabályozás értelmében amennyiben a békéltető testület eljárását kezdeményező fogyasztói kérelem nem felel meg az Fgytv.-ben foglaltaknak, a békéltető testület elnöke a kérelmet a hiányok megjelölése mellett pótlás végett visszaküldi a kérelmezőnek. Valamennyi irat visszaküldése azonban feleslegesen növeli az adminisztrációt és a költségeket. Ezért a módosítás értelmében a kérelem (és a hozzá kapcsolódó iratok) visszaküldése helyett a békéltető testület elnöke a kérelem megfelelő kiegészítésére hívja fel a kérelmezőt.

A 19. §-hoz

A testületek tájékoztatása szerint egyes vállalkozások együttműködési hajlandósága gyakran még a küldemények átvételére sem terjed ki. Így az iratok gyakran „nem kereste” jelzéssel érkeznek vissza, nehezítve ezzel az eljárás menetét, illetve a hatékony fellépést az együtt nem működő vállalkozásokkal szemben. Indokolt ezért a kézbesítés meghiúsulásának meghatározott eseteiben a kézbesítés megtörténtére vélelmet megállapítani.

A 20. §-hoz

A békéltető testület eljárása során az eljáró tanács a felek számára nem adhat tanácsot.

A 21. §-hoz

Rögzítésre kerül, hogy a békéltető testület eljáró tanácsa a fogyasztói kérelem elutasításáról dönt, amennyiben a kérelem megalapozatlansága a meghallgatást követően állapítható meg. Ha a kérelem megalapozatlansága meghallgatás tartása nélkül, az iratokból, illetve írásban lefolytatott eljárás keretében is megállapítható, a tanács az eljárást az Fgytv. 31. § (3) bekezdése alapján megszünteti.

A 22-23. §-hoz

A békéltető testületek Fgytv. 26/A. §-ában rögzített - a békéltető testület hatáskörére, illetékességére, eljárási szabályaira, a fogyasztót az eljárás során megillető, illetve terhelő jogokra, kötelezettségekre vonatkozó - tájékoztatási kötelezettsége biztosítja annak lehetőségét, hogy a fogyasztó igényét külön segítség igénybevétele nélkül, közvetlenül is érvényesíteni tudja. A képviselet így alapvetően nem indokolt, annak költsége nem terhelhető a másik félre, amit a jogszabályban is rögzíteni szükséges.

A békéltető testületeknek a jövőben valamennyi nem teljesített ajánlás esetében nyilvánosságra kell hozniuk - a fogyasztó nevének megjelölése nélkül - a jogvita tartalmának rövid leírását és az eljárás eredményét.

A kézbesítési vélelemről való rendelkezéssel egyidejűleg a vélelem megdöntésére irányuló eljárásról is rendelkezni szükséges, amikor az Fgytv. a békéltető testületi irat kézbesítéséhez (a fél további jogérvényesítése szempontjából) releváns jogkövetkezményt kapcsol. Az Fgytv. 34. § (3) bekezdése értelmében a fél a kötelezést tartalmazó határozat, illetve az ajánlás részére történt kézbesítésétől számított tizenöt napon belül keresettel annak hatályon kívül helyezését kérheti a bíróságtól. Szükséges ezért a vélelem megdöntésére irányuló eljárás lehetőségének megteremtése - a kézbesítés szabálytalansága, illetve az önhiba hiánya esetében - a kötelezést tartalmazó határozat és az ajánlás kézbesítéséhez fűződő vélelem beállta esetén.

A kézbesítési vélelem békéltető testületi eljárásban történő intézményesítésével - a vélelem megdöntésére irányuló kérelem előterjesztése esetére - szükséges rendelkezni a vélelemre tekintettel nyilvánosságra hozott, nem teljesített ajánlások nyilvánosságra hozatalának haladéktalan megszüntetéséről, illetve a vélelemre tekintettel végrehajtási záradékkal ellátott kötelezést tartalmazó határozat alapján indult végrehajtási eljárás felfüggesztésének lehetőségéről.

A 24-25. §-hoz

A közérdekű kereset, mint kollektív jog- és érdekvédelmi intézmény a fogyasztói jogvédelem elengedhetetlen eleme. Fogyasztók nagy száma esetén - különösen abban az estben, ha az egy fogyasztóra eső követelés összege alacsony - akadályokba ütközik az önállóan történő igényérvényesítés. A más nevében történő, külön perbeli képviseletre való meghatalmazás nélküli eljárásoknak, mint kollektív jogvédelmi eljárásoknak világszerte és Európában is számos modellje létezik. Magyarországon jelenleg klasszikus értelemben vett kollektív fogyasztói jogvédelmi eszközként a közérdekű kereset ismert.

A hazai joganyag több helyen (pl. Ptk., Tpvt., Psztv., Fgytv.) is szabályozza a fogyasztók polgári jogi igényeinek érvényesítésére szolgáló eljárásokat, azonban ezek egységes szabályozás hiányában eltérő személyi kör számára, eltérő módon és esetekben, különböző igények érvényesítését teszik lehetővé. Az Fgytv.-ben szabályozott közérdekű kereset intézménye az elmúlt években csak minimális mértékben változott, ugyanakkor a kialakult bírósági gyakorlat bizonytalansága rámutatott arra, hogy a szabályozás felülvizsgálata elengedhetetlen. Az Fgytv. 39. §-ára alapítva indított perekben az eljáró bíróság több alkalommal is eltérő következtetésre jutott a perben érvényesíthető igény (ti. jogsértés megállapítása vagy alperes keresetnek megfelelő marasztalása) tekintetében. A fogyasztói igényeket egyértelműen az alperes kereseti kérelemnek megfelelő marasztalása, a bíróság ítéletében foglaltak egyszerű végrehajthatósága, a bizonyítási kötelezettségek enyhítése szolgálja. A közérdekű igényérvényesítés lehetőségét az Fgytv. mellett szabályozó Tpvt. és Psztv. vonatkozó rendelkezéseinek módosítására a 2008. év során, majd azt követően 2011 elején sor került, emellett a fogyasztók szempontjából kedvezőbb rendelkezéseket tartalmaznak. Jelen módosítás célja, hogy a hatékony fogyasztói érdekvédelem érdekében az Fgytv. szabályait a fenti szabályozással a szükséges mértékben összhangba hozza, és ezzel megteremtse az alapját a közérdekű keresetek széles körű alkalmazásának.

Ennek megfelelően az előterjesztés különválasztja a fogyasztóvédelmi hatóság, illetve a fogyasztói érdekek képviseletét ellátó egyesületek és az ügyész keresetindítási jogát. A fogyasztóvédelmi hatóság keresetindítási joga a fogyasztóvédelmi rendelkezések megsértése esetére korlátozódik. Ezzel szemben az ügyész keresetindításra abban az esetben jogosult, ha jogszabálysértés esetén az eljárás lefolytatására egyébként bíróság rendelkezik hatáskörrel, vagyis az adott ügy elbírálása nem hatóság hatáskörébe tartozik. A fogyasztóvédelmi egyesületek pedig mind a bírósági, mind pedig a fogyasztóvédelmi hatósági hatáskörbe tartozó esetekben indíthatnak közérdekű keresetet.

A módosítás értelmében a fogyasztóvédelmi hatóság, illetve - a fogyasztóvédelmi rendelkezések megsértése esetén - a fogyasztói érdekek képviseletét ellátó egyesületek keresetindításának feltétele, hogy a hatóság eljárását az adott jogsértés vonatkozásában jogerősen lezárja.. Perindításnak - főszabály szerint - a jogsértés bekövetkezésétől számított három éves jogvesztő határidőn belül van helye. A módosítás szerint ha a jogsértéssel érintett fogyasztók tekintetében az érvényesített igény jogalapja és az igényben megjelölt kár összege, illetve egyéb követelés esetén a követelés tartalma - a jogsértéssel érintett egyes fogyasztók egyedi körülményeire tekintet nélkül - egyértelműen megállapítható, az igény érvényesítője kérheti, hogy a bíróság ítéletében kötelezze a jogsértőt az ilyen követelés teljesítésére, ellenkező esetben kérheti, hogy a bíróság állapítsa meg a jogsértés tényét a keresetben meghatározott valamennyi fogyasztóra kiterjedő hatállyal. Ha a bíróság a jogsértés tényét a keresetben meghatározott valamennyi fogyasztóra kiterjedő hatállyal állapította meg, a jogsértéssel érintett fogyasztó az általa a jogsértő ellen indított perben kizárólag a kárának összegét, valamint a jogsértés és a kára közötti okozati összefüggést köteles bizonyítani. A szabályozás újdonsága, hogy a korábbi rendelkezésekhez képest részletesebben és egyértelműen rögzíti a kereset alapján a perben érvényesíthető igényt, illetve rögzíti a marasztalás törvényi feltételeit. Amennyiben a bíróság ítéletében a jogsértés tényének megállapításán túl a jogsértőt meghatározott követelés teljesítésére is kötelezte, a jogsértő köteles a bíróság által meghatározott jogosult fogyasztó igényét az ítéletnek megfelelően kielégíteni. Önkéntes teljesítés hiányában a jogosult fogyasztó kérheti az ítélet bírósági végrehajtását, vagyis a módosítás e jogintézmény régi hiányosságának, a végrehajthatóság nem egyértelmű szabályozásának korrigálására irányul.

A 26. §-hoz

A közérdekű keresetindítás szabályainak felülvizsgálatával egyidejűleg az egyesületek állam, illetve helyi önkormányzatok által támogatott feladatai között rögzítésre kerül a közérdekű keresetek indítása.

A 27. §-hoz

A módosítás értelmében a fogyasztóvédelmi hatóság eljárása során a fogyasztói érdekek képviseletét ellátó egyesületeket az ügyféli jogállás nem parttalanul illeti meg, így a más által kezdeményezett eljárásokban csak akkor, ha az eljárásban vizsgált jogsértés a fogyasztók széles körét érinti.

A 28. §-hoz

A módosítás célja a fogyasztóvédelmi hatóság által alkalmazható jogkövetkezmények gyakorlati szempontokon alapuló korrekciója. Indokolatlan és egyben nehezen megvalósítható kívánalom, hogy a hatóság az eset összes körülménye alapján határozza meg az alkalmazásra kerülő jogkövetkezményt, ehelyett elegendőnek tűnik az eset lényeges körülményeit - és így a példálózóan felsorolt szempontokat - vizsgálni, illetve az arányosság elvét szem előtt tartani.

A módosítás révén a fogyasztóvédelmi hatóság, amennyiben azt az eset összes körülményére tekintettel szükségesnek tartja, valamennyi jogkövetkezmény mellett határidő tűzésével kötelezheti a jogsértő vállalkozást, hogy a hibák, hiányosságok, illetve a jogsértés megszüntetése érdekében tett intézkedésekről a fogyasztóvédelmi hatóságot értesítse. Az a körülmény, hogy a vállalkozás a tevékenységét az annak megkezdéséhez és folytatásához jogszabályban előírt egyéb feltételekkel végzi, a mérlegelés során nem vehető figyelembe, enyhítő körülményként sem értékelhető, ezért e kitétel hatályon kívül helyezésre kerül. Emellett rögzítésre kerül, hogy a laboratóriumi és kockázatértékelési vizsgálatok elvégzésének időtartama a Ket. szerinti ügyintézési határidőbe nem számít be.

A módosítás rögzíti, hogy a fogyasztóvédelmi hatóság a 2006/2004/EK európai parlamenti és tanácsi rendeletből eredő feladatainak teljesítése során, az Fgytv. 45/A. § (1)-(3) bekezdésében meghatározott fogyasztóvédelmi rendelkezések megsértése esetén - a rendelettel összhangban - jogosult a jogsértő vállalkozást előzetesen, határidő tűzésével felhívni a hibák, hiányosságok megszüntetésére. Ha a vállalkozás a felhívásban foglaltakat nem teljesíti, a fogyasztóvédelmi hatóság lefolytatja az Fgytv. szerinti eljárást. A fogyasztóvédelmi hatóság ezt az eszközt - a rendeletből eredő feladatok teljesítése során - a magyarországi és a más tagállami vállalkozásokkal szemben is alkalmazhatja.

A 29. §-hoz

A próbavásárláshoz a fogyasztóvédelmi hatóság közreműködő személyt vehet igénybe. A közreműködő személy alkalmazása, illetve díjazása korábban nem volt megoldott, ezért a módosítás rögzíti, hogy a közreműködő személy részére megbízási szerződés alapján juttatás adható.

A 30. §-hoz

A bírságszabályok módosításának célja, hogy a Kormány programjával összhangban csökkentse a kis- és középvállalkozások terheit, illetve érvényt szerezzen a vállalkozásokat partnerként kezelő politikájának azzal, hogy KKV-k esetében a kiszabható bírság összegét az alacsonyabb bírságsávban maximalizálja.

A 31. §-hoz

A módosítás révén orvoslásra kerül az eljárási bírság bizonytalan helyzete is, lévén a bírsághoz és késedelmi pótlékhoz hasonlóan a fogyasztóvédelmi hatóság eljárása során kiszabott bírság is adók módjára behajtandó köztartozásnak minősül.

A 32. §-hoz

Új elemekkel egészül ki a fellebbezésre tekintet nélkül végrehajthatóvá nyilvánítható döntések köre. Egyfelől a fiatalkorúak védelme érdekében indokolt, hogy ha fizikai, szellemi, érzelmi vagy erkölcsi fejlődésének védelme céljából szükséges, a hatóság élhessen a fellebbezésre tekintet nélküli végrehajtás lehetőségével, továbbá jogsértő tartalmú kereskedelmi kommunikáció vagy internetes honlap esetén - ahol az időtényező kiemelt jelentőséggel bír - szintén indokolt e lehetőséget fenntartani.

A 33. §-hoz

A szakasz az öregségi nyugdíjkorhatárt betöltött békéltető testületi tagokkal szemben meghatározott, 2016. január 1-jén hatályba lépő létszámkorláthoz kapcsolódó átmeneti rendelkezést tartalmaz.

A 34-35. §-hoz

A Psztv. értelmében a pénzügyi szolgáltatási tevékenységgel összefüggő fogyasztói jogviták bíróságon kívüli rendezésére 2011. július 1-jétől a Pénzügyi Békéltető Testület rendelkezik hatáskörrel. Így a pénzügyi szolgáltatási tevékenységgel összefüggő fogyasztói jogviták rendezéséhez szükséges végzettséget és szakismeretet előíró rendelkezés is hatályon kívül helyezésre került az Fgytv.-ből. Ennek megfelelően szükséges az Fgytv. szerinti békéltető testület tagjainak kijelölésére vonatkozó szabályozás megalkotására felhatalmazást adó rendelkezés pontosítása is.

Az egységárra vonatkozó fogalom-meghatározás módosításával összefüggésben pontosításra kerül a fogyasztónak megvételre kínált termékek ára és egységára, illetve szolgáltatások díja feltüntetésére vonatkozó felhatalmazó rendelkezés.

A 36. §-hoz

A közérdekű keresetindításra vonatkozó szabályok módosításának megfelelően kiigazítja a kapcsolódó jogharmonizációs rendelkezéseket.

A 37. §-hoz

A módosuló rendelkezéseket tartalmazza.

A 38. §-hoz

A hatályon kívül helyező rendelkezéseket tartalmazza.

-----STARTING---POINT---VEGE---

A 39. §-hoz

A módosítások hatályba lépésével kapcsolatos rendelkezéseket tartalmazza.