2012. évi LIV. törvény indokolása

a Magyarország kormánya és Új-Zéland Kormánya között az ideiglenesen munkát vállaló turisták programjáról szóló Megállapodás kihirdetéséről

-----STARTING---POINT---ALTALANOS---

Általános indokolás

1. A törvény célja a Magyarország Kormánya és Új-Zéland Kormánya között az ideiglenesen munkát vállaló turisták programjáról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése, illetve a Megállapodás kihirdetése.

2. Új-Zéland Magyarországtól földrajzilag távol eső, de az európai civilizációs gyökereinek megfelelően értékeinkben és céljainkban osztozó, a nemzetközi folyamatokat hozzánk hasonlóan értékelő, gazdaságilag fejlett ország, ahol számottevő magyar közösség él. A közel 3000 fős új-zélandi magyar közösség tagjai kiemelkedő gazdasági, tudományos kutatói és kulturális teljesítményüknek köszönhetően az új-zélandi társadalom megbecsült tagjai. A még továbbra is számos potenciált rejtő kétoldalú kapcsolataink a fenti értékek és humán kapcsolatok jelentette különleges kötődés révén kiegyensúlyozottan fejlődnek.

A Megállapodás által előirányzott ideiglenesen munkát vállaló turisták programja (ún. Working Holiday Scheme) keretében a két ország 18-35 év közötti állampolgárai (évente legfeljebb 100-100 fő) egy évet meg nem haladóan tartózkodhatnak a másik fél területén; továbbá amellett, hogy tartózkodásuk célja elsődlegesen nem keresőtevékenység folytatása, hanem turizmus, a Megállapodásban meghatározott feltételek teljesítése esetén ideiglenesen munkát is vállalhatnak. A Megállapodásban rögzített, legfeljebb 12 hónapig érvényes vízum (Working Holiday Visa) már létező tartózkodásra jogosító okmány Új-Zélandon. Magyarország hatályos idegenjoga számára azonban ez az okmánytípus ismeretlen, így annak bevezetése az idegenrendészeti végrehajtási jogszabályok módosítását teszi szükségessé (e célból kiállított ideiglenes tartózkodási engedély bevezetése formájában).

3. A Megállapodás megkötése az állampolgárok közötti közvetlen kapcsolatok erősítésével, a XXI. század igényeinek megfelelően, dinamikus módon segítheti elő a két ország együttműködésének kiszélesítését.

Az európai uniós tagállamok nagy része már kötött azonos tárgyú szerződést Új-Zélanddal. E szerződések tapasztalatai, így az e program keretében munkát vállalók számáról készített statisztikák azt mutatják, hogy a Megállapodás feltételezhetően hazánk számára lenne kifejezetten előnyös, különös tekintettel a turizmus ösztönzésére, valamint a kétoldalú kulturális és gazdasági kapcsolatok élénkítésére.

4. Magyarország 2007 óta folytatott intenzív tárgyalásokat Új-Zélanddal a turisták „Working Holiday Scheme” program keretében történő ideiglenes munkavállalásáról szóló nemzetközi megállapodásról, jóllehet ezek a tárgyalások a két ország munkajogi és idegenrendészeti szabályai között mutatkozó különbségek miatt többször is megszakadtak. Sólyom László volt köztársasági elnök úr 2009. szeptember végén, Új-Zélandon tett látogatása alkalmával úgy nyilatkozott, hogy „óriási nyereség lenne a magyar fiatalok számára is, ha a program beindulhatna, mert Új-Zélandra jöhetnének és egy évig angolul élhetnének”.

A Megállapodás létrehozására a 78/2009. (X. 2.) ME határozat adta meg a felhatalmazást. A Megállapodás létrehozására irányuló szakértői tárgyalásokra több fordulóban, írásos eljárásban került sor, amelyek eredményeképpen 2010 elejére megegyezés született a Megállapodás végleges szövegében. A Megállapodás szövegének végleges megállapítására (az aláírásra) a 16/2010. (II. 23.) ME határozat adta meg a felhatalmazást. Ezt követően a szövegben mindkét fél még apró, technikai módosításokat hajtott végre, így írásos eljárásban előállt az aláírható szöveg. A Megállapodás aláírására 2011. június 6-án, Gödöllőn került sor. Egyetértés volt abban, hogy a Megállapodás hatálybalépéséhez szükséges nemzetközi jogi, illetve belső jogi eljárási cselekmények mind gyorsabb megtételében érdekeltek a felek.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A 4. §-hoz

E szakasz rendelkezik a Megállapodás belső jogi hatálybalépésének napjáról [amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával]. A hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító határozatot hivatalból, a szaktárca külön közbenjárása nélkül adja ki a külügyminiszter.