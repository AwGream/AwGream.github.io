2004. évi CXX. törvény indokolása

a miniszterek feladat- és hatáskörének változásával összefüggésben szükséges törvénymódosításokról

-----STARTING---POINT---ALTALANOS--- 

A Magyar Köztársaság minisztériumainak felsorolásáról szóló 2002. évi XI. törvényt módosító 2004. évi XCV. törvény 2004. október 21-én hatályba lépett. A törvény az új Kormány megalakulásával összefüggésben szükséges szervezeti és hatásköri változtatások legalapvetőbb közjogi kereteit jelöli ki.

A törvény 5. §-a szerint a miniszterek feladat- és hatáskörének változásával összefüggésben szükséges részletes törvénymódosításokról külön törvény, az ún. hatásköri törvény rendelkezik.

A törvény - a szervezeti és hatásköri módosulásoknak a szakmai, ágazati törvényeken való részletes átvezetésével - e kötelezettség teljesítését célozza.

A törvénynek az érintett minisztériumok elnevezésének megváltozásával, illetőleg a feladatellátási rend részleges átalakításával összefüggő előírásai a feladat- és hatáskörök túlnyomó többségénél ágazati hovatartozásukat illetően egyértelmű helyzetet eredményeztek. Erre tekintettel a törvény nem tartalmazza azoknak a törvényi előírásoknak a módosítását, amelyek esetében a minisztériumok elnevezésének, illetőleg a hatáskör gyakorlójának névátvezetése a törvény ilyen tartalmú rendelkezése folytán automatikusan megtörtént.

Szabályozási tárgykörében azokat a - szervezeti és feladatköri változásokkal szorosan összefüggő - hatásköri kérdéseket rendezi, amelyek hiányában az adott feladatellátás törvényeknek való maradéktalan megfelelése nem biztosítható vagy a struktúraváltozásból következő hatáskörgyakorlást eltérő törvényi előírás akadályozza.

Így például egyes hatáskörök esetében a hatáskör gyakorlójának megállapítása nem kezelhető egyszerű névváltozási, illetőleg jogértelmezési kérdésként. Ezekre az esetekre az általános törvényi rendezés nem elegendő, ezért az érintett előírásoknak az új feladatellátási rendhez igazodó szövegszerű módosítása szükséges.

További szabályozási igény jelentkezik akkor is, ha egy-egy feladat esetében az értelmezés eredményeként több lehetséges jogutód is adódna vagy ha egy-egy törvényi rendelkezésből nem következik egyértelműen, hogy a feladatátcsoportosítást követően melyik miniszter, minisztérium érintett elsődlegesen. Előfordulhat az is, hogy egy-egy feladatkör ellátásához szükséges hatáskörök több miniszter, illetőleg minisztérium között oszlanak meg.

A törvény a hatásköri egyértelműsítés igényével, a könnyebb áttekinthetőség és az egységes szabályozás követelményét is szem előtt tartva, egy javaslat keretében, csomagszerűen tartalmazza a jelzett körben szükséges törvénymódosításokat, biztosítva ezáltal azok egy eljárásban történő parlamenti tárgyalását és azonos időpontban történő hatálybalépését.

-----STARTING---POINT---RESZLETES---

Az 1. §-hoz

A rendelkezés az egyházügyi hatáskörök gyakorlásához kapcsolódóan a volt egyházi ingatlanok tulajdoni helyzetének rendezésére létrehozott egyeztető bizottságok személyi összetételét érintően tartalmaz a hatásköri változásokat érvényesítő módosítást.

A 2-3. §-hoz

A törvény az egészségügyi és szociális hatáskörök minisztériumi különválasztásából adódóan egyes feladatok tekintetében a rendeletalkotásra való felhatalmazások körében ad a felhatalmazás jogosultját egyértelművé tevő szabályozást.

Ennek keretében egyrészt a szociális igazgatásról és a szociális ellátásokról szóló törvénynek a közgyógyellátás keretében rendelhető gyógyszerek körének miniszteri rendeletben történő megállapítására ad felhatalmazást az egészségügyi miniszternek, aki ezt a jogkörét az ifjúsági, családügyi, szociális és esélyegyenlőségi miniszterrel egyetértésben gyakorolja.

Emellett - a módosítás szerint - a családok támogatásáról szóló törvényben a magasabb összegű családi pótlékra jogosító betegségek körének rendeleti meghatározására az ifjúsági, családügyi, szociális és esélyegyenlőségi miniszter az egészségügyi miniszterrel egyetértésben, míg a családtámogatási ellátások igényléséhez szükséges formanyomtatványok tartalmának meghatározására önálló jogosultságként kapna felhatalmazást.

A 4-10. §-hoz

A törvény e rendelkezései a társadalombiztosítás pénzügyi alapjainak és a társadalombiztosítás szerveinek állami felügyeletével kapcsolatosan az ifjúsági, családügyi, szociális és esélyegyenlőségi miniszter, valamint az egészségügyi miniszter közötti - a nyugdíjbiztosítási ágazat és az egészségbiztosítási ágazat szerinti - hatáskörmegosztásból adódó, az államháztartásról szóló törvény vonatkozó szabályozását is érintő technikai jellegű változásokat vezeti át a tárgykör szerint érintett törvényeken.

Ennek során a hatályos törvényi terminológiát következetesen átvéve és a hatáskörrendezésen túlmenő módosításokat nem tartalmazva oldja meg az eddig egy miniszterhez telepített hatásköröknek az új kormányzati struktúra szerint illetékes miniszterek (a nyugdíjbiztosítási ágazat tekintetében az ifjúsági, családügyi, szociális és esélyegyenlőségi miniszter, az egészségbiztosítási ágazattal összefüggésben az egészségügyi miniszter) közötti megosztását.

A 11-17. §-hoz

Az itt szereplő előírások a külgazdasági feladatkörnek a külügyminisztertől a gazdasági és közlekedési miniszter feladatkörébe kerülésével, illetőleg a fogyasztóvédelmi feladatoknak a gazdasági és közlekedési minisztertől az ifjúsági, családügyi, szociális és esélyegyenlőségi miniszterhez való átkerülésével összefüggésben szükséges törvénymódosításokat tartalmazzák.

A Vám- és Pénzügyőrségről szóló törvény módosítását az teszi szükségessé, hogy a külgazdasági feladatok terén bekövetkezett hatásköri módosulást követően is indokolt a külügyminiszter nemzetközi jogi szempontokat érintő egyetértési jogának biztosítása.

A fogyasztóvédelmi törvény felhatalmazó rendelkezéseinek módosítását egyrészt az Egészségügyi, Szociális és Családügyi Minisztérium feladatkörének két minisztérium közötti megosztása, másrészt a fogyasztóvédelemmel kapcsolatos feladat- és hatásköröknek a gazdasági és közlekedési minisztertől az ifjúsági, családügyi, szociális és esélyegyenlőségi miniszterhez való átkerülése indokolja. A módosítás értelmében a gyógyászati segédeszközök és az orvostechnikai termékek fogyasztói forgalmazásának ellenőrzésére és az ezzel kapcsolatos szakhatósági közreműködésre vonatkozó szabályok rendeleti szintű megalkotására az egészségügyi miniszter az ifjúsági, családügyi, szociális és esélyegyenlőségi miniszterrel egyetértésben kapna felhatalmazást. A dohánytermékek előállításának, forgalmazásának és ellenőrzésének a jövedéki törvény szabályozási körébe nem tartozó feltételeinek meghatározására pedig a földművelésügyi és vidékfejlesztési miniszter az ifjúsági, családügyi, szociális és esélyegyenlőségi miniszterrel, valamint az egészségügyi miniszterrel egyetértésben kapna felhatalmazást.

A kis- és középvállalkozásokról, fejlődésük támogatásáról szóló törvénynek a Vállalkozásfejlesztési Tanács tagjait felsoroló rendelkezésének módosítását egyrészt a felesleges duplikáció elkerülése indokolja. A Tanácsnak ugyanis a hatályos szöveg értelmében a gyermek-, ifjúsági és sportminiszter, valamint az esélyegyenlőségért felelős tárca nélküli miniszter egyaránt tagja. Emellett a tagi összetételre vonatkozó előírásokat meg kell feleltetni a kormányzati struktúrában bekövetkezett egyéb változásoknak is. A Vállalkozásfejlesztési Tanács feladata a KKV-fejlesztési stratégia kialakításában való részvétel. Eddigi tagjai között - tekintettel a KKV-fejlesztés külgazdasági vonatkozásaira is - a külügyminiszter is szerepelt. Külgazdasági feladatkörének megszűnésére tekintettel azonban a Tanács tagjaként való további részvétele már nem indokolt. Feladataiból adódóan ugyanakkor szükséges, hogy a testületben képviseltesse magát a regionális fejlesztésért és felzárkóztatásért felelős miniszter, továbbá a sport célú kis- és középvállalkozások tevékenységére tekintettel a Tanács munkájában tanácskozási joggal vegyen részt a Nemzeti Sporthivatal elnöke.

A hatályos törvényi előírások értelmében a Magyar Export-Import Bank Részvénytársaságra és a Magyar Exporthitel Biztosító Részvénytársaságra alapvetően a részvénytársaságokra irányadó általános szabályozás érvényes, azonban a két szervezet igazgatóságának tagjait a makro- és külgazdasági folyamatokért felelős intézmények képviselői alkotják. Ennek figyelembevételével, az új hatásköri rendnek megfelelően, az igazgatóság és a felügyelő bizottság tagjait a jövőben a gazdasági és közlekedési miniszter jelöli ki.

E megfontolások alapján a gazdasági és közlekedési miniszter tesz javaslatot a miniszterelnöknek az igazgatóság elnöke és a vezérigazgató személyére vonatkozóan. A felügyelő bizottság elnökének személyére az államháztartásról szóló 1992. évi XXXVIII. törvény 95/A. §-ának (2) bekezdése alapján az Állami Számvevőszék tesz javaslatot, indokolt azonban, hogy ehhez kapcsolódóan a gazdasági és közlekedési miniszter véleményt nyilváníthasson.

A 18-29. §-hoz, valamint a 37. § (2) bekezdésének d) pontjához

A Magyar Köztársaság minisztériumainak felsorolásáról szóló 2002. évi XI. törvényt módosító 2004. évi XCV. törvény 2. §-ának b) pontja értelmében ahol jogszabály gyermek-, ifjúsági és sportminisztert említ, ott a sportügyekkel kapcsolatos feladatkör tekintetében az e feladatokat ellátó közigazgatási szervet, illetve az e szervet felügyelő minisztert kell érteni. A törvény általános értelemben kimondja azt is, hogy a más szervhez átkerülő feladat- és hatáskörök tekintetében a feladatot, hatáskört átvevő szerv tekintendő jogutódnak.

A sporttal kapcsolatos kormányzati feladatok ellátására időközben létrejött a Nemzeti Sporthivatal, mint országos hatáskörű közigazgatási szerv, amely felett a felügyeleti jogkört a Miniszterelnöki Hivatalt vezető miniszter gyakorolja. A törvény az említett előírások alapulvételével a felügyelő miniszter és a Nemzeti Sporthivatal közötti feladat- és hatáskörmegosztás eredményeként a sportügyekkel kapcsolatos állami feladatok ellátását - az adott feladat jellegétől függően - hatáskörileg vagy a miniszterhez vagy a Nemzeti Sporthivatalhoz, illetőleg annak elnökéhez telepíti. A törvény ily módon biztosítja, hogy a korábbi Gyermek-, Ifjúsági és Sportminisztérium sporttal kapcsolatos feladatai a továbbiakban is zökkenőmentesen és folyamatosan elláthatók legyenek.

A hatásköri előírásokkal szoros összefüggésben a sportügyek kiemelt kormányzati kezelését, valamint a Nemzeti Sporthivatal szakmai önállóságát hivatott biztosítani az a rendelkezés, miszerint a Hivatal költségvetésileg a Miniszterelnökség fejezeten belül, önálló költségvetési címként, fejezeti jogosítványokkal rendelkezik. Ez egyben jogi oldalról megteremti az NSH költségvetési címhez tartozó intézmények sportszakmai szempontból szükséges irányításának lehetőségét.

A törvény a miniszter és az NSH közötti feladat- és hatáskörmegosztási rend egyértelművé tétele és a hatályos törvényeken való átvezetése érdekében e tárgykörben a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény szükséges mértékű módosítását tartalmazza.

A 30-34. §-hoz, valamint a 37. § (2) bekezdésének f) pontjához

A területfejlesztést és területrendezést érintő módosítások közvetlenül a minisztériumok felsorolásáról szóló törvényből következő, valamint az ehhez szorosan kapcsolódó koherencia jellegű módosításokat foglalják magukban.

A törvény ennek megfelelően az Országos Területfejlesztési Tanács vezetését és összetételét illetően tartalmaz pontosításokat, illetőleg a regionális fejlesztési tanácsba tagokat delegáló miniszterek feladat- és hatáskörének, illetőleg az érintett minisztériumok elnevezésének megváltozásából adódó módosítási igényeket érvényesíti.

A területfejlesztéssel és területrendezéssel kapcsolatos, eddig politikai államtitkári közreműködéssel megvalósuló hatáskörök közvetlen miniszteri szintre kerülése és a területfejlesztéssel összefüggő feladatok komplex megvalósulásának igénye indokolja a területfejlesztés rendszerébe szorosan illeszkedő önkormányzati címzett és céltámogatási rendszer hatásköri átcsoportosítását a belügyminiszter és területfejlesztésért felelős miniszter között. A módosítás a belügyminiszternek az önkormányzatokkal kapcsolatos feladat- és hatáskörét, illetőleg az önkormányzati alapjogokat nem érinti.

A címzett és céltámogatási rendszer kormányzati működtetésével összefüggő hatásköri módosítás nem terjed ki a továbbra is a belügyminiszternél maradó vis maior keret felhasználásával és a decentralizált támogatásokkal kapcsolatos jogkörökre.

A 35. §-hoz

Az Egyesült Nemzetek Szervezete keretében a kábítószerek és pszichotrop anyagok tiltott forgalmazása elleni, 1988. december 20-án, Bécsben kelt Egyezmény kihirdetéséről szóló törvény végrehajtásáért felelősök között - külgazdasági feladatkörével összefüggésben - a gazdasági és közlekedési minisztert is nevesíteni kell.

A 36. §-hoz

A Magyar Köztársaság 2004. évi költségvetéséről és az államháztartás hároméves kereteiről szóló 2003. évi CXVI. törvény módosítása azért szükséges, mert a szervezeti és hatásköri változások itt szabályozott költségvetési vonatkozásainak rendezése nélkül a Nemzeti Sporthivatal, illetőleg a regionális fejlesztésért és felzárkóztatásért felelős tárca nélküli miniszter előirányzat-felhasználási jogkört nem gyakorolhat. A rendelkezés emellett a költségvetési törvénynek az érintett ágazati törvénymódosításokkal való tartalmi koherenciáját is biztosítja.

-----STARTING---POINT---VEGE---

A 37. §-hoz

A 37. §-ban foglalt rendelkezések a törvény hatálybalépésével és alkalmazásával kapcsolatos rendelkezéseket, valamint a hatályukat vesztő törvényi előírások felsorolását tartalmazzák. A kodifikációs előírásoknak megfelelően - a korábbiakban már jelzett módosítások mellett - itt szerepelnek továbbá az e törvényben érintett ágazati törvények tekintetében szükséges, egy-egy szó, elnevezés vagy kifejezés szövegszerű cseréjét tartalmazó módosítások is.

A törvény 37. §-ának (3) bekezdése az új kormányzati feladat- és hatáskörgyakorlási rendnek megfelelően, az állami vagyonnal kapcsolatos tulajdonosi joggyakorlás körében, a privatizációs törvény mellékletében szükséges hatásköri átvezetéseket érvényesíti.

A záró rendelkezések között a Magyar Köztársaság 2001. és 2002. évi költségvetéséről szóló 2000. évi CXXXIII. törvény 109. §-a (4) bekezdésének hatályon kívül helyezése azért szükséges, mert 2004. május 1-jét követően nemzeti hatáskörben kiadható exporttámogatás nem lehetséges, így a továbbiakban az erre vonatkozó felhatalmazó rendelkezés hatályban tartása indokolatlan.