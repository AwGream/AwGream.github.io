2009. évi CXXV. törvény indokolása

a magyar jelnyelvről és a magyar jelnyelv használatáról

-----STARTING---POINT---ALTALANOS--- 

A hallássérült emberek érdekvédelme több mint egy évtizede szorgalmazza, hogy az őket megillető ún. kommunikációs jogok hazánkban is biztosítottak legyenek. Ezek közül a legfontosabbak a jelnyelv tanulásához, a bilingvális (kétnyelvű) oktatáshoz illetve a jelnyelvi tolmácsszolgáltatáshoz való jog. Mindezek alapjául szolgál a jelnyelv önálló, természetes nyelvként való elismerése, a hallássérült - elsősorban siket - emberek jelentős részének ugyanis nem a beszélt magyar, hanem a magyar jelnyelv az elsődleges kommunikációs eszköze.

A törekvéseket felerősítette a Fogyatékossággal élő személyek jogairól szóló Egyezmény aláírása, illetve - a 2007. évi XCII. törvénnyel történő - ratifikációja, amely számos, a jelnyelvvel és a jelnyelvi tolmácsszolgáltatással kapcsolatos kötelezettséget ró hazánkra. Az Egyezmény 2. cikke kimondja, hogy a „nyelv” magába foglalja a jelnyelvet és a nem beszélt nyelv egyéb formáit is, a 9. cikk 2. e) pontja pedig a részes államok kötelezettségéve tesz minden szükséges intézkedést annak érdekében, hogy az állam biztosítsa a hozzáférést a szakképzett jelnyelvi tolmácsokhoz. A 21. cikk deklarálja a fogyatékos emberek információhoz való hozzáférésének jogát, mégpedig az általuk választott kommunikációs csatornán - hallássérült emberek esetében a jelnyelven - keresztül, illetve célként tűzi ki, hogy a hivatali érintkezés során legyen elfogadott és támogatott a jelnyelv. A 24. cikk 3. b) pontja értelmében a részes államok elősegítik a jelnyelv elsajátítását, és támogatják a hallássérült közösség nyelvi identitását, valamint a 3. c) pont szerint biztosítják, hogy a siket és siketvak személyek oktatása az egyén számára legmegfelelőbb nyelven, kommunikációs módszerekkel és eszközökkel történjen. Az Egyezmény a felsorolt jogokat a siketvak - azaz az egyidejűleg hallás- és látássérült - személyek számára is biztosítja.

„A jelnyelvek védelme az Európa Tanács tagországaiban” c. 1598/2003. sz. Európa Parlamenti Ajánlás - összhangban az Európai Parlament az 5/1998/IPO985 sz. jelnyelvekről szóló határozatával - javasolja a tagállamoknak, hogy hivatalosan ismerjék el a jelnyelvet; képezzenek jelnyelvi tolmácsokat és jelnyelvi oktatókat; részesítsék jelnyelvi oktatásban a siketeket; biztosítsák a siketek számára az auditív-verbális, illetve a kétnyelvű iskola közötti szabad választás jogát.

Az OBH 3907/2000-es és a 3903/2001-es jelentésében az állampolgári jogok országgyűlési biztosa alkotmányossági visszásságot állapított meg a közérdekű adatok megismeréséhez, a diszkrimináció-mentes bánásmódhoz való jogok tekintetében, valamint az esélyegyenlőség állami célkitűzésével összefüggésben. Mindezek alapján kezdeményezte, hogy a Kormány a szaktárcák közreműködésével dolgozza ki a siket emberek nyelvi jogait, a jelnyelv használatát és a jelnyelvi tolmácsolást érintő jogszabályokat.

A Szociális és Munkaügyi Minisztérium a fentiek alapján 2002-ben kezdte el kiépíteni a jelnyelvi tolmácsszolgáltatás országos hálózatát, amely azóta megyei szintű szolgáltatássá fejlődött, 2007 óta pedig már biztosított a siketvak személyek ellátása is. A jelnyelvi tolmácsok szakképzése 2003 óta része az államilag elismert szakképzéseknek. A jelnyelv oktatásához, illetve a bilingvális (kétnyelvű) oktatáshoz szükséges szakmai feltételek megteremtése a Fogyatékos Személyek Esélyegyenlőségéért Közalapítványnál kezdődött meg a kétnyelvű oktatás indokoltságának és a jelnyelvnek a kutatásával; a jelnyelvi alap-, közép- és felsőfokú tanfolyamok és a nyelvtudást mérő vizsgák, valamint a jelnyelvi tanárok és a bilingvális (kétnyelvű) módszert alkalmazó (gyógy)pedagógusok képzési programjának kidolgozásával.

Hazánkban ugyan 2002 óta működik a jelnyelvi tolmácsszolgálatok országos hálózata, eddig azonban csak évről évre kiírt, gyakran változó feltételrendszerű pályázatok útján, bizonytalan pénzügyi és adminisztratív háttérrel, ami többször veszélyeztette a szolgáltatás stabilitását. A jelnyelvi tolmács igénybe vételére vonatkozóan is meglehetősen széttagolt rész-szabályozásokra került csak sor. Ezek feloldása a szolgáltatás egységes jogi szabályozásával lehetségessé válik.

A jelnyelvi tolmácsszolgáltatáshoz való jog biztosítása különösen fontos a hatósági eljárások során. A jelenleg is működő, de sem tartalmilag, sem terminológiailag nem egységesen szabályozott, széttagolt gyakorlat egységesítése érdekében szükségessé vált egyes eljárási jogszabályok módosítása. A törvény ennek megfelelően a közigazgatási hatósági, a szabálysértési, a büntető, a polgári és egyes közjegyzői eljárások esetében azonos szabályok szerint teszi kötelezővé a jelnyelvi tolmács kirendelését.

A jelnyelvi tolmácsolás a hallássérült és a siketvak emberek számára a (köz)szolgáltatásokhoz való egyenlő esélyű hozzáférés megteremtésének egyik legfőbb eszköze, amelyet a - fentieken túl - a fogyatékos személyek jogairól és esélyegyenlőségük biztosításáról szóló 1998. évi XXVI. törvény is előír.

-----STARTING---POINT---RESZLETES---

Az 1. §-hoz

A törvény a siket, nagyothalló és siketvak emberek esélyegyenlőségének javítását, a közszolgáltatásokhoz való egyenlő esélyű hozzáférésük biztosítását célozza, ennek érdekében rendezi a jelnyelv jogi státuszát, használatának szabályait.

A 2. §-hoz

A § a törvény által alkalmazott fogalmakat definiálja, amelyek a hallássérült emberek érdekvédelmével, illetve a területen dolgozó szakértők egyetértésével kerültek megfogalmazásra. Fontos megjegyezni, hogy ezek nem az adott fogalmak szakmai, tudományos definíciói, hanem kizárólag a törvény értelmezése és alkalmazása szempontjából elengedhetetlen meghatározások.

A 3. §-hoz

A jelnyelv nem a beszélt magyar nyelvből származik, nem is arra épül, hanem attól teljesen elkülönülő, önálló, spontán kialakult nyelvtani rendszerrel és jelkészlettel rendelkezik. E felismerésen alapul a jelnyelv önálló, természetes nyelvként való elismerése, amely - több más európai országhoz hasonlóan - a nyelvészeti szempontok mellett jogilag is a beszélt nyelv szintjére emeli a jelnyelvet.

A hallássérült emberek csoportját nem pusztán fogyatékosságuk típusa köti össze, hanem sajátos kommunikációs eszközük: a jelnyelv használata is. A jelnyelv azonban nem pusztán kommunikációs forma, hanem a jelnyelvet használó emberek sajátos, vizualitásra épülő kultúrájának alapja is, amely valódi közösséggé formálja őket. Így a törvényben szabályozásra került a jelnyelv használatának, fejlesztésének és megőrzésének, valamint a siket kultúra ápolásának, gyarapításának és átörökítésének kollektív joga.

A 4. §-hoz

A törvény a térítésmentes jelnyelvi tolmácsszolgáltatáshoz való jogosultságot alapvetően a hallássérültség meghatározott fokához köti. A jogosultság igazolható egyrészt olyan pénzbeli ellátást megállapító határozattal, amelynek alapján eleve megtörtént már a hallássérülés vizsgálata (magasabb összegű családi pótlék és fogyatékossági támogatás), másrészt olyan szakorvosi igazolással illetve audiogrammal, amely kifejezetten a hallásállapot felmérése érdekében készült, és a hallássérülés - siketvak személyek esetében a hallás- és látássérülés - tényét igazolja.

Az 5. §-hoz

Az állam által biztosított térítésmentes jelnyelvi tolmácsszolgáltatás éves időkerete a legfrissebb adatokon alapuló jelenlegi igényeket tükrözi. A személyi keret fenntartásának oka a jogosultak által igénybe vehető órák közötti egyenlőtlenségek kiküszöbölése.

A törvény megalkotásának egyik legfőbb célja a hallássérült emberek oktatáshoz való hozzáférésének javítása. Ezt a célt szolgálják azok a rendelkezések, amelyek a tanulói, hallgatói jogviszonyban álló, továbbá a felnőttképzésben részt vevő hallássérült emberek számára a fent meghatározott órakereten felül, további ingyenes jelnyelvi tolmácsszolgáltatás igénybe vételét teszik lehetővé.

A 6. §-hoz

A térítésmentes jelnyelvi tolmácsszolgáltatás éves időkerete és a személyi órakeretek folyamatos figyelemmel kísérése, az azzal való gazdálkodás, illetve a szolgáltatásra való jogosultság ellenőrzése céljából olyan egységes nyilvántartás működtetése szükséges, amely lehetővé teszi, hogy folyamatosan naprakész adatok, információk álljanak rendelkezésre mind a jogosultakról, mind pedig az igénybe vehető térítésmentes tolmácsolási órákról. Ezt a nyilvántartást a Fogyatékos Személyek Esélyegyenlőségéért Közalapítvány fogja vezetni, amely a tolmácsszolgáltatás koordinációját évek óta végzi, így ezt a feladatot is hosszú ideje ellátja. A Közalapítványon belül működő Magyar Jelnyelvi Programiroda elsősorban épp e feladat ellátására jött létre 2004-ben, a szolgáltatás indítása óta számtalan felmérést, kutatást, adatgyűjtést végzett, munkatársai pedig több éves tapasztalattal és szakmai tudással rendelkeznek. A Közalapítvány - és annak jogelődje - a kezdetektől fogva részt vett a rendszer működtetésében, és ellátta a szolgálatok koordinációját, ellenőrzését, így tehát a nyilvántartás vezetése új közfeladatot nem jelent számára.

A 7. §-hoz

Az állam a jelnyelvi tolmácsszolgálatok országos hálózatát azzal a céllal hozta létre, és finanszírozza, hogy a térítésmentes jelnyelvi tolmácsolási eseteket ezek a szolgálatok lássák el, ezért a törvény előírja, hogy térítésmentes szolgáltatás csak a jelnyelvi tolmácsszolgálatoknál vehető igénybe.

Miután a jelnyelvi tolmács - a jelnyelv sajátosságaiból és a hallássérült emberek helyzetéből adódóan - egyfajta bizalmi szerepet is betölt a jogosult és a harmadik fél közötti kommunikációban, szükséges biztosítani a lehetőséget arra, hogy a rendelkezésre álló tolmácsok közül a jogosult szabadon választhasson.

A törvény értelemszerűen csak az állam által finanszírozott tolmácsolási esetekre vonatkozóan tartalmaz részletes szabályozást, az ezen kívül álló - azaz térítés ellenében igénybe vett - jelnyelvi tolmácsszolgáltatás tekintetében speciális szabályokat nem határoz meg.

A 8. §-hoz

Annak érdekében, hogy jelnyelvi tolmácsolást kizárólag megfelelő képesítéssel és gyakorlattal rendelkező, jól felkészült jelnyelvi tolmács végezhessen, szükség van arra, hogy a szakképzett jelnyelvi tolmácsokról naprakész nyilvántartás álljon rendelkezésre. Ennek érdekében a törvény létrehozza a Jelnyelvi Tolmácsok Országos Névjegyzékét, amelyet - miután az hatósági feladatok telepítését is igényli - a Foglalkoztatási és Szociális Hivatal fog vezetni. A szolgáltatás színvonalának biztosítása érdekében szükséges annak rögzítése is, hogy a törvény által meghatározott esetekben kizárólag a Névjegyzéken szereplő jelnyelvi tolmácsok láthassanak el jelnyelvi tolmácsolási feladatot.

A Névjegyzékbe való bekerülés feltételei közé az 1983 óta megszerezhető jelnyelvi tolmács képesítések mindegyik típusa bekerült, azzal, hogy a képesítés megléte mellett külön jogszabály által meghatározott gyakorlat is szükséges a felvételhez.

A rész-szakképesítés felvétele az ún. relé-tolmácsok miatt szükséges, akik olyan, a jelnyelvet magas szinten ismerő hallássérült személyek, akik a jelnyelvi tolmács által tolmácsoltakat egy ugyancsak hallássérült, de a jelnyelvet alacsony fokon ismerő személy számára közvetítik. Miután azonban a relé-tolmács maga is hallássérült, jelnyelvi tolmács képesítést nem szerezhet, pusztán jelnyelvi relé-tolmács rész-szakképesítést. Relé-tolmácsokat több tolmácsszolgálat is alkalmaz, és az alacsony nyelvi kompetenciájú hallássérült emberek ellátásában - különös tekintettel például a bírósági, rendőrségi eljárásokra - kulcsszerepük van.

A 9. §-hoz

Tekintettel arra, hogy a jelnyelvi tolmács munkája során rendszeresen kerül olyan helyzetbe, amelyben személyes vagy üzleti adatok, vélemények, információk hangoznak el, a jogosultak jogainak védelme érdekében szükséges a tolmácsok titoktartási kötelezettségének rögzítése.

A 10. §-hoz

A törvény a rendszer finanszírozása szempontjából a jelnyelvi tolmácsolási esetek három körét határozza meg:

A jelnyelvi tolmácsolás az arra jogosult ügyfél számára ingyenes minden, a törvény által meghatározott közszolgáltatási tevékenység - pl. bírósági, ügyészségi vagy rendőrségi eljárások -, illetve bizonyos szóbeli vizsgák esetén. A jelnyelvi tolmácsolás költségét ezekben az esetekben a közszolgáltatást nyújtó szerv, szervezet vagy intézmény viseli.

A fenti körbe nem tartozó esetekben a jelnyelvi tolmácsolás a jogosult számára - a rendelkezésre álló keret erejéig - ugyancsak térítésmentes, ám ezekben az esetekben annak finanszírozása a mindenkori költségvetési törvényben nevesített önálló előirányzatból történik. Az itt elkülönített forrás terhére az állam szerződést köt a tolmácsszolgálatok - külön jogszabályban meghatározott pályáztatási rend alapján kiválasztott - fenntartóival arra, hogy meghatározott ideig finanszírozza a működésüket, továbbá fedezi az általuk teljesített, térítésmentes tolmácsolási órák óradíját.

Mindezeken túl térítés ellenében bárki, bármilyen helyzetben igénybe vehet jelnyelvi tolmácsot, erről a törvény 7. §-a rendelkezik.

A 11-13. §-hoz

A jelnyelvet használó hallássérült, illetve a speciális kommunikációs rendszereket használó siketvak emberek nyelvi kompetenciája igencsak eltérő lehet képességeiktől, az őket körülvevő iskolai, munkahelyi környezettől, az igénybe vett oktatási módszerektől, és a családi háttértől függően (hallássérült szülők hallássérült gyermekei például jellemzően magasabb szinten ismerik és használják a jelnyelvet, mint a halló családban nevelkedő hallássérült gyermekek). Ezért szükséges megteremteni a jelnyelv, illetve a speciális kommunikációs rendszerek tanulásának lehetőségét az óvodai és iskolai nevelés-oktatás terén mind hallássérültek tanintézetében, mind pedig az integrált oktatásban részt vevő gyermekek számára.

A hallássérültek számára létrehozott gyógypedagógiai nevelési-oktatási intézményekben kötelező a jelnyelv oktatását minden siket vagy siketvak gyermek, tanuló számára.

Az integrált rendszerű nevelésben-oktatásban résztvevő gyermek, továbbá a gyógypedagógiai nevelési-oktatási intézményben tanuló nagyothalló gyermek számára egyéni igény alapján kell megszervezni a jelnyelv oktatását akkor, ha ezt az igényt a szülő (gyám) jelzi az intézmény vezetőjénél.

A hallássérült gyermeket nevelő halló szülők számára ugyancsak fontos lehet, hogy elsajátíthassák a jelnyelvet illetve valamely speciális kommunikációs rendszert, ezért az ehhez való jogot számukra is biztosítja a törvény.

Miután a jelnyelv oktatásához a jelnyelv magas fokú ismeretén túl pedagógiai ismeretek is szükségesek, azt csak jelnyelv szakos pedagógus, a speciális kommunikációs rendszerek oktatását pedig csak meghatározott képesítésű gyógypedagógus végezheti.

A 14. §-hoz

A hallássérültek tanintézeteiben jelenleg kizárólag ún. auditív-verbális oktatási módszerrel folyik a tanítás, amely a meglévő hallásmaradványra épít, ezért a hangzó beszédet helyezi előtérbe, a jelnyelv használatának teljes mellőzésével. A hallássérült gyermekek nagy része - elsősorban a súlyos fokban hallássérültek - számára azonban ez lényegében szájról olvasást jelent, ami rendkívül nehézkessé teszi számukra a megértést, és a halló iskolákban megszokottnál lényegesen lassabbá az oktatás tempóját. Emiatt a hallássérült gyermekek már az általános iskola első éveiben olyan mértékű lemaradást halmoznak föl halló társaikhoz képest, ami roppant nehézzé teszi továbbtanulásukat. Részben ennek tudható be, hogy a középfokú oktatásban - különösen gimnáziumban - való részvételük aránya rendkívül alacsony, a felsőoktatásban pedig elenyésző. Fontos hangsúlyozni, hogy a hallássérülés önmagában semmiféle értelmi fogyatékossággal vagy megértési nehézséggel nem jár; a hallássérült gyermekek között ugyanolyan arányban vannak jelen jó, illetve kiemelkedő képességű gyermekek, mint halló társaik esetében, továbbtanulási arányuk tehát alapvetően a kommunikációs akadályok okozta nehézségek miatt ilyen alacsony.

A hallássérült - elsősorban siket - társadalom tagjai ezért régóta szorgalmazzák, hogy az auditív-verbális oktatási módszer mellett választható legyen az ún. bilingvális (kétnyelvű) oktatási módszer is. Ennek lényege, hogy a szájról olvasás, illetve hangzó beszéd tanítása mellett a szaktantárgyak oktatása jelnyelven zajlik, ezáltal biztosítva, hogy a gyermekek a számukra legjobban érthető és leggyorsabban követhető kommunikációs csatornán kapják az ismereteket, és így tárgyi tudásukat tekintve kevésbé maradjanak le halló társaiktól.

Az oktatási módszerek közötti választás a gyermek szüleinek joga.

A bilingvális oktatási módszerrel zajló alapfokú oktatásra való felkészítés lehetőségét a bilingvális korai fejlesztés és óvodai nevelés biztosítja.

A 15-16. §-hoz

A fogyatékos személyek jogairól és esélyegyenlőségük biztosításáról szóló 1998. évi XXVI. törvény egyenlő esélyű hozzáférés fogalma - a Fogyatékos személyek jogairól szóló Egyezményben foglaltak és a jelen törvény miatt is - kiegészítésre szorul az információ egyenlő esélyű hozzáférésének fogalmával.

A 17-18. §-hoz

A veleszületett vagy korai életkorban szerzett fogyatékossággal élő gyermek számára rendkívüli jelentőséggel bír a haladéktalanul megkezdett fejlesztés, hiszen a korai fejlesztés időszakában olyan képességek fejleszthetők, amelyek a későbbi életkorokban már nem. A rendelkezés ezért azt a célt szolgálja, hogy a fogyatékosság orvosi megállapítását követően haladéktalanul megkezdődhessék a gyermek korai fejlesztése.

Ahhoz, hogy a szülő megalapozottan tudjon dönteni arról, hogy gyermeke számára milyen, fejlesztést választ, és hogy tisztában legyen az azonnali cselekvés jelentőségével, alapos és szakszerű tájékoztatásra van szüksége. Ezt a tájékoztatást a fogyatékosságot megállapító orvos tudja biztosítani, hiszen vele találkozik először a szülő, ezért feltétlenül szükséges annak rögzítése, hogy a fogyatékosság tényének közlésén túl az orvos kötelessége felvilágosítást adni arról, hogy a szülők hová fordulhatnak szakszerű segítségért. Ezzel megteremthető az egészségügyi és más habilitácicós/rehabilitációs szereplők közötti kapcsolat.

A 19-21. §-hoz

Az Alkotmány értelmében az aktív és passzív választójog - mind az Országgyűlés, mind a helyi önkormányzatok, mind pedig az Európai Parlament tekintetében - a hallássérült és siketvak embereket is megilleti, ők azonban megválasztásuk esetén feladataik ellátása során komoly kommunikációs akadályokba ütköznek, ezért szükséges számukra biztosítani a jelnyelvi tolmácsolás lehetőségét az egyes ülésezések során, ideértve a bizottsági üléseket is.

A 22-27. §-hoz

A jelnyelvi tolmácsolást különösen fontos biztosítani a bírósági, ügyészségi, rendőrségi, vagy közigazgatási eljárások során. Az eljárási törvények ma is tartalmaznak a jelnyelvi tolmácsolásra vonatkozó rendelkezéseket, ezek azonban eltérő tartalommal szabályozzák ezeket az eseteket, emellett olyan kifejezéseket használnak, amelyek nemcsak szakmailag helytelenek, de az érintettek nagy részét sértik is. A módosítás egységes tartalommal és egységes fogalomkészlettel szabályozza azokat az eseteket, amelyek során jelnyelvi tolmács közreműködése kötelező. A „süket”, „süketnéma”, kifejezéseket mindenütt a hallássérült kifejezések, a „néma” szót a beszédfogyatékos kifejezés váltja fel, továbbá ahol indokolt, a kör bővül a siketvak személyekkel is.

A 28. §-hoz

A módosítás nyomán a közjegyzőnek tűrési kötelezettsége keletkezik, azaz a jelnyelvi tolmács közreműködését nem akadályozhatja - de annak költségeit nem köteles fedezni -, illetve az ügyfél kérésére köteles biztosítani az írásbeli kommunikáció lehetőségét.

A 29. §-hoz

A sorozás alól való mentesség szabályait kizárólag terminológiai okokból kellett módosítani: az eljárási törvényekhez hasonlóan itt is a „süket”, „süketnéma” illetve „néma” kifejezések helyére kerültek korszerűbb fogalmak.

A 30. §-hoz

Az információhoz és kultúrához való hozzáférés joga hallássérült emberek esetében - a televíziót tekintve - a műsorszámok feliratozásával illetve jelnyelvi tolmácsolásával valósítható meg. A közszolgálati, illetve a földfelszíni műsorszórással működő országos televíziós műsorszolgáltatók a Szociális és Munkaügyi Minisztérium pályázatának köszönhetően állami forrásból már beszerezték a feliratozáshoz szükséges technikai berendezéseket, így a kötelezettség teljesítéséhez szükséges tárgyi feltételek rendelkezésre állnak.

-----STARTING---POINT---VEGE---

A 31. §-hoz

A törvény rendelkezései - az alábbi kivételektől eltekintve - 2011. január 1-jén lépnek hatályba.

A Jelnyelvi Tolmácsok Országos Névjegyzékének felállítása, a regisztráció és az új rendszerre való felkészülés várhatóan több hónapot vesz majd igénybe, ezért a Névjegyzékre vonatkozó rendelkezések hatályba lépésének időpontja 2010. július 1.

A bilingvális oktatásban részt vevő gyógypedagógus, illetve a jelnyelv oktatását végző jelnyelv szakos pedagógus végzettségű évfolyam 2015-16-ban kerülhet ki az egyetemről, ezért a törvénynek a bilingvális oktatással illetve a jelnyelv oktatásával kapcsolatos rendelkezései 2017. szeptember 1-jén lépnek hatályba.

A hallássérült emberekkel, illetve a jelnyelvvel és a jelnyelvi tolmácsolással kapcsolatos helytelen kifejezések a jogrendszer eddig nem érintett jogszabályiban is fellelhetők, ezért a záró rendelkezésekben sor kerül a közjegyzőkről, az egészségügyről, a büntetőeljárásról, valamint a büntetőügyekben alkalmazható közvetítői tevékenységről szóló törvényben szereplő elavult, szakmailag helytelen kifejezések cseréjére.

A felhatalmazó rendelkezések a törvény végrehajtásához szükséges alacsonyabb szintű jogszabályok megalkotására adnak felhatalmazást a Kormánynak, illetve a társadalmi esélyegyenlőség előmozdításáért felelős miniszternek.