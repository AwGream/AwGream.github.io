2013. évi CXXV. törvény indokolása

a hulladékgazdálkodási közszolgáltatási tevékenység minősítéséről

-----STARTING---POINT---ALTALANOS--- 

A törvény célja, hogy az Európai Unió hulladékgazdálkodási prioritásaihoz igazodva, az új alapokon felépülő hulladékgazdálkodás koncepciójába illeszkedve olyan közszolgáltatási rendszer létrehozásában működjön közre, amely lehetővé teszi, hogy a közszolgáltató kiválasztásánál az eddig uralkodó gazdasági szempont mellett a szolgáltatás biztonsága és a szolgáltatás minősége hangsúlyos értékelési szemponttá váljon.

A törvény kifejezi a magyar hulladékgazdálkodási politikának azt a törekvését, hogy a hulladékgazdálkodási tevékenység során kerüljön előtérbe a hosszú távú fejlődés, az új technológiák felhasználása, a fenntartható fejlődés megvalósítása, a gazdasági és környezetvédelmi hatékonyság növelése, egyúttal ösztönözze a hulladékgazdálkodás területén működő közszolgáltatókat a minél magasabb szolgáltatási színvonal elérésére.

A törvény szabályozási koncepciója illeszkedik a hulladékról szóló 2012. évi CLXXXV. törvénnyel (a továbbiakban: Ht.) új alapokra helyezett - a környezetvédelmi integrációt előtérbe helyező, egyúttal a megvalósításban a szubszidiaritás elvének érvényre juttatására törekvő - szakági stratégiai rendszerhez. E stratégiai rendszer feltételezi, hogy az országos célok, irányok és szakmapolitikai stratégiák a legmagasabb szinten kerüljenek meghatározásra, a végrehajtásuk azonban regionális és helyi szinten történjék meg.

Az országos szabályozási irányt, azaz a minőségi közszolgáltatás megteremtését a minősítés egységes követelményrendszerének törvényi meghatározása szolgálja, míg a helyi szintű végrehajtás a minősített közszolgáltatók települési önkormányzatok általi kiválasztásával valósul meg.

A hulladékgazdálkodási közszolgáltatók minősítése biztosítja, hogy a települési önkormányzatok a helyi igényekhez, sajátosságokhoz igazodó közszolgáltatás megvalósítására legalkalmasabb közszolgáltatót választhassák ki.

A lakosság elemi érdeke, hogy a hulladékgazdálkodási közszolgáltatás, mint kötelezően ellátandó közfeladat megvalósítása során a szolgáltatás biztonsága garantált legyen. A minősítési rendszer az ellátandó feladathoz szükséges szakmai követelményrendszer differenciált meghatározásával a szolgáltatás biztonságának mintegy fokmérőjéül is szolgál. A minősítési rendszer lényege, hogy - a közszolgáltatást végző gazdálkodó szervezetekben megvalósuló állami, önkormányzati részvétel, és a közszolgáltató közbeszerzés keretében történő kiválasztása mellett - a közszolgáltatásra vonatkozó szabályozás harmadik pilléreként az ellátás stabilitását a szolgáltatás minőségének meghatározásával segítse elő.

A Ht. módosításának elsődleges célja, hogy a Ht. fogalomrendszere, valamint a gyártói felelősséggel kapcsolatos rendelkezések összhangba kerüljenek a környezetvédelmi termékdíjról szóló törvénnyel, továbbá a hulladékgazdálkodási közszolgáltatók tevékenységének minősítési rendszere megfeleljen a törvény szakmai koncepciójának.

A módosítás megteremti annak lehetőségét, hogy a Ht. felhatalmazása alapján megalkotott végrehajtási rendeletek összhangba kerüljenek a Ht.-vel, és ezek egységes szabályozási rendszert alkothassanak.

Ennek megfelelően a módosítás további célja a Ht. végrehajtását szolgáló rendeletek hatálya és a Ht. felhatalmazó rendelkezései között összhang megteremtése, továbbá az, hogy a végrehajtási rendeletek szabályozási tárgyköre a Ht. céljainak megfelelően legyen meghatározva. Ezt az összhangot a Ht., valamint a hulladékgazdálkodási tervek és a hulladékképződés megelőzését szolgáló programok szakmai koncepciója között is szükséges megteremteni. A hulladékgazdálkodási közszolgáltatás működőképességének, valamint további fejlesztésének érdekében biztosítani kell, hogy a kötelezettek által befizetett hulladéklerakási járulék legfeljebb 10%-át a befolyt összeg felhasználásához szükséges működési és fejlesztési kiadásokra lehessen fordítani.

A Ht. átmeneti rendelkezéseinek módosítására azért van szükség, hogy a jelenleg működő vagy újonnan létrejövő közszolgáltató cégek számára egyértelmű legyen az, hogy a 2013. december 31-ig terjedő átmeneti időszakban milyen feltételeket, milyen eljárásban és milyen sorrendben kell teljesíteniük ahhoz, hogy a Ht. követelményeinek maradéktalanul megfeleljenek, és ezáltal 2014-től az új közszolgáltatási rendszer teljes egészében felépülhessen, akadálymentesen működhessen.

-----STARTING---POINT---RESZLETES---

Az 1-2. §-hoz

A törvény személyi hatálya azokra a gazdálkodó szervezetekre terjed ki, akik a hulladékgazdálkodási közszolgáltatás végzéséhez szükséges külön jogszabályokban meghatározott hulladékgazdálkodási közszolgáltatási engedéllyel rendelkeznek.

A minősítési eljárás lefolytatására a törvény a kizárólagos állami tulajdonban álló és a környezetvédelemért felelős miniszter (Vidékfejlesztési Minisztérium) által alapított Országos Hulladékgazdálkodási Ügynökség Nonprofit Korlátolt Felelősségű Társaságot (a továbbiakban: OHÜ) hatalmazza fel, mivel a termékdíjjal kapcsolatos jogszabályi kötelezettségek teljesítése révén ez az állami tulajdonú szervezet rendelkezik a legnagyobb rálátással és országos kitekintéssel a hulladékgazdálkodási közszolgáltatási tevékenységre.

A törvényben szabályozott fogalommeghatározás szerint a minősítő a minősítési eljárásban a kérelmező tevékenységének vizsgálatát - a kérelemhez kötöttség elve alapján - az eljárásban benyújtott közszolgáltatási engedélyben foglaltak alapján végzi, ennek megfelelően a minősítési eljárásban csak adott közszolgáltatási engedélyben meghatározott területre vonatkozó, és e területen igénybe vett közszolgáltatási kapacitás vehető figyelembe.

A minősítési kategória és a minősítési fokozat, valamint az azok együtteseként meghatározott minősítési osztály 2. § szerinti fogalma csak összefoglalja a minősítés eredményeként kapott besorolás mibenlétét. Az egyes minősítési osztályokba, illetve azon belül az egyes kategóriákba és fokozatokba sorolás szempontrendszerét, az elérhető minősítési osztályok hierarchiáját, és az egyes osztályokba soroláshoz teljesítendő követelményeket az 1-4. mellékletek tartalmazzák.

Az átláthatóság érdekében a törvény szerinti minősítési rendszer három minősítési kategóriát és fokozatot foglal magába. A minősítési osztályok kétirányú differenciálást tesznek lehetővé.

A törvény a gazdálkodó szervezetek horizontális differenciálását és a szolgáltatásbiztonsági funkciót az A‒C kategóriákban fejezi ki. Az állami vagy önkormányzati részvétel mellett, a hulladékgazdálkodási tevékenység terjedelme, komplexitása tükröződik a kategóriákban a hulladék átvételétől a hulladék hasznosításáig, lerakásáig terjedő széles skálán.

A köztulajdon közvetlen vagy közvetett formáinak hulladékgazdálkodási közszolgáltatásban történő megjelenésének és preferálásának indoka, hogy a kötelezően biztosítandó közszolgáltatásra az annak elvégzéséért végső soron felelős állam kellő rálátással és ráhatással bírjon.

A szolgáltatásbiztonság másik komponensének elvi alapja a minél komplexebb tevékenység nyújtása. A kérelmező minél több saját tulajdonában vagy köztulajdonban álló eszközt von be a közszolgáltatási tevékenységbe, annál biztonságosabb a szolgáltatás ellátása.

A tevékenység komplexitásának meghatározásánál a kategorizálás alapja és a kategóriák legalacsonyabb foka az, ha a szolgáltató csak szervezi a közszolgáltatási tevékenységet, vagy a szolgáltatásba egyáltalán nem von be saját vagy köztulajdonban álló eszközt. Ennél magasabb fokozatúnak minősül, ha a szolgáltató saját tulajdonában vagy köztulajdonban álló eszközzel végzi a gyűjtést, szállítást, míg a harmadik kategóriában már nemcsak a kezelésre átadásban működnek közre a szolgáltatók, hanem maguk is egyúttal kezelők, hulladékkezelési létesítmények működtetői (tulajdonosai, kezelői).

A gazdálkodó szervezetek vertikális, I‒III. fokozatok szerinti megkülönböztetése a tevékenység szakmai színvonalát hivatott tükrözni. Annak érdekében, hogy a rendszer egyetlen gazdálkodó szervezetet se rekesszen ki a közszolgáltatási tevékenység végzésének lehetőségéből, a törvény abból a koncepcióból indult ki, hogy a minősítési mátrixban legyen egy osztály, az A/I. minősítési osztály, mint a legalacsonyabb szintű minősítési osztály, amelynek elérése valamennyi olyan gazdálkodó szervezet számára biztosított, amely kizárólag hulladékgazdálkodási közszolgáltatási engedéllyel rendelkezik, de egyéb felállított követelménynek nem felel meg.

A magasabb II. és III. minőségi fokozatok elérése csak azon gazdálkodó szervezetek számára lehetséges, amelyek a hulladékgazdálkodási közszolgáltatási engedélyhez szükséges szakmai követelményeken túl a magasabb szintű szolgáltatás nyújtása érdekében minőségbiztosítási és környezetirányítási rendszert működtetnek, további környezetirányítási célokat tűznek ki, valamint környezetirányítási programokat határoznak el és hajtanak végre a törvény mellékletében leírt szempontok szerint.

A 3-9. §-hoz

A minősítési eljárás lefolytatásához a törvény az OHÜ részére közigazgatási hatósági jogkört biztosít.

Tekintettel a minősítéshez fűződő jogosítványokra, a minősítés jogkövetkezményeire, továbbá annak érdekében, hogy a minősítési eljárásban gyakorolható jogosítványok, teljesítendő kötelezettségek mind a kérelmező, mind a minősítő számára egyértelműek legyenek, a törvény részletesen szabályozza a minősítés eljárási rendjét, ezen belül a kérelem tartalmi követelményeit, a kérelem vizsgálatának szabályait és szempontjait, a minősítő döntéseit, az eljárásban gyakorolható jogokat.

A minősítő a kérelemre induló minősítési eljárásban közigazgatási hatósági jogkörben, az ügyfajtára vonatkozó, a törvényben meghatározott különös eljárási szabályok, valamint a közigazgatási hatósági eljárás és szolgáltatás általános szabályairól szóló törvény (a továbbiakban: Ket.) rendelkezései szerint jár el. A minősítő eljárására tehát minden olyan Ket.-ben foglalt szabály vonatkozik, amelyhez képest a törvény valamely eljárási rendelkezése nem állapít meg eltérést, illetve amelynek alkalmazását a törvény kifejezetten nem zárja ki. A minősítési eljárás ügyintézési határideje - a Ket. általános ügyintézési határidejétől eltérően - 90 nap, ide nem értve az adatváltozás átvezetése iránti eljárást. Szintén fontos eltérés a Ket. szabályaihoz képest, hogy a törvény a minősítési eljárásban kizárólag a kérelmező számára biztosít ügyféli jogállást.

A minősítési eljárás díjköteles, az eljárás igazgatási szolgáltatási díját külön jogszabály tartalmazza. Az igazgatási szolgáltatási díjon felül a kérelmezőt terhelik az eljárással kapcsolatban felmerülő egyéb költségek is.

A minősítési eljárás során a minősítő kérelemre jár el. A kérelem a törvényben meghatározott adattartalommal, a minősítő által rendszeresített formanyomtatványon nyújtható be. A kérelemben a kérelmezőnek kifejezetten meg kell jelölnie, hogy a törvény 1. mellékletében meghatározott melyik minősítési osztályba történő besorolását kéri. A kérelemben megjelölt minősítési osztály az eljárás során nem módosítható. Amennyiben a kérelmező a kérelem benyújtása után más minősítési osztályba sorolását kívánja kérelmezni, úgy az eredeti kérelmét vissza kell vonnia és új kérelmet kell benyújtania. A kérelemben foglaltakhoz a minősítő is kötve van, azaz amennyiben az eljárás során lefolytatott vizsgálat szerint a kérelmezőnek a kérelemben megjelölthez képest más minősítési osztályba sorolása indokolt, a minősítő a kérelmet elutasítja. A minősítőnek tehát nincs lehetősége a kérelmező kérelemben megjelölttől eltérő minősítési osztályba sorolására.

A törvény 4. § (3) bekezdése sorolja fel azokat a dokumentumokat és igazolásokat, amelyeket a kérelmezett minősítési osztálytól függetlenül valamennyi kérelmezőnek csatolnia kell. A kérelmezett minősítési osztálynak való megfelelés igazolására elfogadható dokumentumok példálózó felsorolását a 4. § (4) bekezdése tartalmazza.

A minősítési eljárásban a minősítő a kérelmező tevékenységét a közszolgáltatási engedélyben foglaltak alapján, az abban megjelölt közszolgáltatási kapacitás figyelembevételével megvizsgálja, és amennyiben a kérelmező megfelel a kérelmezett minősítési osztályra előírt követelményeknek, a kérelmezőt a kérelmezett minősítési osztályba besorolja. A kérelemnek helyt adó döntés esetén a minősítő törvény 6. mellékletében meghatározott adattartalmú minősítő okiratot állít ki. Főszabály szerint a minősítő okirat időbeli hatálya a kiállítástól számított 36. hónap utolsó napjáig tart, vagy a minősítés alapjául szolgáló közszolgáltatási engedély időtartamával egyezik meg, amennyiben az 36 hónapnál rövidebb időre szól. A minősítő okirat időbeli hatályának lejárta előtt a kérelmező köteles az időbeli hatály meghosszabbítása iránt kérelmet előterjeszteni, amelynek során a minősítő a korábban vállalt célok és programok megvalósulását is ellenőrzi.

A minősítő okirat hatálya tekintetében a törvény 22. § (1) bekezdése átmeneti rendelkezést tartalmaz. E szerint a törvény hatálybalépésétől 2016. július 1. napjáig a minősítő okiratot a kérelmező mindösszesen 12 hónapra kaphatja csak meg, tekintettel arra, hogy a hazai hulladékgazdálkodási közszolgáltatási rendszer átalakulásának időszakában a közszolgáltatók besorolása akár többször változhat.

A 10-18. §-hoz

A hulladékgazdálkodási közszolgáltatás biztonságának megteremtése érdekében a törvény előírja a minősítési feltételeknek a minősítő okirat hatálya alatti folyamatos megfelelés követelményét. A törvény a minősítő számára lehetőséget biztosít arra, hogy a feltételek fennállását hivatalból ellenőrizze.

A kérelmező köteles bejelenteni a hulladékgazdálkodási közszolgáltatási tevékenységben bekövetkezett olyan változásokat, amelyek alapján a részére korábban kiállított minősítő okirat szerinti minősítési osztályra vonatkozó követelményeknek már nem felel meg. Ugyancsak bejelentéssel tartozik, ha a hulladékgazdálkodási tevékenységét nem érintő adataiban következik be változás. Igen súlyos szankciót határoz meg a törvény arra az esetre, amennyiben a kérelmező e változásbejelentési kötelezettségét felhívás ellenére sem teljesíti. A kérelmező mulasztása ugyanis minősítő okirat minősítő általi visszavonását eredményezi.

Amennyiben a kérelmező tevékenységében olyan változás következik be, amely alapján magasabb minősítési fokozatba vagy más kategóriába sorolására van lehetőség, a kérelmező módosítási kérelem benyújtásával kezdeményezheti a magasabb fokozatba vagy más kategóriába sorolását.

A minősítő döntéseivel szembeni jogorvoslatra a Ket. szabályait azzal az eltéréssel kell alkalmazni, hogy a döntésekkel szemben fellebbezésnek és újrafelvételi eljárásnak helye nincs.

A döntésekkel szemben a jogosult bírósági jogorvoslatot vehet igénybe. A közigazgatási ügyekben eljáró bíróság a keresettel megtámadott határozatok tárgyában a polgári perrendtartásról szóló 1952. évi III. törvény közigazgatási perekre vonatkozó szabályai szerint, a hatósági végzések tárgyában pedig a Polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról szóló 2005. évi XVII. törvény szabályai szerint nemperes eljárásban hozza meg döntését.

A 19. §-hoz

A minősítő az általa kiállított minősítő okiratokról, azok módosításairól és visszavonásukról naprakész nyilvántartást vezet (minősítő okiratok jegyzéke). A minősítő nyilvántartása nem minősül közhiteles nyilvántartásnak. A minősítő által nyilvántartott adatok nyilvánosak, azokba bárki betekinthet.

-----STARTING---POINT---VEGE---

A 20-23. §-hoz

A záró rendelkezések a törvény hatálybalépését, az igazgatási szolgáltatási díjra vonatkozó részletes szabályok megalkotására történő felhatalmazást, az átmeneti rendelkezéseket, valamint az Európai Uniónak történő bejelentésre vonatkozó rendelkezéseket tartalmazzák.

A minősítő okirat hatályának 1 évben történő meghatározását 2016. július 1-jéig a közszolgáltatásra vonatkozó jogszabályi környezet teljes megújulása miatti piaci változások indokolják. Az előzetes folyamatok azt mutatják, hogy a piacon lévő közszolgáltatók tekintetében - mind számukat, mind tulajdonosi összetételüket illetően - olyan radikális mozgás indult el, amely miatt a törvény hatálybalépése utáni kezdeti időszakban, a közszolgáltatás biztonságának fenntartása érdekében indokolt a minősítő számára olyan kötelező rálátást biztosítani a közszolgáltatói tevékenységre, amely a hatósági ellenőrzéssel vagy a jogalanyok önkéntes jogkövetését igénylő bejelentéssel nem biztosított. A piaci viszonyok átalakulását követően azonban, 2016. július 1-jétől a minősítő okirat hatálya már 3 évben lesz meghatározva.

A 24. §-hoz

Tekintettel arra, hogy az OHÜ a minősítési eljárás során hatósági jogkört gyakorol, a minősítési eljárási rend meghatározására - az eljárással kapcsolatos tapasztalatok teljes hiányára és a minősítési eljárás sajátosságaira tekintettel - az a szabályozási módszer mutatkozott a legcélszerűbbnek, amely szerint adott esetben a Ket. szabályaitól eltérő vagy rendelkezéseit kizáró szabályok kerüljenek meghatározásra, míg az általános eljárási kérdésekben a Ket. legyen alkalmazandó. Ez a koncepció szükségessé tette azonban a Ket. 14. §-ának módosítását.

A 25. §-hoz

A Ht. hatályára vonatkozó rendelkezések módosítására az állati melléktermékre és a hulladékra vonatkozó szabályozás közötti ellentmondások feloldása érdekében van szükség. Az ellentmondás oka, hogy az állati melléktermékre és a hulladékra vonatkozólag az uniós jog egymást átfedő szabályai miatt a magyar hatóságok számára az egyes hulladékgazdálkodási tevékenységek engedélyezésével kapcsolatban nem egyértelmű, hogy az állati melléktermékek hulladékként történő lerakására, égetésére, valamint biogáz- vagy komposztáló üzemben történő hasznosítására csak speciális esetekben van lehetőség. Ezeket a speciális szabályokat más jogszabályok tartalmazzák, és csak egyéb esetekben van lehetőség a Ht. szabályainak alkalmazására.

A 26. §-hoz

A gyűjtő fogalmának meghatározását az indokolja, hogy a gyűjtés a hulladék keretirányelv (a továbbiakban: HKI) szerint két dolgot jelent: egyrészt azt a tevékenységet, amelyet a hulladéktermelő végez, másrészt azt, amelyet olyan gazdálkodó szervezet végez, amely a hulladékot a hulladéktermelőtől összegyűjti, elszállítja, előzetesen válogatja, tárolja, majd a hulladékkezelőnek átadja. A módosítás értelmében az utóbbi szereplő a gyűjtő, amely tevékenységét csak hulladékgazdálkodási engedéllyel végezheti. E fogalom meghatározása révén a két különböző gyűjtési tevékenység markánsan elhatárolható lesz egymástól.

A Ht. megkülönbözteti egymástól a közvetítőt és a közvetítő szervezetet, ugyanakkor a közvetítő szervezet fogalmát az értelmező rendelkezések között nem határozza meg. Tekintettel arra, hogy a közvetítő szervezet fogalmát - amely a közvetítő fogalmán belül értelmezendő - a Ht. több helyen is használja, a jogszabály könnyebb értelmezhetősége és a jogbiztonság növelése érdekében az értelmező rendelkezések között célszerű meghatározni.

A hulladékgazdálkodási létesítmény fogalmának pontosítása megteremti annak lehetőségét, hogy a hulladékgazdálkodási létesítmények kialakításának és üzemeltetésének feltételeit szabályozó miniszteri rendelet a Ht. célkitűzéseinek megfelelő, egységes és ellentmondásmentes rendelkezéseket tartalmazzon az egyes hulladékgazdálkodási létesítményekkel kapcsolatban.

A közvetítő és a kereskedő fogalmát pontosítani szükséges annak érdekében, hogy azok a 2008/98/EK irányelvnek maradéktalanul megfeleljenek, ugyanakkor a magyar hulladékgazdálkodási rendszer sajátosságaihoz is - a Ht. célkitűzéseinek megfelelően - igazodjanak. Erre figyelemmel hulladékkal kereskedelmi tevékenységet csak az a gazdálkodó szervezet végezhet, amely a hulladékot saját vagy más nevében megvásárolja, és azt követően eladja. Ezzel szemben közvetítő az lehet, aki más nevében eljárva a hulladék hasznosítását vagy ártalmatlanítását szervezi.

A közszolgáltató fogalmát a törvény szakmai koncepciójára tekintettel ki kell egészíteni.

A nagydarabos hulladék fogalmat a hatályon kívül helyezett hulladékgazdálkodásról szóló törvény használta. Tekintettel azonban arra, hogy a köznyelvben használt lomhulladék terminológia közérthetőbb, és a nagydarabos hulladék fogalom részben önmagát definiálja, ugyanakkor a hulladékok jegyzékéről szóló miniszteri rendelet is - amely uniós kötelezettséget valósít meg - a lomhulladék fogalmat használja, célszerű a nagydarabos hulladék helyett a lomhulladék fogalom használata.

A további fogalmak pontosítását szövegpontosítási szempontok indokolják.

A 27. §-hoz

Az alapelvekre vonatkozó rendelkezést azért szükséges kiegészíteni a törvényben szereplő (2) bekezdéssel, mert a költséghatékony hulladékgazdálkodási közszolgáltatás biztosításának elve és a keresztfinanszírozás tilalmának elve között sorrendiséget kell felállítani. Ezt az indokolja, hogy a gyakorlatban a közszolgáltatók és a lakossági érdekek bizonyos esetekben összeütközésbe kerülhetnek egymással. Erre tekintettel a Ht.-ben ki kell mondani, hogy ilyen esetekben a lakossági érdekek elsőbbséget élveznek.

Az egyéb módosításokat szövegpontosítási szempontok indokolják. A módosítással megteremthető annak lehetősége, hogy a törvényt végrehajtó kormányrendeletek és miniszteri rendeletek hatálya a Ht. céljainak megfelelő hulladékgazdálkodási tevékenységre terjedjen ki. Ezért a csomagolási hulladékkal, az elem- és akkumulátorhulladékkal, valamint az elektromos és elektronikus berendezésekből származó hulladékkal kapcsolatos kormányrendeletek elnevezését pontosítani kell.

A 28. §-hoz

A Ht. 12. §-ának pontosítása révén a jogalkalmazók számára élesebben elkülöníthetővé válik egymástól a gyűjtés fogalmának két oldala. Erre figyelemmel a módosítás megkülönbözteti egymástól a hulladékgazdálkodási engedély nélküli gyűjtést végző hulladéktermelőt a hulladékgazdálkodási engedéllyel gyűjtési tevékenységet végző gyűjtőtől. A hulladéktermelő által végzett gyűjtés mindig telephelyen, a képződés helyén történik, miközben a gyűjtő által végzett gyűjtés telephelyek között zajlik, amelynek során a hulladék a termelő birtokából a gyűjtő birtokába, majd annak elszállítását követően a hulladékkezelő birtokába kerül. A gyűjtőre vonatkozó szabályok megalkotásával az engedélyezési szabályok egyszerűsödnek, növelhető a jogértelmezésből fakadó jogbiztonság.

A 29. §-hoz

A közvetítő és a kereskedő jogaival és kötelezettségeivel kapcsolatban az egyes részletszabályokon szövegpontosító módosításokat kell végrehajtani annak érdekében, hogy a jogalkalmazó számára egyértelmű legyen az, hogy a címzettnek a közvetítési, illetve a kereskedelmi tevékenységet milyen esetekben szükséges nyilvántartás, és milyen esetekben szükséges hulladékgazdálkodási engedély alapján végeznie. Miután a közvetítő szervezetet el kell határolni a közvetítőtől, a közvetítő szervezetettel kapcsolatban ki kell mondani, hogy az - ha a hulladék nem kerül birtokába - tevékenységét nyilvántartás alapján végzi. A pontosítás révén növelhető a jogbiztonság. A hatóság és a címzettek számára könnyebben lesz beazonosítható az adott tevékenység, és egyértelművé válik, hogy az egyes hulladékgazdálkodási tevékenységek között hol húzódik a határ.

A szállítással kapcsolatban az üzletszerűség fogalom használata különböző tartalmú jogértelmezésre adhat okot, tekintettel arra, hogy a fogalom nem elég konkrét. Erre figyelemmel pontosan és világosan meg kell különböztetni egymástól azokat a tevékenységeket, amikor kell, és azokat, amikor nem kell hulladékgazdálkodási engedély a hulladék szállításához.

A 30. §-hoz

A módosítással egyértelművé kell tenni, hogy a hasznosítás érdekében elkülönítetten gyűjtött hulladékot csak abban az esetben lehet ártalmatlanítani, ha a hulladékot előtte már hasznosították, és ebbe sem a hulladék előkezelése, sem pedig annak tárolása nem értendő bele.

A 31-33. §-hoz

A módosító rendelkezés célja, hogy a gyártói felelősséggel kapcsolatos rendelkezések összhangba kerüljenek a környezetvédelmi termékdíjról szóló 2011. évi LXXXV. törvénnyel (a továbbiakban: Ktdt.), és a Ht., valamint a Ktdt. fogalmi rendszere között ne legyen ellentmondás. Ezért ahol a Ktdt. a csomagolószer fogalmát használja, ott a Ht.-nek is ezt a fogalmat kell alkalmaznia. Mindezen túlmenően élesen el kell választani azokat a gyártót és a forgalmazót kötelező rendelkezéseket, amelyek termékre vonatkoznak, azoktól a tevékenységektől, amelyek hulladékra vonatkoznak. A Ht. ugyanis a hulladékkal kapcsolatban az átvétel, a termékkel kapcsolatban a visszavétel fogalmakat használja.

A 34. §-hoz

A törvény a Ht. 31. § (1) bekezdését módosítja és a hulladékbirtokos általános kötelezettségéről rendelkezik, arról, hogy a hulladék kezeléséről a hulladékbirtokosnak gondoskodnia kell. Ezt a bekezdést kell követnie annak a bekezdésnek, amely azt határozza meg, hogy a hulladékbirtokos ezt a kötelezettségét hogyan, milyen módon, a hulladék melyik hulladékgazdálkodási szereplőnek történő átadása útján teljesítheti. Tekintettel arra, hogy a hulladékbirtokos a hulladék gyűjtőnek és szállítónak történő átadásával is teljesítheti a kezelésre vonatkozó kötelezettségét, a Ht. 31. §-át ki kell egészíteni a gyűjtőre és a szállítóra történő hivatkozással.

A 35-36. §-hoz

A módosító rendelkezés a Ht. települési önkormányzatra vonatkozó szabályai, a közbeszerzésekről szóló 2011. évi CVIII. törvény, valamint törvény között teremt összhangot. A módosító rendelkezés Ht.-be épülésével a jogalkalmazók számára egyértelművé válik, hogy a közszolgáltatási szerződés megkötéséhez a közszolgáltatónak hulladékgazdálkodási közszolgáltatási engedélyre és az OHÜ által kiadott minősítő okiratra van szüksége, és a települési önkormányzat a közbeszerzési eljárás során a közszolgáltatót csak az ilyen feltételekkel rendelkező gazdálkodó szervezetek közül választhatja ki. A módosító rendelkezés azt is tartalmazza, hogy a szerződést az önkormányzat mely esetekben mondhatja fel. Ez utóbbival kapcsolatban fontos cél, hogy a közszolgáltatás folyamatossága valamennyi településen biztosított maradjon.

A 37. §-hoz

A módosító rendelkezés célja, hogy a közszolgáltató felhívására a természetes személy ingatlanhasználó mellett a gazdálkodó szervezet ingatlanhasználó is köteles legyen megadni elérhetőségét, hogy ezzel a közszolgáltatási díjat meg nem fizető ingatlanhasználók beazonosíthatóak legyenek, és a közszolgáltatók kintlévőségei ne növekedjenek.

A módosítás további célja, hogy ahol a Ht. a nagydarabos hulladék fogalmát használja a normaszövegben, ott a közérthetőbb lomhulladék jelenjen meg.

A 38. §-hoz

A gyűjtő fogalmának az értelmező rendelkezések között történő meghatározásával a normaszövegben az „átvétel” szó helyett több rendelkezésben a „gyűjtés” szót kell alkalmazni. A „gyűjtés” ugyanis az „átvételhez” képest többlettartalommal bír, így a Ht. 42. § (1) bekezdésében pontosabban kifejezi azt a tevékenységét, és annak valamennyi tartalmi elemét, amelyet a gyűjtő engedély birtokában végezhet. Ezzel ellentétben az „átvétel” csak egy mozzanatot fed le.

A (2) bekezdésben meghatározott módosítás szükségességének indoka, hogy a Ht.-ben fontos kimondani azt a jogalkotói szándékot, amely szerint az elkülönített hulladékgyűjtés 2015-ben történő országos bevezetése mellett annak is kiemelt jelentősége van, hogy a közszolgáltató az elkülönített hulladékgyűjtési rendszert egyre több hulladékáramra kialakítsa, és a lomtalanítást házhoz menő rendszerben szervezze meg. A közszolgáltatókat ösztönözni kell arra is, hogy a közszolgáltatás körébe tartozó hulladék a képződés helyétől az elérhető leggazdaságosabb módon és legrövidebb időn belül kerüljön hasznosító vagy ártalmatlanító létesítménybe. Az ösztönzés eszközeit a hulladékgazdálkodási közszolgáltatási tevékenység minősítéséről szóló törvény teremti meg.

Tekintettel arra, hogy a hulladékgazdálkodási közszolgáltatással kapcsolatban a Ht. egyik fontos célkitűzése, hogy a közszolgáltatás valamennyi településen biztosított maradjon abban az esetben is, ha a települési önkormányzattal kötött szerződést a közszolgáltató mondja fel, a Ht. 45. §-ában ki kell mondani, hogy ilyen esetekben a települési önkormányzat haladéktalanul gondoskodik az új közszolgáltató kiválasztásáról. Ezen túlmenően annak meghatározása is szükséges, hogy a közszolgáltatóknak a közszolgáltatás teljes ideje alatt rendelkezniük az OHÜ által kiadott minősítő okirattal. A jogalkotónak fontos célkitűzése, hogy a közszolgáltatás színvonala ne csökkenjen, hanem növekedjen az egyes településeken, így a minősítő okirat hiányának következményeként a települési önkormányzattal való szerződésbontásról rendelkezik.

A 39. §-hoz

A törvény a hulladékgazdálkodási közszolgáltatási díjakkal kapcsolatban elsősorban szerkezeti és formai változtatásokat tartalmaz. Ezen túlmenően a törvény azt mondja ki, hogy abban az esetben, ha az adott közszolgáltató azt követően kezdte meg működését, hogy a működési területén korábban szolgáltatást nyújtó közszolgáltatóra vonatkozó díjrendelet már hatályba lépett, akkor az új díjrendelet hatálybalépéséig a hulladékgazdálkodási közszolgáltatási díjat a Magyar Energetikai és Közmű-szabályozási Hivatal (a továbbiakban: Hivatal) határozza meg. Erre a szabályra azért van szükség, mert a gyakorlatban előfordulhat olyan eset, hogy a közszolgáltató személyében év közben változás következik be, miközben a január 1-jével hatályba lépett díjrendelet a szolgáltatásból már kiesett közszolgáltatóra állapította meg a közszolgáltatási díj összegét. Ezt a díjat így az új közszolgáltató nem alkalmazhatja. A törvény ezért az új közszolgáltatóra vonatkozó hulladékgazdálkodási közszolgáltatási díjjal kapcsolatban előírja, hogy azt a Hivatal döntése alapján a közszolgáltató legfeljebb az új díjrendelet hatálybalépéséig alkalmazhatja.

A 40. §-hoz

A módosító rendelkezés célja, hogy a Ht. 53. § (2) bekezdésében a közszolgáltatók által a fogyasztók részére kötelező jelleggel biztosítandó ügyfélszolgálatra vonatkozó kisebb szövegpontosításokat elvégezze, valamint a §-t egy új (3) bekezdéssel egészítse ki. A (3) bekezdés célja, hogy a jogalkalmazó számára egyértelművé tegye, hogy a közszolgáltatónak a lakosság elkülönített hulladékgyűjtéssel kapcsolatos tájékoztatására vonatkozó feladatait melyik jogszabály szerint kell ellátnia.

A 41. §-hoz

A módosítás megteremti annak lehetőségét, hogy a termelési hulladékkal és a háztartási hulladékhoz hasonló hulladékkal kapcsolatos szabályozás egy kormányrendeletben kerüljön szabályozásra. Ezen túlmenően a módosítás világossá teszi azt a jogalkotói szándékot, hogy az ipari tevékenység során képződő termelési hulladékot a címzett gazdasági szereplő a képződés helyétől az elérhető leggazdaságosabb módon és legrövidebb időn belül vigye hasznosító vagy ártalmatlanító létesítménybe, és a hulladék minél kevesebb időt töltsön „köztes helyeken”. Az ezzel kapcsolatos részletszabályokat végrehajtási rendelet fogja tartalmazni.

A 42. §-hoz

A módosítás pontosítja a hulladékkal kapcsolatos azon rendelkezéseket, amelyek nem veszélyes hulladékként szerepelnek a hulladékjegyzékben, de a Ht. mellékletében meghatározott veszélyességi jellemzőkkel rendelkeznek. A módosítás szövegpontosítást és kisebb formai módosításokat tartalmaz.

A 43. §-hoz

A módosító rendelkezés célja, hogy pontosítsa és egyszerűsítse a nyilvántartási és adatszolgáltatási kötelezettségeket tartalmazó rendelkezéseket, továbbá kimondja, hogy a hulladékkal kapcsolatos nyilvántartási és adatszolgáltatási kötelezettségekről szóló kormányrendeletben meghatározottakon túlmenően a gyártóra, a forgalmazóra és a közvetítő szervezetre kormányrendelet külön nyilvántartási és adatszolgáltatási kötelezettségeket állapíthat meg.

A 44-46. §-hoz

A módosítás azt a rendelkezést pontosítja, amely meghatározza, hogy a hulladéklerakási járulék befizetés legkésőbb mikor és milyen számlára történő átutalással teljesíthető.

A módosítás célja a hulladékgazdálkodás céljainak érvényesítéséhez szükséges feladatok meghatározása és megvalósításának támogatása mellett a hulladékgazdálkodási közszolgáltatás működőképességének, valamint további fejlesztésének érdekében a hulladéklerakási járulék felhasználására vonatkozó szabályok kormányrendeletben történő meghatározásának biztosítása.

A fentieken túlmenően a módosítás azt is lehetővé teszi, hogy a települési szennyvíziszapot a Ht.-ben és a szennyvizek és szennyvíziszapok mezőgazdasági felhasználásának és kezelésének szabályairól szóló kormányrendelet mellékletében meghatározott feltételek, illetve határértékek teljesítése esetén kedvezményes hulladéklerakási járulék megfizetése mellett lehessen lerakni, vagy egyáltalán ne kelljen a települési szennyvíziszap lerakása után hulladéklerakási járulékot fizetni. E rendelkezés bevezetése ösztönzőleg hathat a települési szennyvíziszapból előállított komposzt mennyiségének, illetve mezőgazdasági célú felhasználásának növelésére. A megfelelő minőségű komposzt mezőgazdasági célú felhasználásának jótékony hatása lehet a mezőgazdaságra, figyelemmel arra, hogy a termőtalaj szerves-anyag tartalma ezúton számottevően növelhető.

A 47. §-hoz

Figyelemmel arra, hogy a hulladéklerakási járulék bevezetésével fennáll annak gyakorlati veszélye, hogy a hulladéklerakó területére olyan hulladékot is bevisznek, amely után hulladéklerakási járulékot nem fizetnek vagy nem a ténylegesen lerakott hulladékmennyiség után fizetik meg a hulladéklerakási járulékot, valamennyi hulladéklerakót kötelezni kell arra, hogy a hulladék hulladéklerakóba történő beszállításáról, valamint a hulladék tömegének hídmérlegen történő meghatározásáról elektronikus berendezéssel - hang rögzítése nélkül -mozgóképfelvételt készítsen. Az elektronikus megfigyelőrendszert úgy kell kialakítani, hogy a hulladékot szállító gépjármű a hulladéklerakó területére történő belépés és az onnan történő kilépés során a megfigyelőrendszer látóteréből ne kerülhessen ki. Az elektronikus rendszer által rögzített adatokat a kötelezett 60 napig megőrzi, azt követően törölnie kell azokat. A kötelezett a képfelvételt és adatokat a bíróság vagy a nevezett hatóságok megkeresésére annak rendelkezésére bocsátja. Fontos garanciális szabály, hogy az adatkezelő kizárólag a felvétel és az adatok rögzítését, gyűjtését, tárolását végezheti, valamint, hogy a felvétel lehetőség szerint - az érintett személy azonosítására alkalmas módon - személyes adatot ne rögzítsen.

A 48-52. §-hoz

A módosító rendelkezés célja a hulladékgazdálkodási tervekkel, valamint a megelőzési programokkal kapcsolatos rendelkezések egyszerűsítse, pontosítása, továbbá az, hogy a hulladékgazdálkodási tervek és megelőzési programok részletes tartalmi követelményeiről szóló kormányrendelet tervezete összhangba kerüljön a Ht. célkitűzéseivel. Az Országos Hulladékgazdálkodási Terv (a továbbiakban: OHT) a jövőben már nem képezi a Nemzeti Környezetvédelmi Program részét, ezért az OHT-t nem annak részeként, de azzal összhangban kell elkészíteni. A tervezési időszak - igazodva az EU pénzügyi tervezési időszakához - 7 évre módosul. Így az OHT, mint a hulladékgazdálkodás stratégiai célkitűzéseinek és a Ht. céljainak elérését biztosító dokumentum, a pénzügyi tervezési időszakra vonatkozó szakmapolitikai célokat és feladatokat is kijelöli a következő 2014-2020 közötti időszakra vonatkozóan. Az OHT - igazodva a HKI-ben meghatározottakhoz - a tervezési időszak félidejében felülvizsgálatra kerül. Az OHT részeként és a HKI-ben meghatározottak szerint 2013. december 12-ig elkészül az Országos Megelőzési Program. Az OHT-t a környezetvédelmi miniszter terjeszti a Kormány elé és a Kormány dönt róla.

Az 53. §-hoz

A módosítás célja, hogy megteremtse annak lehetőségét, hogy összhangba kerüljön egymással a Ht. és a közszolgáltató hulladékgazdálkodási tevékenységéről és a hulladékgazdálkodási közszolgáltatás végzésének feltételeiről szóló kormányrendelet, és így egyértelművé váljon, hogy a közszolgáltatónak - az engedélyre vonatkozó kérelme részeként - milyen feltételek alapján kell benyújtania a közszolgáltatói hulladékgazdálkodási tervet.

Az 54. §-hoz

A módosító rendelkezés pontosítja a nyilvántartásba vételre vonatkozó szabályokat. Ennek értelmében az a kereskedő, közvetítő, aki vagy amely nem veszi birtokába a hulladékot, nyilvántartás alapján végzi e tevékenységét. A nyilvántartás határozott ideig, de legfeljebb 5 évig hatályos.

Az 55. §-hoz

A törvényre figyelemmel a Ht.-ben meg kell határozni, hogy a közszolgáltatók a hulladékgazdálkodási közszolgáltatási engedélyt határozott időre, de legfeljebb 10 évre szerezhetik meg. A további módosítások azt a célt szolgálják, hogy a módosítás tárgyát képező rendelkezések összhangba kerüljenek az értelmező rendelkezések közé beemelt új fogalmakkal. A módosítás lehetővé teszi azt is, hogy kormányrendeleti szintről törvényi szintre kerüljön annak szabályozása, amely szerint a környezetvédelmi hatóság képviselője a közúti közlekedés ellenőrzésére jogosult hatóság közreműködésével a hulladékszállítmányokat feltartóztathatja.

Az 56. §-hoz

A módosítás megteremti annak lehetőségét, hogy a környezetvédelmi hatóság a hulladékgazdálkodási engedélyhez vagy nyilvántartásba vételhez kötött tevékenységhez kapcsolódóan, ezen tevékenységek ellenőrzése után felügyeleti díjat szedjen. A felügyeleti díj a környezetvédelmi hatóság bevétele, amelyet a felügyeleti tevékenységével kapcsolatos működési költségeinek fedezetére használhat fel. Ennek összege hulladékgazdálkodási engedélyhez kötött tevékenységek esetében 40 000 forint, nyilvántartásba vételhez kötött tevékenység esetében 25 000 forint.

Az 57. §-hoz

A módosítás megteremti annak lehetőségét, hogy a rendeleti szintű szabályok és a törvényi szintű szabályok között összhang legyen. Mindezen túlmenően a módosítás a hulladékgazdálkodási bírság megfizetésének alapjául szolgáló tényállásokkal kapcsolatos szövegpontosításokat tartalmaz. A Ht. 86. § (2) bekezdését illetően a módosító rendelkezés célja, hogy a Ht. meghatározza, hogy a hulladékgazdálkodási bírság pontosan milyen bírságfajták alapján szabható ki.

Az 58. §-hoz

A módosító rendelkezés célja, hogy a törvény módosításával a jogalkotó megteremthesse annak lehetőségét, hogy a törvényt végrehajtó kormány- és miniszteri rendeletek hatálya valamennyi, az adott végrehajtási rendelet tárgyának, illetve hatályának megfelelő hulladékgazdálkodási tevékenységre kiterjedjen.

Az 59. §-hoz

A módosító rendelkezés célja, hogy az átmeneti szabályok egyértelmű rendelkezéseket tartalmazzanak arra vonatkozólag, hogy a közszolgáltatóknak 2013-ban milyen kötelezettségeket kell teljesíteniük ahhoz, hogy 2014. január 1-jével a működésükhöz szükséges valamennyi feltétellel rendelkezhessenek, és az új közszolgáltatási rendszer országosan egységes képet mutasson. Az átmeneti rendelkezések fontos szabályokat tartalmaznak a hulladékgazdálkodási közszolgáltatási tevékenység minősítéséről szóló törvénnyel való összhang megteremtése érdekében. Ennek megfelelően a közszolgáltatóknak először a hulladékgazdálkodási közszolgáltatási engedélyt, ezt követően az OHÜ által kiadott minősítő okiratot kell beszerezniük. Csak ezek birtokában vehetnek részt a közbeszerzési eljárásban, illetve köthetnek szerződést a települési önkormányzattal. 2014. január 1-jétől csak az a gazdálkodó szervezet végezhet hulladékgazdálkodási közszolgáltatást, amely hulladékgazdálkodási közszolgáltatási engedéllyel, az OHÜ által kiadott minősítő okirattal, valamint a települési önkormányzattal a törvény hatálybalépését követően megkötött érvényes hulladékgazdálkodási közszolgáltatási szerződéssel rendelkezik, kivéve azt a speciális esetet, amikor a Ht. hatálybalépésekor működő hulladékgazdálkodási közszolgáltatást ellátó gazdálkodó szervezetnek a települési önkormányzattal érvényes szerződése van. Ebben az esetben a közszolgáltatónak a megkötött szerződés időbeli hatályának lejártáig, de legkésőbb 2014. június 30-ig a hulladékgazdálkodási közszolgáltatást változatlanul el kell látnia. Az átmeneti rendelkezések azért tekintendők kiemelt jelentőségűnek, mert ezek tartalmazzák azokat a szabályokat, amelyekkel az új közszolgáltatási rendszerbe történő rugalmas és biztonságos átmenet biztosítható.

A hatályos Ht. közszolgáltató fogalma szerint a közszolgáltató hulladékgazdálkodási közszolgáltatási engedéllyel és minősítéssel rendelkező gazdálkodó szervezet, amely a települési önkormányzattal szerződést kötött. A törvény értelmében az új közszolgáltatási rendszer teljes átalakulásának 2013. december 31-ig kell végbemennie, és a minősítéssel, valamint a Ht. hatálybalépésekor még nem működő közszolgáltatóknak a közszolgáltatási engedéllyel csak 2014. január 1-jével kell rendelkezniük. Ebből következik, hogy a hatályos Ht. szerinti közszolgáltató fogalmi elemeinek a közszolgáltatók egységesen még nem tudnak maradéktalanul megfelelni. Ezért annak érdekében, hogy a Ht. közszolgáltató fogalma és a közszolgáltatás átalakulására vonatkozó átmeneti rendelkezések között összhang legyen, az átmeneti rendelkezések között rögzíteni kell, hogy 2013. december 31-ig közszolgáltatónak kell tekinteni azt a gazdálkodó szervezetet is, amely 2012. december 31-én közszolgáltatást látott el.

A 60-79. §-hoz

A módosítások stilisztikai, szövegezési, nyelvhelyességi, illetve a törvény többi rendelkezéseivel való összhang és egységes jogértelmezés megteremtését szolgáló pontosításokat tartalmaznak.