1993. évi XCIV. törvény indokolása

a kisajátításról szóló 1976. évi 24. törvényerejű rendelet módosításáról

-----STARTING---POINT---ALTALANOS--- 

Az egyes törvények és törvényerejű rendeletek hatályon kívül helyezéséről és módosításáról szóló 1990. évi XXII. törvény a tulajdonjog fokozott védelme és az alkotmányok elvekkel való összhang megteremtése érdekében módosította a kisajátításról szóló 1976. évi 24. számú törvényerejű rendeletet (a továbbiakban: Ktvr.). Az alkotmányos követelmények maradéktalan megvalósítása érdekében a Ktvr. további - alkotmányosság szempontból kifogásolható - rendelkezéseit a kisajátítással összefüggő jogszabályok egyes rendelkezéseinek hatályon kívül helyezéséről szóló 1992. évi XII. törvény 1. §-a helyezte hatályon kívül. A törvényhozás mellett az Alkotmánybíróság is hozzájárult a Ktvr. alkotmányosságának biztosításához: az 58/1991.(XI.8.) AB határozatával ugyanis megsemmisítette annak 20. §-át.

A Ktvr. újabb módosításának szükségességét nem alkotmányossági okok, hanem azoknak a gyakorlati gondoknak a felszámolása indokolja, amelyek elsősorban az ún. nyomvonalas létesítmények (így pl. autópályák, autóutak és országos közutak) építésével kapcsolatos kisajátítási ügyekben jelentkeztek. Az ún. egyszerűsített kisajátítási terv alapján folytatott eljárások lehetőségének megszüntetése - az említett beruházások megvalósítását célzó kisajátítások tervszerű lebonyolítása körében - önmagában is kedvezőtlen helyzetet teremtett. A szabályozás által támasztott újabb követelmények ugyanakkor tovább nehezítették, sőt nem egy esetben lehetetlenné is tették az adott - nemzetgazdasági szempontból esetleg igen jelentős - beruházás (mint pl. az M1 vagy az MO autópálya építése) tervezett időpontban való megkezdését. A kisajátítási eljárások elhúzódása miatt jelentős késedelmet szenvedhet az építési munkaterületnek a kivitelező részére történő átadása is.

A gyakorlatban tapasztalt anomáliák nemcsak komoly nemzetgazdasági kárt okozhatnak, de akár lehetetlenné is tehetik a jelzett beruházások kivitelezésének tervezését, megvalósításának ütemezését. Ennek elkerülése érdekében a törvényjavaslat (a továbbiakban: javaslat) rendelkezései - a kisajátítás alkotmányos elveinek sérelme nélkül, sőt azok kifejezett megóvása mellett - a kisajátítás folyamatának meggyorsítását és a beruházások tervezett határidőben való megkezdését akadályozó körülmények - lehetőség szerinti - kiküszöbölését célozzák.

-----STARTING---POINT---RESZLETES---

1. §-hoz

A Ktvr. 3. §-ának (1) bekezdése értelmében az ingatlan tulajdonjogát kisajátítással akkor lehet megszerezni, ha ez adásvétel útján nem lehetséges. Ez a szabály összhangban van azzal az alkotmányos rendelkezéssel, amely szerint a tulajdon kisajátítására - egyéb feltételek fennállása esetén is - csak kivételesen kerülhet sor. Az idézett követelmény alkalmazása során azonban gondot okoz, ha a megszerezni kívánt ingatlan tulajdonosa vagy más, a kisajátítás folytán egyébként kártalanításra jogosult személy elhalt, örököse pedig nem ismert vagy annak személye vitás. Ugyancsak problematikus a szerződéskötés, ha a tulajdonos vagy más kártalanításra jogosult ismeretlen helyen vagy tartósan külföldön tartózkodik, törvényes képviselője vagy ügyeinek vitelével megbízott más személy nincs, vagy az nem ismert, a jogosulttal való kapcsolatfelvétel pedig nehézségekbe ütközik. Gyakorta - különösen közös tulajdon esetén - előfordul, hogy maga a tulajdonjog, illetőleg a tulajdonostársak közötti tulajdoni arány kérdése is vitás. Az ilyen és ehhez hasonló esetekben nyilvánvalóan csak rendkívüli erőfeszítések, kutatómunka és időráfordítás árán, sőt adott esetben csak bizonyos jogi eljárások eredményeként volna lehetőség a kisajátítást megelőző adásvétel megkísérlésére. Problémát jelent ugyanakkor a gyakorlatban az is, hogy a kisajátítási ügyekben eljáró hatóságok az említett esetekben, de egyébként is, eltérő követelményeket támasztanak a kisajátítást kérőkkel szemben a szerződéskötés megkisérlését illetően. A javaslat ezért kiegészíti a hatályos szabályozást azoknak az esetköröknek az általános szabályhoz képest kiemelt felsorolásával, amelyekben a törvény rendelkezése alapján (ex lege) meghiúsultnak kell tekinteni az adásvételi szerződés megkötését. A tervezet ezáltal nemcsak a kisajátítási eljárás gyakorlatának egységesítése irányában tesz jelentős lépést, hanem mind a hatóságok, mind pedig az érdekelt felek számára egyértelműbbé teszi a kisajátítási eljárás kezdeményezésének feltételeit. Mindamellett ez a szabályozás - a bizonytalansági tényezők jelentős részének kiküszöbölésével - hatékony segítséget nyújthat a nyomvonalas létesítmények építésére irányuló beruházások késedelem nélküli megvalósításához.

2. §-hoz

A kisajátítási eljárások tapasztalatai alapján igény merült fel arra nézve, hogy a több ingatlant érintő, de a kisajátításukat illetően azonos célra irányuló, a jogalap tekintetében tehát azonos megítélés alá eső kisajátítási ügyekben egységes határozat szülessen. IIlymódon ugyanis a kisajátítási ügyekben eljáró hatóság - és ezáltal a közigazgatási határozatot jogorvoslat esetén felülvizsgáló bíróság is - egységesen, ugyanazon tények és adatok ismeretében, azonos elveket és szempontokat mérlegelve hozhatja meg döntését. Ezért a javaslat előírja, hogy az ilyen kisajátítási kérelmek tekintetében a hatóságnak egy eljárás keretében kell eljárnia és ebből következően - értelemszerűen - az összes érintett kisajátítási igény tekintetében együttesen kell határoznia.

3. §-hoz

A kisajátítási ügyek elhúzódása nemcsak az építési terület mihamarabbi birtokbavételét és a tervezett munkálatok határidőben való megkezdésének lehetőségét igénylő kisajátítást kérők, hanem a kisajátítással érintett ingatlanok tulajdonosainak érdekeit is sérti. Fontos követelmény, hogy ha a tulajdon tervezett kisajátításának megalapozottsága tekintetében kétely merül fel, az ezzel kapcsolatos bizonytalansági tényező minél hamarabb elháruljon, és mielőbb tisztázást nyerjen, hogy a tulajdonosnak számolnia kell-e a tulajdonjoga megszünésével, illetőleg a kisajátítást kérő kellő alappal számíthat-e az adott ingatlanra. A tulajdonjog védelme, a kisajátítási eljárással érintett ingatlanok megfelelő hasznosítása, az okszerű gazdálkodás követelménye feltétlenül szükségessé teszi, hogy a kisajátítási ügyek elbírálása - főként annak bírósági szakaszában - késedelem nélkül történjék. Ezért a javaslat előírja, hogy a kisajátítási perekben a kisajátítást kérő kérelmére soron kívül kell eljárni, a vitatott jogalap tekintetében pedg - ha a jogvita ebben a vonatkozásban elkülöníthető - közbenső ítélettel kell határozni.

-----STARTING---POINT---VEGE---