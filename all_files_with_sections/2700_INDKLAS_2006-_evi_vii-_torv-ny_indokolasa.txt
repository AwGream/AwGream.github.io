2006. évi VII. törvény indokolása

a Magyar Köztársaság ügyészségéről szóló 1972. évi V. törvény, valamint az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosításáról

-----STARTING---POINT---ALTALANOS--- 

Jelen törvény célja a Magyar Köztársaság ügyészségéről szóló 1972. évi V. törvénynek (a továbbiakban: Ütv.) és ügyészségi szolgálati viszonyról és az ügyészségi adatkezelésről szóló 1994. évi LXXX. törvénynek (a továbbiakban: Üsztv.) részleges, az ügyészségi szervezetrendszert és az ügyészségi vezetők jogállását érintő felülvizsgálata. A törvényben szereplő szervezeti módosítások - az ügyészségi nyomozó hivatalok önálló ügyészségekké, illetve központi nyomozó főügyészséggé szervezése - az 1998. évi XIX. törvénnyel (a továbbiakban: Be.) megállapított új büntetőeljárási kódex által átalakított feladatrendnek jobban megfelelő szervezet kialakítását célozzák, míg az Üsztv. módosítása az ügyészségi vezetői megbízatás megszűnésének szabályait bővíti ki. A törvény hozzájárul az ügyészi nyomozási és vádhatósági tevékenység korszerűbb és hatékonyabb ellátásához, és ezzel elősegíti a jogbiztonság erősítését is.

-----STARTING---POINT---RESZLETES---

Az 1-3. §-hoz

A új Be. a büntető igazságszolgáltatás hatékony és koherens működésének új rendszerét hozta létre. A változások érintik az ügyészségi nyomozás rendszerét is, amelyek a következőkkel jellemezhetők: egyrészt az ügyészség nem nyomozó hatóság, hanem a nyomozó hatóságokat irányító közvádló, másrészt az ügyész nyomozása ezért nem felügyelhető, harmadrészt amikor az ügyész nyomoz, a vádelőkészítést ügyészi minőségben maga teljesíti, negyedrészt közvádlóként megilleti a vádemelés, illetőleg a vádképviselet joga, s ezért valójában a hagyományos értelemben vett ügyészi szerepet a vádelőkészítéssel kibővítve végzi.

Az ügyészi nyomozás az ügyészi tevékenység olyan szakterülete, amelyben a vádelőkészítés egyik eleme, a saját nyomozás nyomatékosabb szerepet kap; a nyomozó ügyészeknek megyei, illetőleg helyi bírósági hatáskörbe tartozó ügyeket egyaránt nyomozniuk kell. Az ügyészi nyomozást is teljesítő ügyészeket tehát ügyészi mivoltuk hangsúlyozásával kell a testületbe integrálni. Az integráció legcélszerűbb módja a főügyészségi nyomozó hivatalok nyomozó ügyészségekké való átalakítása. A megyei (fővárosi) illetékességgel eljáró nyomozó ügyészségeket a megyeszékhelyi városi ügyészségek mellett önálló ügyészségként kell megszervezni, mert ellenkező esetben a helyi bíróság hatáskörébe tartozó ügyek nyomozása során a jogorvoslatok elbírálása a Legfőbb Ügyészség hatáskörébe tartozna a fellebbviteli főügyészségek helyett, s ezt indokolt elkerülni.

A Központi Ügyészségi Nyomozó Hivatal eddigi működése igazolta a felállításához fűzött várakozásokat, s az eddig is országos illetékességgel eljáró hivatalt - figyelemmel a Be. szabályaira - önálló főügyészséggé indokolt átszervezni. Emellett az ellátandó ügyek mennyiségére tekintettel célszerű az ügyészi közigazgatási jogi tevékenységnek a fővárosban és lehetőség szerint a megyékben egyetlen új - kizárólag ezzel foglalkozó - ügyészségbe való összevonása.

Mindezek az Ütv. módosítását igénylik, miután az jelenleg csak megyei főügyészségekről és Fővárosi Főügyészségről, illetőleg helyi (a megyékben városi, a fővárosban kerületi) ügyészségekről szól. Az így meghatározott szervezeti rendszerbe nem illeszthető a nyomozó ügyészség kategóriája. A törvény ezért egységesen ügyészségekről és főügyészségekről szól.

E szervezeti változtatásokkal összefüggésben indokolt javaslatot tenni az ügyészségi szervek alapításával és illetékességük megállapításával kapcsolatos köztársasági elnöki hatáskör kiváltására. Az Ütv. 1989 decemberében megállapított 19. § (1) bekezdésében foglalt rendelkezés szerint „[ü]gyészi szerv létesítését, megszüntetését és székhelyének áthelyezését a legfőbb ügyész előterjesztésére a köztársasági elnök rendeli el”. Az Ütv. ezen rendelkezése alkotmányellenes, mivel normatív aktus kibocsátására jogosítja fel a köztársasági elnököt, holott ilyen hatásköre az államfőnek minősített időszakon kívül nincsen. E helyzet megszüntetése érdekében a törvény a fellebbviteli főügyészségek, a főügyészségek és a területi katonai ügyészségek felsorolását az Ütv. mellékletébe illeszti, míg a helyi ügyészségek felsorolásáról a legfőbb ügyész utasítása rendelkezne.

A 4-7. §-hoz

A törvény az Üsztv.-nek az ügyészi szervezeten belül működő szakmai testületekre, az alkalmazottak jogállására vonatkozó rendelkezéseit a szervezeti változtatásokkal összhangban pontosítja, amely arra tekintettel szükséges, hogy az Üsztv. az ügyészi szervezet jelenlegi felépítéséhez igazodva szabályozza e kérdéseket.

A 8-9. és 11-14. §-hoz

A magyar jogfejlődés során minden esetben irányadó volt, hogy a bírák és az ügyészek, valamint más bírósági és ügyészségi alkalmazottak jogállásának a szabályozása - a két igazságszolgáltatási szervezet sajátosságai által indokolt eltérések kivételével - azonos vagy legalábbis hasonló legyen. Az elmúlt több mint száz év során a jogalkotás ezt a szabályozási elvet töretlenül megtartotta.

Ezt az elvet követve a törvény hasonló jogi helyzetet teremt a két szervezet csúcsán álló vezetőknél e tisztségük megszűnésével összefüggő áthelyezés esetére. Biztosítja, hogy ha a volt legfőbb ügyész, illetőleg helyettesei az ügyészség szervezetén belül kívánnak maradni, akkor a Legfőbb Ügyészségen vagy kérésükre alacsonyabb szintű ügyészségen más - lehetőleg vezető - ügyészi munkakörbe való áthelyezés mellett méltányos illetményre legyenek jogosultak. Az ügyészségi vezetők mellett minden ügyész jogállását érintő pontosítás, hogy a megbízatás megszűnésének okai kiegészülnének a választójog elvesztésével, összhangban azzal, hogy a választójog fennállása esetükben kinevezési feltétel. Hasonló jellegű korrekció valósulna meg a legfőbb ügyész helyettes megbízatásának a vagyonnyilatkozat-tételi kötelezettség elmulasztása miatti megszűnése tekintetében.

A 10. §-hoz

Az Európa Tanács Korrupció Elleni Államok Csoportja (GRECO), amelynek a Magyar Köztársaság is részese, a Magyarországról szóló 2003. évi országjelentésében - több más, azóta teljesített ajánlás mellett - ajánlást fogalmazott meg az ügyészségek, elsősorban a nyomozó hivatalok vezetői elmozdíthatóságának további garanciákhoz kötése érdekében. A GRECO országjelentésének ténymegállapító része az ügyészségi vezetők indokolás nélküli leválthatóságát, illetve az ügyészségi szakmai testületek beleszólási jogának hiányát kifogásolja.

Miután a GRECO ajánlása - a korrupcióellenes fellépés érdekében - tartalmilag megfelel az ügyészség szakmaiságának erősítéséhez fűződő érdeknek is, indokolt az ajánlás teljesítése oly módon, hogy az érdemben ne sértse az ügyészség hierarchikus irányítását. Erre tekintettel az Üsztv. törvény szerinti módosítása tartalmazza a kért garanciákat. A módosítás az ügyészségi vezetői kinevezés visszavonását továbbra sem köti indokoláshoz, ugyanakkor garanciaként az ügyészi tanács véleményének kikérését teszi kötelezővé.

A 15. §-hoz

A törvény a bírák jogállására vonatkozó szabályozás helyett a közszolgálati jogból merít szabályozási mintát, amikor a köztisztviselők jogállásáról szóló 1992. évi XXIII. törvény 71/A. §-a szerinti Köztisztviselők Napjához hasonlóan munkaszüneti nappá nyilvánítja az ügyészségi szolgálati viszonyban állók számára az Ügyészség Napjaként minden év június 10-ét. A dátum megemlékezés az első magyar ügyészi törvény, a királyi ügyészségről szóló 1871. évi XXXIII. törvénycikk kihirdetéséről.

-----STARTING---POINT---VEGE---

A 16. §-hoz

A törvény záró rendelkezésében a hatálybalépés rendezése és a teljes rendelkezések megállapítását nem igénylő szövegpontosítások mellett elvégzi a két módosítással érintett törvény korábbi módosításai tekintetében felmerült hatályon kívül helyezéseket is.

A 17. §-hoz

A rendelkezés a bírák jogállásáról és javadalmazásáról szóló 1997. évi LXVII. törvény (Bjt.) tekintetében megszünteti a ruházati költségtérítés felhasználásának számlával történő igazolására vonatkozó kötelezettséget, mert a személyi jövedelemadóról szóló 1995. évi CXVII. törvény 1. számú mellékletének 5.6. pontja alapján a bírót, az igazságügyi alkalmazottat, valamint az ügyészségi alkalmazottat törvény előírása alapján megillető ruházati költségtérítés 2004 . január 1-jétől adómentes.