1995. évi XLI. törvény indokolása

a büntető jogszabályok módosításáról

-----STARTING---POINT---ALTALANOS--- 

Az Országgyűlés a Gyermek jogairól szóló, New Yorkban, 1989. november 20-án kelt Egyezményt (a továbbiakban: Egyezmény) az 1991. évi LXIV. törvénnyel kihirdette. Az Egyezmény a Magyar Köztársaságra nézve 1991. október 7-én lépett hatályba.

Az Országgyűlés az Egyezmény és a magyar jogrendszer összhangjának megteremtésére több határozatában kötelezte a Kormányt. /47/1991. (IX. 15.) Ogy. hat. 55/1992. (X. 1.) Ogy. hat./

A büntető jogszabályok gyermek- és fiatalkorúakra vonatkozó rendelkezései alapvetően megfelelnek az Egyezmény követelményeinek, mivel e szabályok módosítása a korábban elfogadott nemzetközi dokumentumok hazai jogrendbe illesztése kapcsán már megtörtént. Így pl. a büntető jogszabályoknak az 1993. évi XVII. törvénnyel elvégzett módosítása számos bűncselekmény büntetési tételét megemelte, illetve több bűncselekménynél minősítő körülményként szabályozta azt az esetet, amikor a sértett gyermek- vagy fiatalkorú.

Léteznek azonban olyan jogszabályi rendelkezések, illetve vannak olyan - a jogalkalmazásban megnyilvánuló - hiányosságok, amelyek gátolják az Egyezmény követelményeinek gyakorlati megvalósulását. A Javaslat alapvetően azokat a módosításokat és kiegészítéseket tartalmazza, amelyek elősegítik az Egyezmény előírásainak érvényesülését.

-----STARTING---POINT---RESZLETES---

Az 1. §-hoz

Az Egyezmény 37. Cikkének b) pontja értelmében a gyermekkel szemben szabadságvesztés büntetés kiszabása csak végső eszközként és a lehető legrövidebb időtartammal alkalmazható.

A Javaslat ezen követelmény érvényesülése érdekében új rendelkezést vezet be a Büntető Törvénykönyvről szóló 1978. évi IV. törvénybe (Btk.): érintetlenül hagyva azt a rendelkezést, hogy a fiatalkorúval szemben büntetést akkor kell kiszabni, ha intézkedés alkalmazása nem célravezető, továbblép és kimondja: az intézkedések, illetve a büntetések közül előnyben kell részesíteni azokat, amelyek nem eredményeznek szabadságelvonást. Tehát a javítóintézeti nevelést meg kell, hogy előzze a megrovás és a próbára bocsátás, a végrehajtandó szabadságvesztést pedig a pénzbüntetés, az önálló mellékbüntetés és a szabadságvesztés próbaidőre történő felfüggesztése.

A Btk. 108. § (3) bekezdése azt hivatott biztosítani, hogy a fiatalkorú környezetéből történő kiemelésére - különösen szabadságvesztés végrehajtása céljából - csak kivételesen, végső esetben kerüljön sor.

A 2. §-hoz

A Btk. a fiatalkorúval szemben próbára bocsátás alkalmazását az általános szabályoknál szélesebb körben - bármely bűncselekmény elkövetése esetén - lehetővé teszi. Ugyanakkor a hatályos rendelkezések szerint a próbaidő tartama minden esetben egy év. A Javaslat az intézkedés alkalmazásának bővítését, a differenciáltabb elbírálás lehetőségét kívánja biztosítani, amikor a próbára bocsátás tartamát egy évtől két évig terjedően határozza meg, és azzal, hogy módot ad a próbaidő tartamának hónapokban történő meghatározására.

A 3. §-hoz

A Javaslat az Egyezmény 37. Cikkének b) pontjában foglaltakra is figyelemmel módosítja a Btk. 118. §-ában meghatározott javítóintézeti nevelés szabályait.

A javítóintézeti nevelés a hatályos rendelkezések szerint határozatlan idejű intézkedés, amely végsősoron addig tarthat, amíg a fiatalkorú tizenkilencedik életévét be nem tölti. Az intézkedés határozatlan tartama miatt az előzetes fogvatartásban töltött idő beszámítására sincs lehetőség.

Ezért a fiatalkorú számára - különösen akkor, ha előzetes letartóztatást töltött - sokszor előnyösebb, ha vele szemben rövid tartamú szabadságvesztést szabnak ki, mintha a bíróság javítóintézeti nevelést alkalmazna, , amelynek tartamába az előzetes letartóztatásban töltött idő nem számítható be.

A fiatalkorúval szemben a büntetési célok - így különösen a nevelési célok - eléréséhez a javítóintézeti nevelés rendszerint alkalmasabb, mint a szabadságvesztés.

Javítóintézeti nevelés alkalmazásakor a fiatalkorú kikerül ugyan eddigi környezetéből, de olyan intézetben helyezik el, ahol életkori sajátosságainak megfelelő oktatása-nevelése jobban biztosított, mint a szabadságvesztés végrehajtása során.

1. A Javaslat a javítóintézeti nevelést határozott idejű intézkedéssé alakítja át: tartamát - az intézkedés nevelő jellegére tekintettel - egy évtől három évig terjedően határozza meg.

2. A Javaslat új rendelkezéseket tartalmaz a javítóintézetből való ideiglenes elbocsátásról Általános szabályként rögzíti, hogy az ideiglenes elbocsátásra csak az intézetben eltöltött egy év után kerülhet sor. Az közömbös, hogy ezt javítóintézetben végrehajtott előzetes letartóztatásban, vagy javítóintézeti nevelésként tölti a fiatalkorú. A módosítás lehetővé teszi, hogy az ideiglenes elbocsátást megelőzően is elegendő idő álljon rendelkezésre a javítóintézeti nevelés céljainak megvalósulásához.

3. A Javaslat mellőzi a Btk. 118. §-ából az intézeti tanács javaslatára történő utalást. E tekintetben nem kíván változtatni a jelenlegi gyakorlaton, amely szerint az ideiglenes elbocsátásról a büntetés-végrehajtási bíró dönt, az előterjesztést pedig az intézeti tanács teszi. Az intézeti tanácsra vonatkozó rendelkezés azonban nem illeszkedik a Btk. szabályai közé, egyébként pedig a megfelelő szabályokat tartalmazza a büntetések és intézkedések végrehajtásáról szóló 1979. évi 11. törvényerejű rendelet (Bv.tvr.) 15. §-ának (2) bekezdése.

4. A Javaslat a Btk. 118. § (4) bekezdésében meghatározza, hogy mikor kötelező a javítóintézetből történt ideiglenes elbocsátás megszüntetése, és mely esetben mérlegelheti a bíróság a megszüntetést.

Az 4. §-hoz

A Javaslat 4. §-a a kimondja, hogy az a fiatalkorú, akivel szemben a vádemelést elhalasztották, pártfogó felügyelet alatt áll.

A 5. §-hoz

A javítóintézeti nevelés átalakítása határozott tartamú intézkedéssé, valamint a fiatalkorúakkal szemben alkalmazott büntetés vagy intézkedés Btk. 108. § (1) bekezdése szerinti célja megkívánja a Btk. 120. § (2) bekezdésében meghatározott összbüntetési rendelkezések kiegészítését.

A Javaslat ezért - meghagyva azt a szabályt, hogy javítóintézeti nevelés és szabadságvesztés találkozása esetén összbüntetésként a szabadságvesztést kell végrehajtani, melynek tartamát a bíróság legfeljebb egy évvel meghosszabbíthatja - kimondja, hogy a meghosszabbítás tartama a javítóintézeti nevelés hátralevő részét nem érheti el.

A 6. §-hoz

A javítóintézeti nevelés átalakítása határozott idejű intézkedéssé szükségessé teszi a több javítóintézeti nevelés elrendelésével kapcsolatos szabályok kialakítását.

Az összbüntetési rendelkezések között nem lehet az új szabályokat elhelyezni, mivel a javítóintézeti nevelés nem büntetés.

A Javaslat ezért a halmazati és összbüntetési szabályok után a Btk. új 120/A. §-aként írja elő, hogy több - még végre nem hajtott, vagy folyamatosan végrehajtandó - javítóintézeti nevelés elrendelésekor a fiatalkorúval szemben egységes intézkedésként javítóintézeti nevelést kell elrendelni.

A Javaslat az egységes intézkedésként elrendelt javítóintézeti nevelés alsó és felső határát az összbüntetés elveinek figyelembe vételével állapítja meg.

A Javaslat egységes intézkedésként alkalmazott javítóintézeti nevelésnél sem tartja megengedhetőnek, hogy a javítóintézeti nevelés tartama három évnél hosszabb legyen.

A 7. §-hoz

A határozott idejű javítóintézeti nevelésbe be kell számítani az előzetes fogvatartásban töltött időt.

Figyelemmel arra, hogy a javítóintézeti nevelés - az előzetes letartóztatáshoz hasonlóan - súlyos szabadságkorlátozással jár, a Javaslat akként rendelkezik, hogy az előzetes letartóztatás beszámításánál egy napi fogvatartás egy napi javítóintézeti nevelésnek felel meg.

A 8. §-hoz

Az Egyezmény 35. Cikke tiltja a gyermekek elrablását, eladását, illetve a gyermek-kereskedelmet.

E magatartások elkövetői a Btk. hatályos szabályai szerint is büntethetők kényszerítés, személyi szabadság megsértése, bizonyos feltételek mellett emberrablás, zsarolás, kiskorú veszélyeztetése, családiállás megváltoztatása, valamint nemi erkölcs elleni bűncselekmények miatt.

A hathatósabb büntetőjogi védelem érdekében azonban a Javaslat a Btk. 193. §-a szerinti családi állás megváltoztatása bűncselekményét súlyosabban rendeli büntetni, ha azt tizennyolcadik életévét be nem töltött személy adásvételével követik el.

A gyermek eladásával vagy megvásárlásával elkövetett családi állás megváltoztatásánál további súlyosabb büntethetőséget eredményez, ha gyógy- vagy nevelőintézet alkalmazottja foglalkozása körében, vagy a tizennyolcadik életévét be nem töltött személy nevelésére, felügyeletére vagy gondozására köteles személy követi el a bűncselekményt, illetve , ha a cselekményt üzletszerűen, vagy emberkereskedelemmel foglalkozó szervezet keretében valósítják meg.

A 9. §-hoz

A Javaslat az emberkereskedelem áldozatává vált kiskorú fokozott kiszolgáltatottságára tekintettel a Btk. 195. §-ában meghatározott kiskorú veszélyeztetése bűncselekményénél új, súlyosabban büntetendő tényállást vezet be.

A Javaslat két évtől nyolc évig terjedő szabadságvesztéssel rendeli büntetni azt a nagykorú személyt, aki adásvétel útján hozzá került kiskorút kényszermunkára, vagy züllött életmód folytatására bír rá, vagy rábírni törekszik.

A 10. §-hoz

A Javaslat 29. §-a a vétségi eljárás szabályainak a bírósági eljárásban való alkalmazása kizárását, valamint a tárgyalás mellőzésével történő elbírálást tiltó büntetőeljárási rendelkezéseket hatályon kívül helyezi. Ezzel lehetőséget teremt arra, hogy a vétségi eljárás szabályai a fiatalkorúval szemben a bírósági eljárásban is alkalmazhatóak legyenek.

A hatályon kívül helyezett szabályok tartalmaznak garanciális elemet, de esetenként ellentétbe kerülhetnek a fiatalkorú érdekeivel: a fiatalkorú a vétségek esetén is szembesülni kényszerül a külsőleg mindenképpen szigorúbb bűntetti eljárással, illetve magával a bírósági tárgyalással. Számos esetben pedig bonyolultabbá és hosszadalmasabbá teszik az eljárást, ami ugyancsak nem szolgálja a fiatalkorú érdekét.

1. A Javaslat 10. §-a kiegészíti a Be. 296. §-ának (1) bekezdését és úgy rendelkezik, hogy vétségi eljárásban a kijelölt bíró jár el.

A 11. §-hoz

A Javaslat a Be. 297. §-ának (2) bekezdését úgy módosítja, hogy a fiatalkorúak bírósága felnőtt terhelt ügyét is elbítálhatja.

A 12. §-hoz

Az Egyezmény 37. Cikkének d) pontja értelmében a szabadságától megfosztott gyermeknek joga van igen rövid idő alatt "jogsegély"-t igénybe venni. Az Egyezmény 40. Cikkének 2/b/II. pontja pedig már a bűncselekmény elkövetésével gyanúsított gyermek alapvető jogaként említi, hogy védelme előkészítéséhez a legrövidebb határidőn belül "jogsegély"-ben vagy más alkalmas segítségben részesüljön.

A gyakorlatban védő kirendelésére vagy meghatalmazására sokszor a büntetőeljárás későbbi szakaszaiban kerül sor, annak ellenére, hogy a Be. szabályaiból az következik, hogy a fiatalkorú ellen folyó büntetőeljárásban kezdettől fogva kötelező a védelem.

A Javaslat 12. §-ának rendelkezése, amely kimondja, hogy az alapos gyanú közlésével egyidejűleg köteles a hatóság védőt kirendelni a fiatalkorú részére, ha nincs meghatalmazott védője, hivatott biztosítani, hogy a védő attól az időponttól vegyen részt az eljárásban, amikor azt a fiatalkorúval szemben megindították.

A 13. §-hoz

Az Egyezmény 37. Cikkének b) pontja azt is kimondja, hogy a gyermek letartóztatása csak végső eszközként, a lehető legrövidebb időtartammal alkalmazható.

Magyarországon az elmúlt években sem csökkent az előzetes letartóztatásban levő fiatalkorúak száma, hosszabbodott a letartóztatásban töltött idő tartama, ugyanakkor a fogvatartás körülményei sok esetben nem felelnek meg a törvényi kívánalmaknak és a nemzetközi elvárásoknak. Bár a büntetőeljárásról szóló törvény és a büntetések és intézkedések végrehajtásáról szóló törvényerejű rendelet is szigorú elkülönítési szabályokat határoznak meg a fiatalkorú előzetes letartóztatottakra, a tárgyi és a személyi feltételek hiánya miatt mégis gyakran megsértik e rendelkezéseket.

Az előzetes letartóztatás közismerten rossz hatással van a fiatalkorúakra: tanulmányaik megszakadnak, addig megszokott környezetükből hirtelen egy teljesen zárt, bűnöző közegbe kerülnek.

1. A Javaslat 13. §-a a fiatalkorúakkal szemben alkalmazandó előzetes letartóztatás speciális feltételét egyértelműbbé teszi, amikor a bűncselekmény különös súlya helyett a bűncselekmény különös tárgyi súlyát kívánja meg.

A fiatalkorúak ügyeiben kialakult bírói gyakorlat nem egyértelmű a tekintetben,hogy a cselekmény különös súlya alatt mit kell érteni. A különös tárgyi súly megjelölés egyértelművé teszi, hogy az általános letartóztatási okok meglétén túl a cselekmény tárgyi súlyát kell vizsgálni.

A különös tárgyi súly megállapítható abban az esetben is, ha a fiatalkorú egyenként alacsonyabb büntetési tétellel fenyegetett bűncselekményeket követ el sorozatosan.

2. A Javaslat lehetővé teszi, hogy a fiatalkorúak előzetes letartóztatását javítóintézetben hajtsák végre.

Az előzetes letartóztatás végrehajtásának helyéről a bíróság határoz.

3. A fiatalkorú körülményeinek, valamint a gyanúsítás, illetve a vád tárgyának lehetséges változására tekintettel a Javaslat módot ad a bíróságnak arra, hogy az előzetes letartóztatás tartama alatt - az ügyész, a terhelt vagy a védő indítványára - megvál toztassa a végrehajtás helyét.

A 14. §-hoz

Az Egyezmény 40. Cikkének 2/b/III. pontja szerint a bűncselekmény elkövetésével gyanúsított gyermeknek joga van ahhoz, hogy ügyét ügyvédjének, valamint szüleinek vagy törvényes képviselőinek jelenlétében bírálják el.

1. A Javaslat az Egyezmény e követelményére, továbbá a 37. Cikk d) pontjára és a 40. Cikk 2/b/II. pontjára tekintettel - amelyek a védelemhez való jogot fogalmazzák meg - a Be. új 302/A. §-ának (1) bekezdésében kimondja, hogy a vádirat benyújtása előtt a kényszerintézkedésekkel kapcsolatos eljárásban (379/A - 379/B. §) a meghallgatás védő távollétében nem tartható meg. A védői jelenlét nemcsak a gyanúsított meghatalmazott védőjével biztosítható, amint arra a Javaslat 14. §-ának megfogalmazása is utal.

A Javaslat ezen rendelkezése hozzájárulhat ahhoz, hogy az a fiatalkorú, akinek letartóztatását indítványozták, ténylegesen gyakorolhassa a védelemhez való jogát. A védő is nyilván megalapozottabban tud érvelni, amikor jogorvoslati jogával él, ha jelen van a meghallgatáson.

2. A törvényes képviselőnek a jogai a büntetőeljárásban általában megegyeznek a védő jogaival. A törvényes képviselő jelenléte a fiatalkorú helyzetét jelentősen érintő eljárási cselekményeknél kívánatos, ezért a Javaslat kifejezetten előírja a törvényes képviselő értesítését a meghallgatásról.

A törvényes képviselő és a fiatalkorút ténylegesen ellátó nem minden esetben azonos, ezért a Javaslat a gondozó értesítését is előírja.

A 15. §-hoz

A Javaslat nemcsak a meghallgatáson való jelenlét lehetőségét kívánja biztosítani a törvényes képviselőnek és a gondozónak, hanem a felszólalás jogát is. Erről rendelkezik a Be. új 302/B. §-a.

A 16. §-hoz

Mivel a Be. új 302/A. §-a szerint (Javaslat 14. §) a vádirat benyújtása előtt a kényszerintézkedésekkel kapcsolatos meghallgatásról a törvényes képviselőt és a gondozót csak értesíteni kell, előfordulhat, hogy nem jelennek meg a meghallgatáson. Ilyen esetben is fontos érdek fűződik ahhoz, hogy a fiatalkorúval szemben alkalmazott, személyi szabadságot korlátozó kényszerintézkedésről a törvényes képviselő és a gondozó is értesüljön.

Ezért a Javaslat a Be. 303. §-át kiegészítve előírja, hogy a személyi szabadságot korlátozó kényszer intézkedésről szóló határozatot közölni kell a gondozóval is.

A 17. §-hoz

Az Egyezmény 40. Cikkének 3/b) pontja kimondja, hogy az Egyezményben részes államok "minden lehetséges és kívánatos esetben tegyenek intézkedéseket e gyermekek ügyének bírói eljárás mellőzésével való kezelésére, annak fenntartásával, hogy az emberi jogokat és a törvényes biztosítékokat teljes mértékben be kell tartani."

Tekintettel arra, hogy a megrovás szűk körben alkalmazható, a Javaslat a bírósági eljárás mellőzésének újabb módját vezeti be: a vádemelés elhalasztását.

A fiatalkorú helyes irányú fejlődése érdekében a vádemelés egy évtől két évig terjedő időre elhalasztható az öt évi szabadságvesztésnél nem súlyosabb büntetéssel büntetendő bűncselekmények miatt folytatott eljárásban, ha a vádemelés feltételei egyébként fenn állnak. A vádemelés elhalasztása - a feltételek megléte esetén is - lehetőség az ügyész számára, e tekintetben tehát diszkrecionális jog illeti meg.

Figyelemmel arra, hogy a fiatalkorú a vádemelés elhalasztásának tartama alatt a törvény erejénél fogva pártfogó felügyelet alatt áll, ezt az ügyész a vádemelés elhalasztását kimondó határozatában megállapítja.

A Javaslat szerint a vádemelés elhalasztását a sértettel, a feljelentővel és a magánindítvány előterjesztőjével is közölni kell. Így e személyek értesülnek a fiatalkorú ellen indult büntetőeljárás állásáról, és a bűncselekménnyel okozott kár megtérítése iránt az általuk szükségesnek tartott intézkedéseket megtehetik.

A Javaslat a megrovás mellett alkalmazott megszüntetés mintájára kötelezővé teszi a vádemelést, ha a nyomozás megszüntetésének egyéb okból nincs helye, amennyiben a vádemelést elhalasztása ellen a fiatalkorú panasszal élt. A Javaslat ezzel az emberi jogok és alapvető szabadságok védelméről szóló Európai Egyezmény 6. cikkében foglalt bírói döntéshez való jogot biztosítja.

Kötelező a vádemelés, ha a fiatalkorút a vádemelés elhalasztásának tartama alatt elkövetett bűncselekmény miatt elítélik, vagyis ha a bíróság bűnösségét megállapítja és büntetést szab ki vele szemben. Az intézkedések közül csak a javítóintézeti nevelés és a próbára bocsátás váltja ki az ügyész vádemelési kötelezettségét, mivel ezek olyan súlyú intézkedések, amelyek megkívánják a büntetőeljárás lefolytatását.

A 18. §-hoz

Amennyiben a vádemelés elhalasztásának tartama eredményesen eltelt, rendelkezni kell a nyomozás "lezárásáról". Ezért a Javaslat a Be. új 303/B. § (1) bekezdésében előírja az ügyésznek a nyomozás megszüntetését.

Szemben a Be. 141. §-ában írt általános szabállyal, ilyenkor az eljárás csak akkor folytatható, ha a fiatalkorút a vádemelés elhalasztásának tartama alatt elkövetett bűncselekmény miatt elítélik, vagy vele szemben a bíróság javítóintézeti nevelést vagy próbára bocsátást alkalmaz, illetve ha a fiatalkorú a pártfogó felügyelet magatartási szabályait a vádemelés elhalasztása idején súlyosan megszegi.

A 19. §-hoz

A Javaslat 19. §-a rendelkezik arról, hogy melyik bíróság illetékes a javítóintézetből való ideiglenes elbocsátás megszüntetésére abban az esetben, ha erről az újabb büntetőeljárásban alkalmazott büntetés vagy intézkedés miatt kell határozni.

A 20. §-hoz

A Javaslat 6. §-a rendelkezik több javítóintézeti nevelés találkozása esetén az egységes intézkedés alkalmazásáról. A Javaslat 20. §-a az egységes intézkedéssel kapcsolatos eljárásra az összbüntetésbe foglalásnak, illetve az utólagos összbüntetésbe foglalásnak a Be. 378. és 378/A. §-ában meghatározott szabályait rendeli értelemszerűen alkalmazni.

A 21. §-hoz

A Javaslat 29. §-a a Be-nek a javítóintézeti nevelés előzetes végrehajthatóságáról rendelkező 306. § (2) bekezdését és a Bv.tvr. 106. §-ának (1) bekezdését hatályon kívül helyezi.

Ezzel összhangban módosítja a Javaslat 21. §-a a Bv.tvr. 1. §-a (2) bekezdését.

Mivel a vádemelés elhalasztása esetén az ügyész állapítja meg, hogy a fiatalkorú pártfogó felügyelet alatt áll, ezért a Javaslat a Bv.tvr. 1. §-ának (2) bekezdésében kimondja, hogy a pártfogó felügyelet az ügyész határozata alapján is végrehajtható.

A 22. §-hoz

A Javaslat szerint a vádemelés elhalasztása esetén az ügyész állapítja meg, hogy a fiatalkorú pártfogó felügyelet alatt áll. Célszerű, hogy ilyen esetben a pártfogó felügyelet végrehajtásáról is az ügyész rendelkezzen.

Ezt mondja ki a Javaslat, kiegészítve a Bv.tvr. 3. §-át.

A 23. §-hoz

A Javaslat a Bv.tvr. 15. §-ának alcímét, valamint (1) és (2) bekezdését a Javaslat 3. §-ához igazítja, amikor a javítóintézeti nevelés folytatása helyett az ideiglenes elbocsátás megszüntetéséről rendelkezik.

A 24. §-hoz

A fiatalkorúak pártfogó felügyeletét a gyámhatóság látja el a mellette működő hivatásos pártfogó közreműködésével, ezért a Bv.tvr. 103. § (4) bekezdése szerint a pártfogolt jelentkezni köteles a gyámhatóságnál, illetve a hivatásos pártfogónál. E rendelkezést egészíti ki a Javaslat 24. §-ának (1) bekezdése, amikor vádemelés elhalasztása esetén - tekintettel arra, hogy a fiatalkorú ebben az esetben is pártfogó felügyelet alatt áll - előírja a jelentkezési kötelezettséget.

A Javaslat a vádemelés elhalasztása esetén az ügyészt jogosítja fel a külön magatartási szabályok előírására és ezek módosítására.

A 25. §-hoz

A Javaslat a Bv.tvr. 110. §-ának (1) bekezdését akként módosítja, hogy az a fiatalkorú, aki a javítóintézet rendjét ismételten és súlyosan megsérti, vagy újabb bűncselekményt követ el, illetve akinek az ideiglenes elbocsátását megszüntették, zárt jellegű intézeti részlegben helyezhető el.

A hatályos rendelkezések zárt jellegű intézeti elhelyezést tesznek lehetővé. Ilyen intézetek azonban nem működnek, a szigorúbb szabályok csak az intézeten belül kialakított részlegben alkalmazhatók.

A 26. §-hoz

A Javaslat 3. §-ában meghatározott új szabály szerint az ideiglenes elbocsátás tartama azonos a javítóintézeti nevelés hátralevő részével, de legalább egy év. Ebben az esetben az ideiglenes elbocsátás tartamának lejártával válik véglegessé, ezért erről külön rendelkezni nem kell.

Szükséges viszont kimondani, hogy az ideiglenes elbocsátás véglegessé válik, ha a fiatalkorú tizenkilencedik életévét betölti. Erről rendelkezik a Javaslatnak a Bv.tvr. 112. §-ának (2) bekezdését módosító 26. §-a.

A Javaslat a fiatalkorúak életkori sajátosságaira tekintettel nem engedi, hogy a tizenkilencedik évét betöltött személy tovább a javítóintézetben tartózkodjék. Ezért megszünteti azt a lehetőséget, hogy a bíróság ilyenkor az oktatási év végéig elrendelje a javítóintézeti nevelés folytatását.

A Javaslat 26. §-a a fenti szabályozásnak megfelelően módosítja a Bv.tvr. 112. §-ának (3) bekezdését.

A 27. §-hoz

A Javaslat 13. §-a szerint a fiatalkorú előzetes letartóztatását - a bíróság döntése alapján - javítóintézetben kell végrehajtani.

E módosításhoz kapcsolódva egészíti ki a Javaslat a Bv.tvr. 116. §-ának (1) bekezdését.

Az előzetes letartóztatás helyének megváltoztatását a gyanúsított és a védő mellett az ügyész is indítványozhatja.

A Javaslat a fogvatartó intézmény vezetőjének előírja, hogy értesítse az ügyészt, ha a végrehajtási hely megváltoztatását indokoltnak tartja.

A 28. §-hoz

A Javaslat az előzetes letartóztatás javítóintézetben történő végrehajtására általában a Bv.tvr-nek a javítóintézeti nevelés végrehajtására vonatkozó szabályait (VIII. Fejezet VIII. Cím) rendeli értelemszerűen alkalmazni. Kivételt képeznek azok az előírások, amelyek az előzetes letartóztatás kényszerintézkedés jellegéből adódóan nem alkalmazhatóak. Ilyenek: a javítóintézeti nevelés végrehajtásának felfüggesztésére, elhalasztására és félbeszakítására; a kimenőre, eltávozásra és szabadságra, valamint a tanulmányok folytatásához szükséges idő intézeten kívüli töltésére vonatkozó rendelkezések.

A Javaslat megengedi, hogy az előzetes letartóztatást javítóintézetben töltő fiatalkorút - kivételesen, a bíróság döntése alapján - legfeljebb öt napra, ideiglenesen büntetés-végrehajtási intézetben vagy rendőrségi fogdában helyezzék el.

Erre általában az egymást szorosan követő rendőrségi vagy ügyészségi kihallgatások esetén, illetve akkor kerülhet sor, ha a bíróság az ügyben több napos tárgyalást tűzött ki, ha a fiatalkorú szállítása a javítóintézet és a kihallgatás, illetve tárgyalás helye között a rövid időközök és a nagy távolság miatt nem oldható meg.

A Javaslat szerint a bíróságnak a tárgyalás előkészítése során az előzetes letartóztatásról szóló határozatáig az ügyész is jogosult dönteni a huszonnégy órát meg nem haladó tartamú ideiglenes elhelyezésről.

Az ügyész ilyenkor köteles értesíteni a bíróságot az

ideiglenes elhelyezésről.

-----STARTING---POINT---VEGE---

A 29. §-hoz

A Javaslat 29. §-a rendelkezik a törvény hatályba lépéséről. Az előzetes letartóztatás javítóintézetben történő végrehajtása feltételeinek biztosítása hosszabb időt igényel, ezért az erre vonatkozó rendelkezések később lépnek hatályba.

A Javaslat 29. §-a a büntető jogszabályok egyes rendelkezéseit hatályon kívül helyezi.

A fiatalkorú érdekeivel ellentétes a Be. 297. § (3) bekezdésének azon rendelkezése, melynek alapján az általános szabályok szerint illetékes bíróság jár el, ha a fiatalkorú és a felnőtt korú terhelt helyi bírósági hatáskörbe tartozó ügyének összefüggése miatt az ügyész - kivételesen - előtte emel vádat. Ebben az esetben nem a fiatalkorúak ügyésze, illetve a fiatalkorúak bírósága jár el.

A Javaslat ezért a Btk. 297. §-ának (3) és (4) bekezdését - és ebből adódóan a Btk. 306. §-ának (1) bekezdését is - hatályon kívül helyezi. Így a fiatalkorúak ügyeiben - a katonai büntetőeljárásra tartozó ügyek kivételével - minden esetben a fiatalkorúak bírósága jár el.

A Javaslat arra tekintettel, hogy a Btk. módosuló 118. §-ának (4) bekezdése minden, a javítóintézetből való ideiglenes elbocsátást megszüntető okot tételesen felsorol, a Bv. tvr. 15. §-ának (3) bekezdését hatályon kívül helyezi.

A Javaslat a 29. § (3) bekezdésben, a fiatalkorú jogainak és érdekeinek védelmében előírja a bíróságnak, hogy az előzetes letartóztatás végrehajtási helyéről - amennyiben a fiatalkorú az előzetes letartóztatás javítóintézetben történő végrehajtására vonatkozó rendelkezések hatályba lépésekor előzetes letartóztatásban van - a hatálybalépést követő harminc napon belül rendelkezzék.