2012. évi CXCVIII. törvény indokolása

a vízgazdálkodásról szóló 1995. évi LVII. törvény módosításáról

-----STARTING---POINT---ALTALANOS--- 

A törvény célja a Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozatban szereplő eljárásnak a vízkészletjárulék bevallási és fizetési eljárásának felülvizsgálata, az eljárások egyszerűbb, gyorsabb, ügyfélközpontúbb lefolytatásának megteremtése.

A törvény által a vízgazdálkodásról szóló 1995. évi LVII. törvényben (a továbbiakban: Vgtv.) eszközölt módosítások lényegesebb elemei:

- a vízkészletjárulékkal kapcsolatos kötelezettségek hatálya alá tartozó vízhasználók esetében a víztermelési bejelentkező adatlap elhagyásra kerül, mivel az adatok a hatóságnál már részben rendelkezésre állnak, részben pedig az első, továbbiakban teljesítendő adatszolgáltatással (bevallással) a hatóság birtokába kerülnek;

- a negyedéves befizetési kötelezettség körébe eső vízhasználók (ún. nagyfogyasztók) és az üzemi fogyasztók esetében a negyedik negyedéves nyilatkozattétel és külön befizetés elhagyásra kerül, illetve a negyedik negyedévre eső járulék megfizetésére az éves elszámolás keretében kerül sor.

-----STARTING---POINT---RESZLETES---

Az 1. §-hoz

A Vgtv. 15/C. § (2) bekezdésének módosítása pontosítja, hogy melyek azok a tevékenységek, amelyek mentesítést élveznek a vízkészletjárulék−fizetési kötelezettség alól, de ugyanakkor nyilatkozattételi és adatszolgáltatási kötelezettség hatálya alá tartoznak. Az adatszolgáltatás és az abból származó adatbázis fenntartása, kezelése elemi vízgazdálkodási érdek.

A Vgtv. 15/C. § (5) bekezdésének módosításával a bejelentkezési kötelezettség már csak az üzemi fogyasztókat terheli, a vízhasználókat nem; esetükben a bejelentkezés eltörlésre kerül.

A Vgtv. 15/C. § (6) bekezdésének módosítása érdemi változtatás nélkül egyértelműsíti, hogy mikor keletkezik a vízkészletjárulék fizetési kötelezettség, és az üzemi fogyasztók esetében mekkora vízmennyiség után fizetendő.

A 2. §-hoz

A Vgtv. 15/D. § (1)-(4) bekezdéseinek módosítása teremti meg a vízkészletjárulék fizetési és nyilatkozattételi rendjére vonatkozóan a negyedik negyedéves nyilatkozattétel és külön befizetés elhagyását.

A 3. §-hoz

A Vgtv. 15/E. §-ának módosításával rögzítésre kerül, hogy a vízhasználóknak és az üzemi fogyasztóknak mely időpontokhoz kötődően kell a nyilatkozattételi kötelezettségüket teljesíteniük az e célra szolgáló adatlapokon, valamint az (1c) bekezdés a közüzemi szolgáltatók részére nyilatkozattételi kötelezettséget ír elő annak érdekében, hogy az üzemi fogyasztók vízügyi hatóság felé történő adatszolgáltatásait megkönnyítse.

A 4. §-hoz

A Vgtv. 20. §-ának kiegészítése rendelkezik a nemzeti vagyonba tartozó vizek medrében elhelyezett mederhasználati vízilétesítmények üzemeltetőjének mederhasználati jogáról, amellyel - összhangban az ingatlan−nyilvántartásról szóló 1997. évi CXLI. törvény 16. § f) pontjával, amely alapján az ingatlan−nyilvántartásba kizárólag törvényi szintű rendelkezésen alapuló használati jog jegyezhető be - a mederhasználati jog ingatlan−nyilvántartási bejegyzése lehetővé válik.

Az 5. §-hoz

A jogszabály nyelvezetének közérthetősége érdekében két fogalmat pontosít.

A 6. §-hoz

A mederhasználati jog és a mederhasználati vízilétesítmény fogalmának meghatározását építi be a Vgtv.-be.

-----STARTING---POINT---VEGE---

A 7. §-hoz

A módosítás hatálybalépéséről rendelkezik.

Tekintettel arra, hogy az egyszerűsítés folyamán az összekapcsolt eljárás megszüntetésre kerül, a törvény a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény összekapcsolt eljárásra vonatkozó rendelkezését hatályon kívül helyezi.