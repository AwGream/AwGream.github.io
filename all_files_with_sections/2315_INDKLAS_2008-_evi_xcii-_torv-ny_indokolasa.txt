2008. évi XCII. törvény indokolása

egyes büntetőjogi tárgyú törvények módosításáról szóló 2008. évi XCII. törvény indokolása

-----STARTING---POINT---ALTALANOS--- 

A törvény terjedelmében kisebb változtatásokat tartalmaz, amelyek célja a vonatkozó büntetőjogi tárgyú törvények hozzáigazítása a bekövetkezett jogszabályváltozásokhoz, illetve megoldást nyújt a jogalkalmazásban felmerült egyes értelmezési problémákra.

Az Országgyűlés 2007. december 17-én elfogadta, így 2009. január 1-jén hatályba lép a bejegyzett élettársi kapcsolatról szóló 2007. évi CLXXXIV. törvény. E törvény a bejegyzett élettársnak a házastárssal azonos jogállást biztosít, amelyet a Btk.-ban is meg kell jeleníteni.

Az 1989. október 23-át megelőzően alkotott rendeleti szintű jogszabályok rendezéséről szóló 383/2007. (XII. 23.) Korm. rendelet 2008. július 1-jével hatályon kívül helyezte többek között a bűnügyi és igazságügyi tájékoztatásról szóló 10/1986. (IX. 1.) IM-BM együttes rendeletet, amely a fogvatartott nyilatkozattételére vonatkozóan tartalmazott szabályokat. A törvény azt a szükséges szabályozást teremti meg, amely a hivatkozott jogszabály hatályon kívül helyezéséből eredően - annak tárgykörét tekintve: véleménynyilvánítás szabadsága, sajtószabadság - törvényi szintű rendezést igényel a büntetések és intézkedések végrehajtásáról szóló 1979. évi 11. törvényerejű rendeletben (a továbbiakban: Bv. tvr.).

A törvény emellett rendelkezik az ideiglenes kényszergyógykezelés végrehajtásának szabályairól, tekintettel arra, hogy a Bv. tvr. még utaló szabályban sem rendelkezik annak végrehajtásról, azt jelenleg a kényszergyógykezelés és az ideiglenes kényszergyógykezelés végrehajtásáról, valamint az Igazságügyi Megfigyelő és Elmegyógyító Intézet feladatairól, működéséről szóló 36/2003. (X. 3.) IM rendelet szabályozza.

A törvény egyebekben olyan kisebb terjedelmű módosításokat tartalmaz, amelyek a jogalkalmazásban felmerült egyes problémákat oldják fel. Így kiegészíti a Büntető Törvénykönyvről szóló 1978. évi IV. törvényben (a továbbiakban: Btk.) foglalt összbüntetésre vonatkozó szabályokat, illetve pontosító változtatásokat hajt végre a Btk. 329/A. § szerzői vagy szerzői joghoz kapcsolódó jogok megsértése tényállása kapcsán.

-----STARTING---POINT---RESZLETES---

Az 1. §-hoz

Az összbüntetés célja, hogy az elítéltet olyan helyzetbe hozza, mintha a vele szemben kiszabott, több szabadságvesztés büntetés alapjául szolgáló cselekményeket egy eljárásban bírálták volna el, és halmazati büntetést szabtak volna ki vele szemben. Az összbüntetés jogintézménye az elérni kívánt célt akkor tudja elérni, ha az összbüntetésbe foglaláskor az összbüntetésbe foglalandó szabadságvesztések végrehajtása még nem fejeződött be. Ha az elítélt valamely szabadságvesztést már kitöltötte, nincs arra lehetőség, hogy a terheltet a bíróság olyan helyzetbe hozza, mintha ügyeit egy eljárásban bírálták volna el. Ez esetben ugyanis nem áll fenn ennek tényleges alapja, mert ha valamely szabadságvesztés végrehajtása befejeződött, akkor nem beszélhetünk több ügyről.

A törvény a fentebb kifejtetteknek megfelelően módosítja a Btk. 92. §-át, amely az összbüntetésbe foglalás szabályait állapítja meg. Az új szabályozás kiemeli, hogy csak végrehajtandó szabadságvesztések esetében lehet szó összbüntetésbe foglalásról, az azonban változatlanul irányadó, hogy amennyiben felfüggesztett szabadságvesztést kell utóbb végrehajtani, akkor azt az összbüntetésbe foglalás szempontjából a továbbiakban végrehajtandó szabadságvesztésnek kell tekinteni.

A 2. §-hoz

Az Országgyűlés a 2007. december 17-i ülésnapján elfogadta, így 2009. január 1. napján hatályba lép a bejegyzett élettársi kapcsolatról szóló 2007. évi CLXXXIV. törvény (a továbbiakban: Étv.). Az Étv. új családjogi fogalmat, a bejegyzett élettársi kapcsolat jogintézményét iktatja a magyar jogrendszerbe. Ezzel lehetővé teszi, hogy nemétől függetlenül minden nagykorú személy az élettársi kapcsolatát a nyilvántartásba bejegyeztethesse. A bejegyzett élettársi kapcsolat elsődlegesen polgárjogi-családjogi fogalom, arra általánosan a házasságról, a családról és a gyámságról szóló 1952. évi IV. törvény (a továbbiakban: Csjt.) rendelkezései alkalmazandók, ugyanakkor a hozzátartozói kapcsolatok kibővülése a büntetőjogi jogszabályokat is érinti.

A törvény 2. §-ának (2) bekezdése egyértelművé teszi, hogy ahol jogszabály a házastársakra, házaspárra vagy a házasságra vonatkozóan állapít meg jogokat vagy kötelezettségeket, azokat a szabályokat - törvény eltérő rendelkezésének hiányában - a bejegyzett élettársakra, illetve a bejegyzett élettársi kapcsolatra is megfelelően alkalmazni kell. Ugyanakkor az Étv. utaló szabálya az analógia tilalma alapján a büntetőjogi tárgyú törvényekre nem alkalmazható, így a bejegyzett élettársi kapcsolat jogintézményét a vonatkozó büntetőjogi szabályozásba is át kell emelni.

Az új családjogi viszony elsődlegesen a Btk. 137. §-ának 6. pontja szerinti értelmező rendelkezést érinti, amely a hozzátartozó fogalmát taxatív felsorolással határozza meg. A törvény - különös tekintettel arra, hogy több jogszabály is a Btk. értelmező rendelkezésére utal [a büntetőeljárásról szóló 1998. évi XIX. törvény (a továbbiakban: Be.), Sztv.] - a jelenlegi hozzátartozói kört kiterjeszti a bejegyzett élettárssal, az egyeneságbeli rokon bejegyzett élettársával, a bejegyzett élettárs egyeneságbeli rokonával és testvérével, valamint a testvér bejegyzett élettársával.

A 3. §-hoz

A törvény - a Btk. 137. § 6. pontjának módosításához írtaknak megfelelően - módosítja a Btk. 192. §-a szerinti kettős házasság tényállását, hiszen a Btk. értelmező rendelkezésein túl bizonyos Különös Részi tényállásokban a házassági kötelékhez hasonlóan a bejegyzett élettársi kapcsolatra is egyértelműen ki kell terjeszteni a büntetőjogi védelmet. Ennek érdekében a törvény az alábbi elkövetési magatartásokat állapítja meg:

- házasság fennállása alatt újabb házasság kötése,

- házasság fennállása alatt bejegyzett élettársi kapcsolat létesítése,

- házasságkötés házassági kötelékben levő személlyel,

- bejegyzett élettársi kapcsolat létesítése házassági kötelékben levő személlyel,

- házasságkötés bejegyzett élettársi kapcsolat fennállása alatt,

- bejegyzett élettársi kapcsolat fennállása alatt újabb bejegyzett élettársi kapcsolat létesítése,

- házasságkötés bejegyzett élettársi kapcsolatban álló személlyel,

- bejegyzett élettársi kapcsolatban álló személlyel újabb bejegyzett élettársi kapcsolat létesítése.

A Csjt. 7. §-ának az Étv.-vel módosított (1) bekezdése értelmében érvénytelen a házasság, ha a felek valamelyikének korábbi házassága vagy bejegyzett élettársi kapcsolata fennáll, ez alól természetesen kivételt képez, ha maguk a bejegyzett élettársak kötöttek egymással házasságot. Az Étv. 3. §-ának (1) bekezdése pedig megállapítja, hogy a bejegyzett élettársi kapcsolat megszűnik, ha az élettársak egymással házasságot kötnek. A házasságkötéssel tehát a korábbi bejegyzett élettársi kapcsolat a törvény erejénél fogva megszűnik, ebből következően ez az esetkör (ugyanazon személyek által bejegyzett élettársi kapcsolat után ugyanazon személyek közötti házasságkötés) nem tartozik a Btk. 192. §-a szerinti tényállás hatálya alá, ezt a törvény is egyértelművé teszi a kivételek meghatározásával.

A 4. §-hoz

A szerzői vagy szerzői joghoz kapcsolódó jogok megsértése (Btk. 329/A. §) tényállását legutóbb a 2007. évi XXVII. törvény módosította 2007. június 1-jei hatállyal. A módosítás célja többek között az volt, hogy egyértelműen tűnjön ki a jogalkalmazók számára a korábbihoz képest változatlan jogalkotói szándék, miszerint valamennyi szerzői és kapcsolódó jogi vagyoni jogi jogosultság megsértése (vagyis a kizárólagos jogok és a díjigények megsértése egyaránt) büntetendő e tényállás alapján, feltéve, hogy valamennyi egyéb tényállási elem megvalósul.

A vádhatóság értelmezése szerint a tényállás azonban továbbra sem alkalmas arra, hogy valamennyi, a szerzői jogról szóló 1999. évi LXXVI. törvényben (a továbbiakban: Szjt.) meghatározott díjigénnyel kapcsolatos jogsértés elleni fellépés alapjául szolgáljon. Erre tekintettel a törvény ismételten módosítja a tényállást, és most már kifejezetten úgy rendelkezik, hogy az engedélyezési jog nélkül fennálló bármely díjigény megsértését a szerzői vagy ahhoz kapcsolódó jog megsértésének kell tekinteni.

A Büntető Törvénykönyvről szóló 1978. évi IV. törvény szerzői vagy szerzői joghoz kapcsolódó jogok megsértése (Btk. 329/A. §) tényállása alapján az ügyészség nem jár el akkor, ha a cselekmény az ún. üres kép- és hanghordozók utáni jogdíjfizetés elmaradásában (pl. üres CD-k, DVD-k országba történő becsempészésében) nyilvánul meg. A meg nem fizetett díjak kiesése milliárdos károkat okoz a jogosultaknak és jelentős adóbevétel-kiesést generál, amely miatt feltétlenül indokolt a büntetőjogi szankcionálása.

A szerzői, vagy szerzői joghoz kapcsolódó jogok megsértése tényállása korábbi módosításának célja többek között éppen az volt, hogy egyértelmű legyen a jogalkalmazók számára a korábbihoz képest változatlan jogalkotói szándék. Eszerint valamennyi szerzői és kapcsolódó jogi jogosultság megsértése, vagyis a szerzői jogról szóló 1999. évi LXXVI. törvény alapján a szerzőt, illetve a kapcsolódó jogi jogosultakat megillető valamennyi kizárólagos jog és - további megkülönböztetés nélkül - az őket megillető valamennyi díjigény megsértése egyaránt büntetendő e tényállás alapján.

A jogalkalmazó szervek értelmezése azonban nem egységes abban, hogy a hatályos tényállás alkalmas-e arra, hogy valamennyi, átalány és nem átalányjellegű díjigénnyel kapcsolatos jogsértés elleni fellépés egységes alapjául szolgáljon. Erre figyelemmel a törvény 4. §-a módosítja a tényállást, és kifejezetten rögzíti, hogy az engedélyezési jog nélkül fennálló bármely díjigény megsértését is a szerzői vagy ahhoz kapcsolódó jog megsértésének kell tekinteni.

A törvény azonban így sem orvosolja teljes biztonsággal a tényállás értelmezésével kapcsolatos azon problémát, amely alapján az üres hordozókkal kapcsolatos díjfizetés - mint átalánydíj-fizetési kötelezettség - elmulasztása nem tekinthető szerzői jogi jogsértésnek, márpedig a Btk. 329/A. §-a szerint csak szerzői vagy kapcsolódó jog megsértése esetén valósul meg bűncselekmény.

Minderre tekintettel a módosítás értelmében a tényállás kiegészül egy új (2) bekezdéssel, amely a törvény eredeti szövege helyett nem azt mondja ki, hogy az engedélyezési jog nélkül fennálló bármely díjigény megsértése is a szerzői vagy ahhoz kapcsolódó jog megsértésének minősül, hanem kifejezetten rögzíti azt, hogy a szerzői jogban szabályozott két átalánydíj típusú díj megfizetésének elmulasztását is ugyanúgy kell szankcionálni, mint a szerzői vagy szerzői joghoz kapcsolódó jog megsértését. Eszerint bűncselekményt követ el az is, aki az Szjt. szerint a magáncélú másolásra tekintettel a szerzőt, illetve a kapcsolódó jogi jogosultat megillető üreshordozó-díj illetve reprográfiai díj megfizetését elmulasztja. Ez a kiemelés természetesen nem érinti azt, hogy a jogosultakat az Szjt. alapján megillető kizárólagos jogok, illetve a többi, nem átalányjellegű díj megfizetésének elmulasztása az (1) bekezdés szerint szankcionálandó, ha az ott megjelölt többi tényállási elem is megvalósul.

Az 5-7. §-hoz

Az 1989. október 23-át megelőzően alkotott rendeleti szintű jogszabályok rendezéséről szóló 383/2007. (XII. 23.) Korm. rendelet 2008. július 1-jével hatályon kívül helyezte a jogrendszerből a bűnügyi és igazságügyi tájékoztatásról szóló 10/1986. (IX. 1.) IM-BM együttes rendeletet. Erre figyelemmel a törvény megteremti azt a szabályozást, amely a hivatkozott jogszabály hatályon kívül helyezése miatt - annak tárgykörét tekintve - törvényi szintű rendezést igényel a büntetések és intézkedések végrehajtásáról szóló 1979. évi 11. törvényerejű rendeletben (Bv. tvr.).

Az elítélt sajtó útján történő nyilatkozattétele alapvető szabályainak rendezésére a jogalkotó már tett kísérletet a Bv. tvr. módosításával. Az Alkotmánybíróság a köztársasági elnök indítványára az Országgyűlés által elfogadott, de még ki nem hirdetett törvénnyel kapcsolatosan a 13/2001. (V. 14.) AB határozatában megállapította, hogy a Bv. tvr.-t módosító, az Országgyűlés 2000. december 5-i ülésnapján elfogadott törvény 1. §-ával beiktatott 37/B. §-ának (1) bekezdéséről, továbbá a 2. §-ával beiktatott 118. §-a (6) bekezdésének és a 3. §-ának (2) bekezdésével módosított 122. §-a (3) bekezdésének a 37/B. §-ra utaló részéről megállapítja: alkotmányellenes az elítélt, az előzetesen letartóztatott, illetve az elzárást töltő elkövető sajtó útján történő nyilatkozattételének korlátozhatósága a közbiztonság, mások jóhírneve vagy személyhez fűződő jogainak védelme, a bűnözés megelőzése, a szolgálati titok és egyéb bizalmas adat közlésének megakadályozása érdekében.

A jogalkotó e tárgykörben az Alkotmánybíróság határozatát követően újabb törvényi szabályozást nem hozott. A bűnügyi és igazságügyi tájékoztatásról szóló 10/1986. (IX. 1.) IM-BM együttes rendelet hatályon kívül helyezésével azonban ismételten aktuálissá vált a szabályozás felülvizsgálata és az alkotmányos kereteknek megfelelő kialakítása. A törvény az Alkotmánybíróság határozatában foglaltak szerint alakítja ki a szükséges szabályozást.

Az Alkotmánybíróság 13/2001. (V. 14.) AB határozatában a következők szerint foglalt állást a kérdésben. „... Az Alkotmánybíróság e határozatokban is megfogalmazott felfogása szerint minden alkotmányos alapjog tekintetében fontos kérdés, hogy azokat lehet-e, illetve milyen feltételekkel lehet megszorítani, korlátozni. A véleménynyilvánítási szabadság és a sajtószabadság esetén ez a kérdés kiemelt jelentőséget kap, mivel ezen szabadságok a demokratikus társadalom alapvető értékei közé tartoznak. A szabad véleménynyilvánítás jogának kitüntetett szerepe ugyan nem vezet arra, hogy ez a jog korlátozhatatlan lenne, de mindenképpen azzal jár, hogy a szabad véleménynyilvánításhoz való jognak valójában igen kevés joggal szemben kell csak engednie. A véleménynyilvánítási szabadság - mint alkotmányos alapjog - magas értéktartalmából következik, hogy a korlátozás alapjául szolgáló érdeksérelemnek különösen súlyosnak kell lennie.

A szabad véleménynyilvánításhoz való jog a véleményt annak érték és igazságtartalmára tekintet nélkül védi. A véleménynyilvánítás szabadságának külső korlátai vannak csak addig, amíg egy ilyen alkotmányosan meghúzott külső korlátba nem ütközik, maga a véleménynyilvánítás lehetősége és ténye védett, annak tartalmára tekintet nélkül. Az Alkotmány a szabad kommunikációt - az egyéni magatartást és a társadalmi folyamatot - biztosítja. Az egyéni véleménynyilvánítás, a saját törvényei szerint kialakuló közvélemény, és ezekkel kölcsönhatásban a minél szélesebb tájékozottságra épülő egyéni véleményalkotás lehetősége az, ami alkotmányos védelmet élvez.

Az alkotmányos alapjogok között vannak olyanok, amelyeket a fogvatartás végrehajtása egyáltalán nem érinthet. Ilyen pl. az élethez és az emberi méltósághoz való jog. A fogvatartás lényegéből következően kizárt a személyi szabadság, a szabad mozgás és a tartózkodási hely szabad megválasztásának joga. A végrehajtás által nem érintett és a végrehajtás lényege miatt szükségképpen kizárt jogok között helyezhetők el a fogvatartás során továbbélő, de módosuló alapjogok. A véleménynyilvánítási szabadság ezek közé, a büntetés-végrehajtás során továbbélő, de a büntetés-végrehajtás ténye és körülményei miatt szükségképpen módosuló alapjogok közé tartozik. A fogvatartás végrehajtása miatti alapjog-korlátozás alkotmányosságát az Alkotmánybíróság jelen ügyben is a gyakorlatában kialakított, az ún. szükségességi teszt alapján ítéli meg. [...]

A fogvatartottak véleménynyilvánítási szabadsága korlátozhatóságának megítélésénél az Alkotmánybíróság figyelemmel volt az Egyesült Nemzetek Szervezete intézményeinek keretében kialakított, a fogvatartottak bánásmódjára vonatkozó minimális standard szabályok és az Európa Tanács Miniszteri Bizottságának ajánlásaira is. Az ezek alapján megfogalmazott európai büntetés-végrehajtási politika alaptételei közé tartozik, hogy a fogvatartás körülményeit - a biztonsági igények által behatárolt módon - közelíteni kell a szabad élet körülményeihez. A szabadságvesztés büntetés végrehajtása a büntetés jellegéből következően természetesen több alapjogot érint, a jogok korlátozása során azonban törekedni kell a társadalom védelme érdekében feltétlenül szükséges, minimális mértékre. [...]

Nem sérti a véleménynyilvánítás szabadságát és a sajtószabadságot önmagában az, hogy a fogvatartottaknak a médiával való kapcsolata szabályozás és ellenőrzés alatt áll. A fogvatartás alapjául szolgáló büntetések: a szabadságvesztés-büntetés és az elzárás, illetve a büntetőeljárási kényszerintézkedés: az előzetes letartóztatás okához és lényegéhez nem csupán a személyes szabadságtól, a mozgásszabadságtól való megfosztás tartozik, hanem a külvilággal való érintkezés szabályozásának szükségessége és ellenőrzésének esetenkénti vagy folyamatos lehetősége is. Más kérdés, hogy az ellenőrzés egyes esetekben (pl. a védővel való kapcsolatban) sajátos elbírálást igényel.

A fogvatartott véleménynyilvánítási szabadságának módosulása, a fogvatartott és a média kapcsolatának sajátossága a fogvatartottak és a társadalom szabad tagjainak tényleges helyzetében meglévő - természetesen az előbbiek jogsértő magatartására, illetve e magatartás alapos gyanújára visszavezethető - valóságos eltérésen alapszik. A fogvatartást végrehajtó szervezetnek a feladatai által meghatározott intézményi, működési és biztonsági érdekei megkívánják és szükségessé teszik a fogvatartott és a média közötti kapcsolat bizonyos fokú ellenőrzését, aminek menetében a büntetés-végrehajtási szervezet tagja megismeri a nyilvánosságnak szánt közlés, információ tartalmát. A véleménynyilvánítási szabadságnak és a sajtószabadságnak magas alkotmányos értékéből azonban az következik, hogy az így megismert tartalmú közlés csak akkor legyen visszatartható, amikor annak a nyilvánosságra kerülése súlyos következményre vezetne.”

A törvény úgy módosítja a Bv. tvr. 36. §-a (5) bekezdésének c) pontját, hogy egyértelművé teszi, az elítélt a nyilatkozattételi jogát csak ellenőrzés mellett gyakorolhatja. A vélemény nyilvánosságra hozatala kizárólag a nemzetbiztonság védelme, államtitok közlésének megakadályozása, illetőleg bűncselekmény közvetlen veszélyének fennállása esetén, annak megakadályozása, valamint a büntetés-végrehajtási intézet rendje és biztonsága érdekében korlátozható. Korlátozás alatt értve azt, hogy ez nem a nyilatkozattétel teljes megtagadását jelenti, hanem azt, hogy maga a nyilatkozattétel, illetve a nyilatkozat közzététele engedélyezésre került, de annak közzététele - a fentebb említett okok miatt - megtagadható. Mivel a korlátozás szigorú értelemben megszakítást jelent, ezért a törvény rendelkezései alapján egyértelmű, hogy a nyilatkozattételre nem adható olyan tartalmú engedély, miszerint az csak korlátozottan, bizonyos részek elhagyásával tehető meg.

Az Alkotmánybíróság álláspontja szerint a nemzetbiztonság körébe sorolható érdekek súlyát és fontosságát mérlegelve az alapjog-korlátozás nem tekinthető aránytalannak, miként az államtitok nyilvánosságra kerülésének megakadályozása érdekében tett korlátozás sem. Viszont szolgálati titok védelme érdekében a korlátozás csak akkor fogadható el, ha a közlés a szolgálati titoksértés bűncselekményét valósítaná meg. Az Alkotmánybíróság határozatában a büntetés-végrehajtási intézet rendjére és biztonságára alapított korlátozás tekintetében alkotmányos elemzést nem végzett, mivel a köztársasági elnök nem fogalmazott meg alkotmányossági aggályokat, de azt olyan értéknek tekinti, amely a jogállami büntetőhatalom érvényesítésnek és a büntetés-végrehajtásra háruló feladatok teljesítésének feltétele.

A bűncselekmény megvalósulása, illetőleg az arra való felhívás megelőzéséhez fontos állami, társadalmi és egyéni érdek fűződik, az Alkotmánybíróság megítélése szerint a fogvatartottak esetében, miként a szabadon lévők esetében is csak a bűncselekmény elkövetésének vagy az erre való felhívás nyilvánosságra kerülésének megakadályozására adható felhatalmazás, a korlátozás jogalapjaként a bűnmegelőzés céljából általánosságban nem. A bűncselekmény elkövetésének megakadályozása ezen túlmenően mind a büntetés-végrehajtás, mind pedig az ügyész és a bíróság kötelezettsége, hiszen a közlés tartalmát a fogvatartott és a média közötti kapcsolat ellenőrzése során maguk a büntető hatalom gyakorlására jogosított és kötelezett hatóságok ismerik meg.

Az Alkotmánybíróság határozatában ugyanakkor azt is egyértelművé teszi, hogy az előzetes letartóztatás okának és céljának alapján elfogadható az előzetesen letartóztatott és a média közötti kapcsolatfelvétel korlátozása, de kizárólag abban az esetben, ha a büntetőeljárás eredményességének, vagy a fogvatartó intézmény rendjének és biztonságának veszélyeztetése megállapítható. Erre tekintettel a törvény 118/A. §-ának (3) bekezdése sem utal vissza a 36. § (5) bekezdésének c) pontjában meghatározott indokokra - kiegészítve azt a büntetőeljárás eredményessége érdekében történő korlátozással -, hanem csak a fenti két esetre korlátozza a kapcsolatfelvétel korlátozhatóságát.

A törvény által beiktatott 36/C-36/D. §-ok egyértelmű eljárási rendet hoznak létre a tekintetben, hogy a nyilatkozattétel engedélyezése vagy megtagadása a büntetés-végrehajtás országos parancsnokának hatáskörébe tartozik. Ugyanakkor a büntetés-végrehajtási intézet parancsnoka (vagy az általa kijelölt személy) ellenőrzi azt, hogy a nyilatkozattétel nem sérti-e a 36. § (5) bekezdésének c) pontjában meghatározott valamely érdeket. Amennyiben igen, úgy a nyilatkozat közzététele megtagadható, ami - tekintettel arra, hogy az országos parancsnok hatáskörébe tartozik - a gyakorlatban azt jelenti, hogy az intézet parancsnoka jelzi ezt az országos parancsnoknak, akinek döntésére az általános szabályok vonatkoznak [36/C. § (2) bekezdés].

Figyelembe véve azt, hogy az országos parancsnok a nyilatkozattétel engedélyezéséről vagy megtagadásáról dönt, valamint hogy korlátozott tartalmú nyilatkozat megtételére engedély nem adható, egyértelmű, hogy a nyilatkozattétel megszakítására az intézet parancsnoka jogosult.

A törvény által beiktatott 36/E. § a nyilatkozat közzétételére vonatkozóan állapít meg szabályokat. E szerint a közlésre szánt anyag közzétételéhez az országos parancsnok engedélye szükséges. Amennyiben nem engedélyezi a közzétételt, úgy a közlésre szánt anyagot vissza kell tartani. Ezen döntés ellen az elítélt, védője, illetve jogi képviselője fellebbezést nyújthat be a büntetés-végrehajtási bíróhoz. Ha a büntetés-végrehajtási bíró döntésével az országos parancsnok határozatát helybenhagyja, akkor a közlésre szánt anyagot haladéktalanul meg kell semmisíteni.

Megemlítendő, hogy az Alkotmánybíróság - fentebb többször idézett határozata - a törvényhozó mérlegelési körébe tartozónak tekinti, hogy a sajtóra önálló fogalmi meghatározást ad, vagy pedig utal más törvényben meghatározott fogalomra. A törvény nem ad önálló fogalmi meghatározást, hanem a meglévő törvényi szintű jogszabályokra utalással határozza meg azt, hogy a fogvatartott nyilatkozatának hol és milyen módon való közzétételére vonatkozik a szabályozás.

A 8. §-hoz

Az ideiglenes kényszergyógykezelés végrehajtásának részletszabályait a kényszergyógykezelés és az ideiglenes kényszergyógykezelés végrehajtásáról, valamint az Igazságügyi Megfigyelő és Elmegyógyító Intézet feladatairól, működéséről szóló 36/2003. (X. 3.) IM rendelet határozza meg. A Bv. tvr. nem tartalmaz rendelkezést arról, hogy a kényszerintézkedést miként kell végrehajtani. A törvény ezt a hiányt pótolja, amikor utaló rendelkezés formájában rendezi az ideiglenes kényszergyógykezelés végrehajtásának szabályait.

Az ideiglenes kényszergyógykezelésre utalt beteg jogai védelmének érdekében törvény mondja ki azt, hogy ha a kényszerintézkedés feltétele nem áll fenn, vagyis az érintett nem elmebeteg, az Intézet főigazgató főorvosa haladéktalanul előterjesztést tesz az ideiglenes kényszergyógykezelés megszüntetése érdekében a rendelkezésre jogosultnak. Az ideiglenes kényszergyógykezelés megszüntetésére az azt elrendelő bíróság, illetve a vádemelésig az ügyész is jogosult.

A 9. §-hoz

A törvény által beiktatott a Bv. tvr. 118/A. § az előzetesen letartóztatott személyek nyilatkozattételi jogát szabályozza úgy, hogy a nyilatkozattétel, illetve a közzététel engedélyezésére és megtagadására a Bv. tvr. jelen módosítással beiktatott 36/C-36/E. §-iban foglalt rendelkezéseket bizonyos eltérésekkel kell alkalmazni. A szabályozás két kérdésben tér el jelentősen az ott meghatározott (általános) szabályoktól:

Az előzetesen letartóztatott személy esetében - ahogy az a fentiekben, a 13/2001. (V. 14.) AB határozat nyomán kifejtésre került - csak a büntetőeljárás eredményessége, vagy a fogvatartó intézmény rendjének és biztonságának veszélyeztetése megállapíthatósága esetén van lehetőség a nyilatkozattétel korlátozására.

Nem az országos parancsnok dönt a közlésre szánt anyag engedélyezéséről vagy megtagadhatóságáról, hanem javaslatot készít a vádirat benyújtásáig az ügyésznek, azt követően a bíróságnak. Ennek értelmében az engedélyezésről vagy megtagadhatóságról az ügyész, vagy a bíróság - egyesbíróként - dönt. A végzés ellen benyújtott fellebbezést pedig a nyomozási bíró vagy a megyei (fővárosi) bíróság másodfokú tanácsa tanácsülésen bírálja el.

Tekintettel arra, hogy a 118/A. § (9) bekezdése egyértelműen kimondja, hogy az ügyész és a bíróság eljárására egyebekben a büntetőeljárásról szóló törvény szabályai irányadóak, így a határidőkre, a végzés kézbesítésre vagy a végzéssel szemben fellebbezésre jogosultakra vonatkozó szabályokat megfelelően kell alkalmazni.

A törvény által beiktatott 118/A. § (10) bekezdés szerinti értelmező rendelkezés bevezetése amiatt indokolt, mert az előzetes letartóztatás főszabály szerint büntetés-végrehajtási intézetben hajtható végre [Bv. tvr. 116. § (1) bekezdés], azonban maga a Bv. tvr. is több kivételt tesz ezen főszabály alól: fiatalkorú előzetes letartóztatását javítóintézetben kell végrehajtani [Bv. tvr. 116. § (1) bekezdés 2. fordulat], emellett a nyomozás befejezéséig rendőrségi, az eljárás befejezéséig az erre kijelölt katonai fogdában is végrehajtható [Bv. tvr. 116. § (3) bekezdés]. Ezekben az esetekben ennek az intézménynek a rendjét és biztonságát kell szem előtt tartani a közlésre szánt anyag engedélyezése vagy megtagadhatósága esetén.

A 10. §-hoz

A törvény egy utaló szabállyal rendelkezik az elzárásukat töltő személyek nyilatkozattételi jogának, gyakorlásáról: az általuk közlésre szánt anyag korlátozására és engedélyezésre a törvény által beiktatott Bv. tvr. 36/C-36/E. § szabályait kell alkalmazni. Ezen §-ok indokolásánál leírtak az elzárásukat töltők esetében is irányadók.

A 11. §-hoz

A törvény által beiktatott felhatalmazó rendelkezés alapján a büntetés-végrehajtásért felelős miniszter a szabálysértési szabályozásért felelős miniszterrel együttesen rendeletben szabályozza azokat a részletszabályokat, amelyekről a büntetés-végrehajtási intézetben szabadságvesztés büntetését töltő, az előzetesen letartóztatott, vagy elzárását töltő személy nyilatkozattételi jogának gyakorlásával kapcsolatban rendelkezni kell, azonban ezeket nem indokolt törvényi szinten megtenni. Így a nyilatkozattétel ellenőrzési valamint a közlésre szánt anyag visszatartási rendjét, a sajtó képviselőjének a büntetés-végrehajtási intézet területére történő belépésének és az intézetben tartózkodásának részletes szabályait.

A 12. §-hoz

A Be. 74. §-ának (5) bekezdése szerint az elővezetéssel, valamint a külön jogszabályban meghatározott rendőri kíséréssel okozott költség nem bűnügyi költség, e költség megtérítésére külön jogszabály irányadó. A Be. az eljárás rendjének biztosításáról szóló rendelkezések között meghatározza az elővezetés fogalmát, és részletes szabályozást tartalmaz annak végrehajtásáról, nem rendelkezik azonban a rendőri kísérésről, mint önálló intézkedési formáról.

Az elővezetés és a rendőri kísérés végrehajtásával felmerült költség megtérítéséről szóló, a büntetőeljárásról szóló 1973. évi I. törvény 404. §-ának (1) bekezdés g) pontjában, a szabálysértésekről szóló 1968. évi I. törvény 118. §-ának (2) bekezdésében, valamint a rendőrségről szóló 39/1974. (XI. 1.) MT rendelet 15. §-ában foglalt felhatalmazás alapján - az államigazgatási eljárás általános szabályairól szóló 1981. évi I. törvény 89. §-ának (1) bekezdésére és a polgári perrendtartásról szóló 1952. évi III. törvény 185. §-ának (1) bekezdésére figyelemmel - a legfőbb ügyésszel és a Minisztertanács Tanácsi Hivatalának elnökével egyetértésben kiadott 2/1986. (IV. 21.) BM-IM-PM rendelet sem határozza meg a kísérés fogalmát, szabályait.

Azt, hogy mit kell érteni rendőri kísérés alatt, a Be. 73. §-ának (3) bekezdésében foglaltak, a Rendőrségről szóló 1994. évi XXXIV. törvény (a továbbiakban: Rtv.) 33. §-a (1) bekezdésének b) pontja, valamint a gyakorlati tapasztalatok alapján lehet tudni, a kísérést egyetlen jogszabály sem határozza meg, mint önálló rendőri intézkedést.

Az elővezetést a Be. 162. §-ának (3) bekezdése alapján a rendőrség hajtja végre az Rtv. 34. §-szerint, az általa nyomozott ügyben az illetékességi területén eljáró más nyomozó hatóság is végrehajthatja, ezért a Vám- és Pénzügyőrség is hajthat végre elővezetést, e körben megjegyzendő, hogy e tevékenység szabályait a Vám- és Pénzügyőrségre nézve nem tartalmazzák a jogszabályok.

Az elfogatóparancs kibocsátását követően elfogott terheltet a rendőrség állítja elő az elfogatóparancsban meghatározott bíróság, ügyész, illetőleg nyomozó hatóság elé, a Be. 73. §-ának (3) bekezdése, valamint az Rtv. 33. §-ában meghatározottak szerint eljárva.

A kifejtettek miatt célszerű a Be. rendelkezéseit és az Rtv. rendelkezéseit összhangba hozni. Ezért a kísérés helyett a Be. 73. §-ának (3) bekezdésében és az Rtv. 33. §-ában meghatározott fogalmaknak megfelelően módosítani kell a Be. 74. §-ának (5) bekezdését.

A Be. 74. §-a (5) bekezdésének módosítására tekintettel - az ott kifejtetteknek megfelelően - módosítani kell a Be. 604. §-ának (7) bekezdését.

A Be. 37. §-ának (1) bekezdése akként rendelkezik, hogy a nyomozó hatóságok hatáskörét és illetékességét külön jogszabály határozza meg. E rendelkezés azonban nem felel meg a felhatalmazó rendelkezéssel szemben támasztott alkotmányos követelményeknek, ezért ebben a tárgykörben is felhatalmazó rendelés beiktatása szükséges.

-----STARTING---POINT---VEGE---

A 13. §-hoz

A törvény a kihirdetését követő 30. napon lép hatályba.

Tekintettel arra, hogy a törvény csak módosító rendelkezéseket tartalmaz, ezért indokolt valamennyi módosító rendelkezést a hatálybalépését követően hatályon kívül helyezni. Mivel a törvény egyes §-ai 2009. január 12-én lépnek hatályba, ezért indokolt, hogy a törvény 2009. február 1. napján kerüljön hatályon kívül helyezésre.