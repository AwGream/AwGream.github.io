2003. évi CXX. törvény indokolása

egyes törvények környezetvédelemmel kapcsolatos rendelkezéseinek módosításáról

-----STARTING---POINT---ALTALANOS--- 

I.

A 2000/60/EK európai parlamenti és tanácsi irányelv, amely a víz-politika területén a közösségi cselekvés kereteinek meghatározásáról szól (a továbbiakban: VKI), 2000. december 22-én lépett hatályba.

A VKI jogharmonizációs feladatainak megkezdéséről a Kormány először a 2329/2001. (XI. 21.) Korm. határozatban döntött.

A Kormány az új kormányzati munkamegosztásnak megfelelően a határozatot a 1189/2002. (XI. 7.) Korm. határozattal hatályon kívül helyezte.

Az új kormányhatározat a VKI előírásainak megfelelően meghatározta a végrehajtandó feladatok ütemezését. A kormányhatározat mellékletét képezi a keretirányelv végrehajtásának hazai stratégiai dokumentuma. Az időpontokat a végrehajtás tekintetében a kormányhatározat úgy határozza meg, hogy a VKI-ban előírt határidők teljesíthetők legyenek.

A VKI alapvető célkitűzése, hogy a vizek 2015. év végére jó állapotúak legyenek. A célkitűzés teljesítéséhez intézkedési programokat kell megfogalmazni és végrehajtani, és az intézkedéseknek a vizek állapotára gyakorolt hatását monitoring rendszerek működtetésével kell folyamatosan ellenőrizni. Az intézkedések közül alapintézkedéseknek tekinti a VKI a vizekkel kapcsolatos, hatályban lévő európai szabályozásból eredő intézkedési programokat (így pl. a települési szennyvíz irányelv nemzeti megvalósítási programja, a mezőgazdasági eredetű nitrát szennyezéssel szembeni akcióprogram). Amennyiben az alapintézkedések nem eredményezik teljes mértékben a jó állapotot, kiegészítő intézkedéseket kell hozni.

A kiépítendő monitoring rendszerre alapozott állapotértékelést, a környezeti célkitűzéseket, az intézkedési programokat, és azok várható hatását a vízgyűjtő-gazdálkodási tervben kell bemutatni.

A célkitűzések megvalósítása csak a társadalom egészének közreműködésével lehetséges, ezért nagy hangsúlyt kap a VKI-ban a társadalom bevonása a nyílt tervezési folyamatba.

Ugyanilyen fontosságú eleme a VKI-nak az észszerűség és gazdaságosság szem előtt tartása a végrehajtás egész folyamatában. Ez azt jelenti, hogy egyes vizek esetében kivételeket lehet tenni, akár a környezeti célkitűzésekben, akár a határidők tekintetében, de ezeket az eseteket részletesen indokolni kell.

A VKI előírásait a vízügyi és környezetvédelmi jogszabályalkotási folyamatban részben már eddig is érvényesültek, de egyes elemei még hiányoznak. Jelen törvény ezen hiányok pótlását célozza.

Az előkészítés során egyetértés alakult ki abban, hogy az érintett törvényeket a lehető legkisebb mértékben módosítsuk úgy, hogy eközben a törvényeken belüli és az azok közötti egyensúly megmaradjon. A kellő jogközelítés megvalósítható a környezet védelmének általános szabályairól szóló 1995. évi LIII. törvény (a továbbiakban: Kvtv.) és a vízgazdálkodásról szóló 1995. évi LVII. törvény (a továbbiakban: Vgtv.) törvények módosításával. A természetvédelmi törvény módosítása nem szükséges.

A Kvtv. módosítás lényege a vizek védelmére vonatkozó, a törvény 18-19. §-aiban levő szabályok kiegészítése a VKI-ben levő környezeti célkitűzésekkel, melyek a vizek jó állapotának megőrzését, illetve elérését írják elő. A jó állapotra vonatkozó sajátos szabályokat a törvény nem tartalmazza, mert azokat elegendő alacsonyabb szintű jogszabályokba foglalni. A VKI előírásainak többsége kormányrendeleti szinten épül be a hazai joganyagba egyrészt a vizek védelmére vonatkozó követelményeket tartalmazó 33/2000. (III. 17.) Korm. rendelet és a 203/2001. (XI. 25.) Korm. rendelet módosításával, másrészt egy, a vízgyűjtő-gazdálkodási tervezésről szóló új kormányrendelet kiadásával.

A VKI egyik sarkalatos követelménye az, hogy a jó állapotot 2015 év végére kivétel nélkül el kell érni a védett területeken legalább abban a vonatkozásban, amiért azt a területet ilyen kategóriába sorolták. Ezért a Kvtv. módosítása kimondja, hogy a vizek védelme kiterjed a védett területekre, és meghatározza - a VKI-ben foglaltakkal összhangban -, hogy melyek ezek a védett területek. A védett területek magukba foglalják egyrészt azokat a területeket, amelyeken az általános követelményeken felüli speciális előírásokat a vizek jó kémiai állapotának védelme, illetve elérése érdekében kell megtenni (így pl. nitrát-érzékeny területeken a jó mezőgazdasági gyakorlat kötelező megvalósítása, ivóvízbázisok védőterületein a fokozott biztonság megvalósítása).

Másrészt a védett területek közé kell sorolni mindazokat a területeket, ahol a vízi, vízközeli és a felszín alatti víztől jelentősen függő szárazföldi ökoszisztémák jó ökológiai állapota megtartásának, elérésének kitüntetett jelentősége van az élőlények és élőhelyek fennmaradása szempontjából, és ez speciális követelményeket támaszt a vizek állapotára vonatkozóan. Így tekintve a VKI-ban együttesen jelzett védett területek fogalma kettős funkciót tölt be: egyik esetben területet védünk, a másik esetben pedig területtel történő védelemről van szó.

A törvény tartalmazza a Kvtv.-ben levő minden olyan törvényhely módosítását, amely szükséges ahhoz, hogy a VKI-ben levő előírások, és eszközrendszerek integrálódjanak a környezetvédelem meglevő eszközrendszerébe.

II.

A törvénynek a Vgtv. módosítására vonatkozó része a VKI-nek az ésszerű vízhasználatok kialakítására és fenntartására vonatkozó alapvető előírásait emeli be a törvénybe. Az állami feladatok közé ezért kerül be a vízkészletek védelmét és fenntartható használatát szolgáló árpolitika és a Kvtv. módosításában előírt jó állapot elérését szolgáló intézkedési programok kialakítása, valamint a vízgyűjtő gazdálkodási terv készítése.

A törvénymódosítással a Vgtv. V. fejezete, amely a „Gazdálkodás a vízkészletekkel” címet viseli, a fentieknek megfelelően egészül ki a vizek állapotának értékelésére, az emberi beavatkozások hatásának elemzésére, a vízhasználatok gazdasági elemzésére és a mindezekhez szükséges jogi és közgazdasági eszközrendszer kialakítására vonatkozó előírásokkal.

A Vgtv. 15. §-ának (1) bekezdése, amely a felszín alatti vizekre vonatkozó speciális előírást tartalmazza, a törvény szerint kiegészül a Kvtv.-ben előírt jó állapot elérésére vonatkozó előírással.

A Vgtv. 15. §-ára vonatkozó kiegészítések szolgálják a VKI-nek a vízkészletek védelmével és általában a környezet védelmével kapcsolatos költségviselési kötelezettségeket, valamint a vízszolgáltatások tekintetében a költség-megtérülés elvének érvényesítését.

A VKI-nek az ivóvíz kitermelésére használt vizekre vonatkozó előírásai a 123/1997. (VII. 8.) Korm. rendelet megfelelő mértékben tartalmazza, tehát ezek az előírások harmonizáltnak tekinthetők. Az ivóvízbázisok, vízkivételi művek védelmében kijelölt védőterületek ingatlan-nyilvántartásba való bejegyzését a meghatározott területhasználati korlátozásokkal együtt a Vgtv. eddig nem tartalmazta. Ennek pótlását szolgálja a törvény a Vgtv. 25. § (3) bekezdésében, valamint a Vgtv. új 27. §-ában megfogalmazottakkal.

A törvény melléklete az említetteknek megfelelően tartalmazza a Vgtv. 1. számú Fogalom-meghatározások c. mellékletének kiegészítését. A törvény a melléklet 20. pontjában a vízbázis fogalmat pontosítja.

Az új fogalom nagyobb összhangot teremt a 123/1997. (VII. 18.) Korm. rendelet előírásaival, továbbá összhangba kerül a VKI-nek az ivóvíz kitermelésére használt vizekre vonatkozó előírásaival is.

Az eddigi szöveg ugyanis általában írta le a vízbázis fogalmát, amely szinte minden - főként felszín alatti vízhasználatot megvalósító - vízhasználat fajtára értelmezhető volt.

A törvény a Keretirányelvvel kapcsolatos módosítás mellett - a Vgtv.-vel kapcsolatos jogharmonizáció keretében - kiegészül a 98/83/EK, az emberi fogyasztásra igénybe vett vizek minőségéről szóló irányelv harmonizációja keretében szükséges törvénymódosítással is a következő rendelkezéseket érintve.

A helyi önkormányzatokról szóló 1990. évi LXV. törvény (a továbbiakban: Ötv.) szerint „a települési önkormányzat köteles gondoskodni az egészséges ivóvíz ellátásról....” [8. § (4) bekezdés]. Az „egészséges” ivóvízellátás - mint kötelező önkormányzati feladat - gyakorlatilag azt jelentette és jelenti, hogy ennek a követelménynek minden települési önkormányzat tegyen eleget, függetlenül a település lakosságának számától, az önkormányzat teljesítőképességétől és a közfeladat körét behatároló egyéb körülménytől.

A közüzemi vízellátásban részesülő fogyasztók aránya az ezredfordulóra elérte a 98%-ot.

A vízellátási problémák sokkal inkább a szolgáltatott víz minőségével kapcsolatban jelentkeztek és jelentkeznek, amely a közösségi jognak az ivóvízre vonatkozó elvárásait, konkrét szabályozását nézve is szembetűnő.

A csatlakozásra irányuló tárgyalások során Magyarország úgy döntött, hogy a 98/83/EK irányelv teljesítésére nem kér átmeneti mentességet, de élni kíván az irányelv 15. Cikkében megfogalmazott lehetőséggel.

Eszerint figyelemmel a kivételes rendkívüli körülményekre és a földrajzilag meghatározható területekre az irányelv 14. Cikkében előírt 2003. december 25-i határidőn túli teljesítéshez 2x3 év hosszabbítást kíván igénybe venni.

Az irányelvben biztosított felkészülési időt nézve nincs lehetőség arra, hogy annak kezdő időpontját a csatlakozás időpontjától számítsuk, mert magában az irányelvben megjelölt időszaktól, illetve határidőktől történő eltérés elvileg átmeneti mentességet kívánna és jelentene. Miután ilyen igényt Magyarország nem jelentett be az irányelvben meghatározott és a már érintett rendkívüli körülményekre figyelemmel a jogharmonizációs keretében, ezért az irányelvben előírtak végrehajtása érdekében a szükséges intézkedéseket, szabályozási feladatokat el kell végezni.

III.

A hulladékgazdálkodásról szóló 2000. évi XLIII. törvényt (a továbbiakban: Hgt.) az Országgyűlés a 2000. május 23-i ülésnapján fogadta el. A Hgt. hatálybalépése óta az alábbi pontokban merült fel a módosítás igénye:

- egyrészt egy arra vonatkozó felhatalmazás megalkotása, hogy a települési önkormányzat rendeletben állapítsa meg a közszolgáltatással összefüggő személyes adatok körét, illetve a kezelésükre vonatkozó felhatalmazást,

- másrészt, hogy több környezetvédelmi felügyelőség illetékességi területét érintő hatósági ügyben az eljáró környezetvédelmi felügyelőséget a Környezet- és Természetvédelmi Főfelügyelőség jelölje ki.

A közszolgáltató a fogyasztókkal kötendő közszolgáltatási szerződéshez rendszeresen kéri az ügyfelek személyes adatait, ezért felmerült egy arra vonatkozó felhatalmazásnak az igénye, hogy a települési önkormányzat rendeletben állapítsa meg a közszolgáltatással összefüggő személyes adatok körét, illetve a kezelésükre vonatkozó felhatalmazást.

A személyes adatok védelméről és a közérdekű adatok nyilvánosságáról szóló 1992. évi LXIII. tv. 3. § (1) bekezdése értelmében adat akkor kezelhető, ha „ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete elrendeli”. A probléma azonban az, hogy jelen esetben törvény nem ad ilyen felhatalmazást az önkormányzatnak, a Hgt.-ben ilyen felhatalmazás nem szerepel, így az önkormányzat rendeletével nem jogosíthatja fel a közszolgáltatót arra, hogy személyes adatokat kezeljen. Az adóazonosító jelet illetően a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény további megszorításokat tartalmaz, melynek 18. §-a és 20. §-a meghatározza, hogy kik használhatják, illetve kik ismerhetik meg az adóazonosító jelet. Meghatározza továbbá azt is, hogy azt kik kezelhetik és ezek között gazdálkodó szervezet - mint jelen esetben a közszolgáltató - nincs megemlítve.

A Hgt. jelenleg hatályos rendelkezése alapján a több környezetvédelmi felügyelőség illetékességi területét érintő ügyekben első fokon a Környezet- és Természetvédelmi Főfelügyelőség jár el. A Hgt. módosításával - az ügyfél-centrikusabb hatósági ügyintézés megvalósítása érdekében - lehetővé válik, hogy ezekben az ügyekben a Környezet- és Természetvédelmi Főfelügyelőség által kijelölt környezetvédelmi felügyelőség járjon el, ezzel is tehermentesítve a Főfelügyelőséget.

IV.

A Vízügyi Múzeum, Levéltár és Könyvgyűjtemény (a továbbiakban: VMLK) szervezeti keretei között működő Vízügyi Levéltár alapítása óta (1973) őrzi a kezelésére bízott vízügyi államigazgatási és társulati szervek levéltári anyagait (kb. 4500 folyóméter terjedelemben). Gyűjtőköre 1987-1995 között a környezetvédelmi tematikára is kiterjedt, de ezt a köziratokról, közlevéltárakról és a magánlevéltári anyag védelméről szóló 1995. évi LXVI. törvény megszüntette.

A kormányzati munkamegosztás keretében 2002-ben a környezetvédelem és a vízügy egy tárca felügyelete alá került, amely időszerűvé teszi a levéltári alapfeladatok, illetve az abból fakadó teendők átgondolását annál is inkább, mert a környezetvédelmi levéltári anyagokat illetően 2003-tól új helyzet áll elő.

A területi környezet- és természetvédelmi szervek (így pl: felügyelőségek, nemzeti parkok) fennállásukat tekintve most kerülnek abba a helyzetbe, hogy alakuláskori iratanyagaik levéltári érettségűvé válnak, amiknek elhelyezése, folyamatos karbantartása, feldolgozása gondot jelenthet számukra. A levéltári törvény értelmében a minisztériumok 15 évnél régibb iratait az Országos Levéltár őrzi, a megyehatárokhoz igazodó területi szervek iratait pedig a megyei levéltáraknak kell átvenniük. Tekintettel azonban arra, hogy a felügyelőségek és nemzeti park igazgatóságok működési területe nem esik egybe a közigazgatási határokkal, indokolt, hogy anyagaikat - hasonlóan a vízügyi igazgatóságokhoz - az 1987-1995 között már egyszer e feladattal megbízott Vízügyi Levéltár, illetőleg a törvény szerint Környezetvédelmi és Vízügyi Levéltár vegye át.

-----STARTING---POINT---RESZLETES---

I.

A 1. §-hoz

A törvény 1. §-a a Kvtv. tájékoztatással és nyilvánossággal foglalkozó 12. § (1) bekezdését egészíti ki a vizek állapotának javítását szolgáló programoknak és terveknek megismerhetőségére vonatkozó állampolgári jogokkal, amely az általános indokolásban említett vízgyűjtő-gazdálkodási tervezési folyamat nyíltságát biztosítja.

A 2. §-hoz

A Kvtv. vizek védelmével kapcsolatos fejezetének 18. § (1) bekezdése érdemben változatlan marad. Az új (3) bekezdés a VKI-vel összhangban felsorolja, hogy melyek azok a védett területek, melyekre vonatkozóan a környezeti célkitűzések 2015-re történő elérése alól nem lehet kivételt tenni. A határidőt a a Kvtv. 110. § (3) bekezdésének kiegészítésére vonatkozóan tartalmazza.

Az új 18. § (2) bekezdés kiszélesíti a vizek védelmének eddigi értelmezését. Kimondja egyrészt azt, hogy a felszín alatti vizek védelméhez elválaszthatatlanul hozzá tartozik a talaj, a kőzetek védelme is abból adódóan, hogy a felszín alatti vizek állapota jelentős mértékben függ attól, hogy milyen állapotban van az a talaj, illetve kőzet, amelyen a víz átszivárog, mielőtt a felszín alatti vízbe jut. (A jogszabályi előírások szerint ugyanis felszín alatti víznek csak az un. telített zónában levő víz minősül.) Másrészt - követve a VKI célját - kiterjeszti a vizek védelmére irányuló tevékenységet a védett területekre. Ennek különösen a vízi, vízközeli és a felszín alatti víztől jelentősen függő szárazföldi élőhelyek és élő szervezetek védelme szempontjából van nagy jelentősége.

A Kvtv. 18. §-ának új (4) bekezdése kimondja, hogy a védett területekről nyilvántartást kell vezetni. Ez a VKI-ből következik. A Kvtv. 18.-ának új (5) bekezdése a VKI környezeti célkitűzésének átvétele. Az új (6) bekezdés a több azonos tárgyú környezeti célkitűzést szolgáló követelmény közül a legszigorúbb alkalmazását rendeli el. A (7) bekezdés a célkitűzések elérését szolgáló, a VKI által az EK jogba bevezetett új eszköz, a vízgyűjtő-gazdálkodási terv alkalmazását írja elő. (A VKI más eszközök alkalmazását is kötelezővé teszi, így pl. a vizek állapotának rendszeres monitoringját. Az erre vonatkozó törvényi alapok azonban már benne vannak a Kvtv.-ben, és azok újra fogalmazására nincs szükség.)

A 3. §-hoz

A Kvtv. 19. § (3) bekezdés b) pontjának kiegészítését az teszi szükségessé, hogy a VKI a vízi és vízközeli élőhelyek és élő szervezetek védelmének figyelembe vételén kívül (ami eddig is része volt a Kvtv. követelményeinek) előírja a felszín alatti vizektől közvetlenül függő szárazföldi ökoszisztémák védelmét is.

A 4. §-hoz

A Kvtv. 64. §-ának kiegészítését az indokolja, hogy a környezetvédelmi igazgatásnak nemcsak egyedi döntésekben kell megtestesülnie, hanem a különféle környezethasználatokból, környezet-igénybevételekből adódó környezeti veszélyekkel, szennyezésekkel, károsításokkal szemben programokba foglalt, összehangolt intézkedés sorozattal kell fellépni. (Ilyen pl. a vizek mezőgazdasági eredetű nitrát szennyezésével szembeni intézkedéseket tartalmazó un. nitrát akcióprogram.) Az igazgatási intézkedések programokba történő foglalásának nemcsak a vizek védelme, hanem a többi környezeti elem védelme szempontjából is egyre növekvő jelentősége van.

Az 5. §-hoz

A törvény 5. §-ában a Kvtv. 66. § (1) bekezdés b) és c) pontjában a 72/A. § (1) bekezdés a) pontjára való utalás téves, melyet 72/A. § (1) bekezdésre kell módosítani, mert a jogszabályhely alpontot nem tartalmaz.

A 6. §-hoz

A törvény 6. §-a a Kvtv. 72. §-át egészíti ki azzal a rendelkezéssel, amely szerint az előzetes környezeti tanulmány vagy a részletes környezeti hatástanulmány alapján kiadott környezetvédelmi engedély, illetőleg a 66. § (1) bekezdésének b) és c) pontjai szerint kiadott egységes környezethasználati engedély az államigazgatási ügy érdemében hozott döntésnek minősül.

A 7. §-hoz

A Kvtv. 73. §-ának módosítását a környezeti hatásvizsgálatokkal kapcsolatos államigazgatási eljárások eddigi tapasztalatai teszik szükségessé. A (2) bekezdés b) pontja kiegészül azzal, hogy a tárgyi tevékenységet folytató érdekelt ismerete hiányában az érintett ingatlan tulajdonosát kell érdekeltnek tekinteni. Ha a tevékenység gyakorlója nem azonos az ingatlan tulajdonosával, akkor a hatóság az eljárás megkezdéséről az ingatlan tulajdonosát egyidejűleg értesíti.

A 8. §-hoz

A törvény 8. §-a a Kvtv. 80. §-ában szereplő utaló szabályt pontosítja, mert a nyilvánosság bevonásának biztosítása érdekében a felügyelőség által kötelezően megtartott közmeghallgatást a hatályos szöveg a vonatkozó c) pont helyett tévesen az a) pontban meghatározott esethez köti.

A 9. §-hoz

A törvény 9. §-a a Kvtv. 82. §-ának (2) bekezdésében szereplő utaló szabályt pontosítja, mert a 66. § (1) bekezdés b) és c) pontja mellett az e) pont szerinti határozatban alapul vett körülmények változását is hivatalból vizsgálnia kell a felügyelőségnek.

A 10. §-hoz

A Kvtv. 101. § (2) bekezdés c) pontjának kiegészítését a jelenlegi, nagyon szigorú, számos esetben betarthatatlan követelmény feloldása indokolja. Gyakori eset ugyanis az, hogy egy bekövetkezett szennyezés, károsodás előtti állapot a legjobb kárelhárítási vagy kármentesítési gyakorlat alkalmazásával sem állítható helyre. Ezt az ellentmondást oldja fel a külön jogszabályra való utalás. Ezek a vízminőségi kárelhárításra vonatkozó, illetve a kármentesítés szabályait tartalmazó kormányrendeletek, melyek a Kvtv., illetve a Vgtv. 1996. január 1-jei hatályba lépését követően kerültek kidolgozásra és kiadásra a Kvtv.-ben, illetve a Vgtv.-ben kapott felhatalmazások alapján.

A 11. §-hoz

A törvény 11. §-a a Kvtv.18. §-ában a védett területekre vonatkozó, a vizek jó állapotának elérését szolgáló minden olyan környezetvédelmi előírást és környezeti célkitűzést 2015-ig teljesíteni rendel, amelyek érdekében az egyes védett területeket kialakították.

A 12. §-hoz

A törvény 12. §-a felhatalmazást ad a Kormány részére ahhoz, hogy a Kvtv.-ben, valamint a Vgtv.-ben foglaltakkal összhangban megállapítsa a vízgyűjtő-gazdálkodási tervezésre és a jó vízállapotok eléréséhez szükséges intézkedések programjának kialakítására vonatkozó szabályokat.

A 13. §-hoz

A törvény 13. §-a a miniszter részére ad felhatalmazást arra, hogy az érdekelt miniszterekkel egyetértésben a vízgyűjtő-gazdálkodási tervet rendelettel hirdesse ki.

A 14. §-hoz

A törvény 14. §-a a Kvtv.-hez jogharmonizációs záradékot illeszt, amely szerint a törvény az emberi fogyasztásra igénybe vett vizek minőségéről szóló 98/83/EK, valamint a közösségi cselekvés kereteinek a víz-politika területén történő meghatározásáról szóló 2000/60/EK parlamenti és tanácsi irányelv rendelkezéseivel összeegyeztethető szabályozást tartalmaz.

II.

A 15. §-hoz

A törvény 15. §-a a Vgtv. 2. § (1) bekezdés a) pontját egészíti ki azzal, hogy a Kvtv. felhatalmazása alapján születő külön jogszabályban meghatározott jó állapot elérését szolgáló intézkedések programjának kialakítását, a vízgyűjtő-gazdálkodási terv készítését állami feladattá teszi.

A VKI egyik lényeges alapelve az ésszerűség és a gazdaságosság érvényesítése a vizek jó állapotának elérésére tett intézkedések kialakításakor. Az ésszerűség alapelvének érvényesítését szolgálja az állami feladatok tekintetében a Vgtv. 2. § a) pontjában a vízkészletek védelmét és fenntartható használatát szolgáló árpolitika kialakítására vonatkozó előírás. A törvény szerinti b) pont ennek az állami feladatnak a végrehajtását írja elő.

A 16. §-hoz

A törvény 16. §-a a Vgtv. 3. §-ának (4) bekezdését pontosítja annak érdekében, hogy a vízügyi szolgálat alapegységét jelentő vízügyi igazgatóságok illetékességi, illetőleg működési területét a miniszter rendelettel állapíthassa meg, mert az egyéb hasonló tárcaszervek illetékességi, illetve működési területét is a miniszter határozza meg.

A 17. §-hoz

A Vgtv. vízkészletekkel való gazdálkodással foglalkozó előírásai eddig is meghatároztak a vizek hasznosítási lehetőségeinek megőrzésére vonatkozó előírásokat, amelyek a VKI szellemével összhangban vannak.

Nem tartalmazza azonban a hatályban lévő törvény a vízhasználatokra vonatkozó gazdasági elemzésekkel kapcsolatos konkrét előírásokat, amelyeket a VKI az ésszerűen fenntartható vízhasználatok kialakítása érdekében fogalmaz meg. Ennek érdekében tartalmazza a törvény a Vgtv. 14. § (1) bekezdésére vonatkozó kiegészítéseket, amelyek a vizek jellemzőinek megfigyelésével és állapotának értékelésével, az emberi beavatkozásoknak a vizekre gyakorolt hatásai elemzésével, valamint a vízhasználatok gazdasági elemzésével kapcsolatos előírásokat jelentik.

A 18. §-hoz

A Vgtv. 15. §-a új (1) bekezdésének megfogalmazására vonatkozóan a törvény az eddigi igénybevételi korlátozást a felszín alatti vizek tekintetében azzal egészíti ki, hogy ennek az előírásnak az is célja, hogy a Kvtv.-ben előírt, a vizek jó állapotára vonatkozó célkitűzés is teljesüljön.

A 19. §-hoz

A törvény 19. §-a a Vgtv. 15. §-a (3) bekezdésének az eddig hatályban lévő előírását egészíti ki a termál vízkészletek energetikai felhasználására vonatkozó speciális előírással. A törvény a 33/2000. (III. 17.) Korm. rendeletre alapozva fogalmazza meg a termálvizek visszapótlási szabályait. A szabályozás a felszín alatti vízkészletek általános védelmét szolgálja.

A 20. §-hoz

A VKI az ésszerű vízhasználatok kialakításának kötelezettsége körében a vízszolgáltatásokra vonatkozóan a költség-megtérítés alapelvét fogalmazza meg. A törvény ennek a szabálynak - a Vgtv. 15. §-ának új (7) bekezdésében foglaltak alapján - a normaszövegben való megfogalmazását célozza.

A 21. §-hoz

A VKI-nak az ivóvíz kitermelésére, a használt vizekre vonatkozó előírásait a Vgtv., valamint a 123/1997. (VII. 18.) Korm. rendelet tartalmazza. Az ivóvízbázisok, vízkivételi művek védelmére kijelölt védőterületek ingatlan-nyilvántartásba való bejegyzését a meghatározott területhasználati korlátozásokkal együtt a Vgtv. eddig nem tartalmazta. A törvény 21. §-a a VKI alapján ezt pótolja.

A 22. §-hoz

Az ivóvízbázisok védőterületén létesített megfigyelési helyek megközelítéséhez való jog, mint közérdekű használati jog gyakorlásának az ingatlan tulajdonosa által való tűrési kötelezettsége sem jelent meg eddig törvényi szinten. A törvény ezt szolgálja a Vgtv. 25. §-a (3) bekezdésének módosítására vonatkozóan, konkrétan azzal, hogy a védőterület tényét az ingatlan-nyilvántartásba be kell jegyezni.

A 23. §-hoz

A törvény 23. §-a a Vgtv. 45. §-a (7) bekezdésének i) pontjában kapott felhatalmazást egészíti ki az ivóvízminőség-javító program továbbfejlesztéséhez szükséges jogszabályok megalkotását lehetővé tevő konkrét felhatalmazások megtételével a szervezet, a finanszírozás és az ellenőrzés tekintetében.

A 24. §-hoz

A törvény 24. §-a a Vgtv. 45. §-a (8) bekezdését h) ponttal egészíti ki az ivóvízminőség javító program továbbfejlesztéséhez szükséges jogszabály megalkotásához szükséges konkrét felhatalmazás megadásával a támogatások és igénybevételük tekintetében.

A 25. §-hoz

A törvény 25. §-a vízigénnyel kapcsolatban az árak megállapításáról szóló törvény szerinti árhatósági jogkörgyakorlás keretében meghatározott szolgáltatási, illetőleg vízátadási díjakba történő költségérvényesítést ír elő az EK jognak megfelelő 2010. december 22-ei határidővel.

A 26. §-hoz

A törvény 26. §-a a vonatkozó három irányelvnek megfelelően alpontokra tagolva tartalmazza a törvény jogharmonizációs záradékának kiegészítését, aktualizálását a települési szennyvíztisztításról szóló 91/271/EGK tanácsi irányelvvel az agglomeráció és a lakosegyenérték fogalma, az emberi fogyasztás szolgáló víz minőségéről szóló 98/83/EK tanácsi irányelv, továbbá a közösségi cselekvés kereteinek a víz-politika területén történő meghatározásáról szóló 2000/60/EK parlamenti és tanácsi irányelv tekintetében.

A 27. §-hoz

A törvény 27. §-a a Vgtv. 1. számú mellékletét e törvény melléklete szerint módosítja, meghatározva a vízbázis fogalmát, és a mellékletben szereplő fogalom-meghatározásokat a vízszolgáltatások, a lakott terület és az ivóvízminőség-javító program fogalom-meghatározással egészíti ki.

III.

A 28-29. §-hoz

A törvény 28. §-a és 29. §-a a hulladékgazdálkodásról szóló 2000. évi XLIII. törvény felhatalmazási rendszerét, illetőleg 41. §-át egészíti ki, a környezet- és természetvédelmi főfelügyelőséghez telepítve azt a hatáskört, amely arra az esetre vonatkozik, amikor a hulladékgazdálkodással kapcsolatos hatósági engedély megszerzése iránti kérelem az ország egész területére kiterjedő tevékenységre irányul. Ha a hulladékgazdálkodással kapcsolatos hatósági engedély megszerzése iránti kérelem több környezetvédelmi felügyelőség illetékességi területét érinti, az eljáró környezetvédelmi felügyelőséget a Környezet- és Természetvédelmi Főfelügyelőség jelöli ki.

IV.

A 30. §-hoz

A törvény 30. §-a a kormányzati munkamegosztásnak megfelelően a Környezetvédelmi és Vízügyi Levéltár tekintetében módosítja az un. levéltári, a köziratokról, a közlevéltárakról és a magánlevéltári anyag védelméről szóló 1995. évi LXVI. törvényt.

-----STARTING---POINT---VEGE---

A 31. §-hoz

A törvény 31. §-a a hatályba léptető és az  átmeneti rendelkezéseket tartalmazza, elrendelve, hogy a törvény 6. §-ával meghatározott, a Kvtv. 72. § (3) bekezdés szerint az előzetes környezeti tanulmány vagy részletes környezeti hatástanulmány alapján kiadott környezetvédelmi engedély, illetőleg az egységes környezethasználati engedély, az államigazgatási ügy érdemében hozott döntésnek minősül és ezt a rendelkezést a folyamatban lévő ügyekre is alkalmazni kell.

A melléklethez

A törvény melléklete a Vgtv. Fogalom-meghatározások című mellékletének 9. és 20. pontját egészíti ki, illetőleg pontosítja, továbbá a vízszolgáltatások, a lakott terület és az ivóvízminőség-javító program tekintetében új fogalom-meghatározásokkal egészíti ki a Vgtv. 1. számú mellékletét.