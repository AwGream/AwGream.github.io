2005. évi CLVIII. törvény indokolása

a mezőgazdasági és vidékfejlesztési támogatásokhoz és egyéb intézkedésekhez kapcsolódó eljárás egyes kérdéseiről és az ezzel összefüggő törvénymódosításokról szóló 2003. évi LXXIII. törvény módosításáról

-----STARTING---POINT---ALTALANOS--- 

A mezőgazdasági és vidékfejlesztési támogatásokhoz és egyéb intézkedésekhez kapcsolódó eljárás egyes kérdéseiről és az ezzel összefüggő törvénymódosításokról szóló 2003. évi LXXIII. törvény módosításáról szóló rendelkezések a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2005. november 1-jén történő hatálybalépése miatt váltak szükségessé. A törvény megteremti az összhangot a Mezőgazdasági és Vidékfejlesztési Hivatal által lefolytatott közösségi és nemzeti támogatások végrehajtására vonatkozó szabályozás, illetve a Ket. között.

A törvénynek a Ket.-től eltérő szabályozását a Ket. 13. § (2) bekezdés b) pontja teszi lehetővé, amely szerint a központi költségvetés terhére jogszabály alapján juttatott támogatással összefüggő eljárásban a Ket. rendelkezéseit csak akkor kell alkalmazni, ha a vonatkozó törvény eltérő szabályokat nem állapít meg.

-----STARTING---POINT---RESZLETES---

Az 1. §-hoz

A törvény 1. §-ában a Ket. hatálybalépése miatt az Áe. helyett a Ket.-re kell hivatkozni.

A 2. §-hoz

Az MVH hatáskörébe tartozó ügyek közös sajátossága, hogy a végrehajtás alapját döntő többségében az anyagi, jogi és eljárásjogi szabályokat egyaránt tartalmazó közösségi jogszabályok szabályozzák. További sajátosság, hogy a közösségi támogatás esetenként kiegészíthető nemzeti hatáskörben nyújtott támogatással, ezért az igénybevételhez kapcsolódó feltételrendszer azonos vagy közel megegyező, és a kifizetésekre a közösségi támogatásokkal egyidejűleg kerül sor.

A Ket. 29. § (3) bekezdése szerint a kérelemre indult eljárásban az ismert ellenérdekű, illetve érintett ügyfelet a kérelem beérkezésétől számított öt napon belül értesíteni kell az eljárás megindításáról, amely értesítésnek tartalmaznia kell - többek között - az ügyintéző nevét és hivatali elérhetőségét is. Az MVH eljárásai eltérnek a Ket. modelljeként használt „átlagos” hatósági ügytől, mivel a beérkező kérelmek száma egyes esetekben meghaladja a kétszázezret, ezért az ötnapos határidő az MVH eljárásaiban teljesíthetetlen. A Ket. 29. § (9) bekezdésében meghatározott értesítést a törvény szerint az MVH a kérelem beérkezésétől számított 30 napon belül, elektronikus úton beérkezett kérelem esetén 15 napon belül küldi meg az ügyfélnek.

A 3. §-hoz

A törvény 11. §-a szerint a hiánypótlási felhívás kibocsátásának határideje nem szakaszolt eljárás esetén 8 nap, szakaszolt eljárás esetén pedig 30 nap. Az MVH eljárásai döntő többségükben szakaszolt eljárások, ezért indokolt a hosszabb határidő megállapítása.

A 4. §-hoz

A törvény 4. §-a a hatályos törvény 12. §-át két új bekezdéssel egészíti ki. Az új (6) bekezdés a Ket. 36. §-ával hozza összhangba az MVH eljárását, míg a (7) bekezdés megegyezik a törvény korábbi 4. § (2) bekezdésével, illetve a rendelkezés a Ket. szabályaival összhangban kiegészül.

Az 5. §-hoz

A törvény az MVH tv. 20. §-át - a hatályos MVH tv. és a Ket. szabályaival összhangban - úgy módosítja, hogy ha a helyszíni szemle és ellenőrzés eredményes lefolytatásához az ügyfél vagy más személy jelenléte szükséges, az MVH legfeljebb 48 órával a helyszíni szemle vagy az ellenőrzés megkezdése előtt az érintettet értesíti. Általános szabályként azonban az MVH által lefolytatott ellenőrzéseket - összhangban a Bizottság 796/2004/EK Rendelet 25. cikkével - az ügyfél előzetes értesítése nélkül kell lefolytatni.

A 6. §-hoz

A törvény szerint a pályázat elbírálásánál, valamint az azt követő eljárások esetében a Ket. szabályait nem kell alkalmazni. A szabályozás indoka, hogy a Ket. 13. § (2) bekezdés b) pontja lehetővé teszi a Ket.-től eltérő szabályozást, nevezetesen hogy a központi költségvetés terhére jogszabály alapján juttatott támogatással összefüggő eljárásban a Ket. rendelkezéseit csak akkor kell alkalmazni, ha a vonatkozó törvény eltérő szabályokat nem állapít meg.

A 7. §-hoz

A törvény 7. §-a szerint az MVH által lefolytatott eljárásért igazgatási szolgáltatási díjat kell fizetni. A díjköteles eljárásokat, a díjak mértékét, valamint a díjfizetés szabályait a földművelésügyi és vidékfejlesztési miniszter a pénzügyminiszterrel egyetértésben miniszteri rendeletben fogja megállapítani. E szabályozásnál az az elv, hogy az elsőfokú eljárás díjmentes legyen, csak a másodfokú eljárásban kell díjat fizetni.

-----STARTING---POINT---VEGE---

A 8. §-hoz

A törvény 8. § (2) bekezdése az MVH tv. azon rendelkezéseit helyezi hatályon kívül, amelyek egyrészt a Ket. hatálybalépése miatt szükségtelenné váltak, másrészt amelyekről megállapítható, hogy azok nem indokolnak törvényi szintű szabályozást. E szakasz tartalmazza az MVH tv. 37. §-ának hatályon kívül helyezésével is.

Az MVH tv. 37. §-a hatályon kívül helyezésének indoka, hogy a hatályos rendelkezések szerint az MVH által lefolytatott eljárás költségeit az állam viseli. Az MVH-nak nincs meg a költségvetési fedezete a Ket. 153. §-ában felsorolt eljárási költségek viselésére, így különösen az ügyfél utazási költségének, kiesett jövedelmének megtérítésére, az ügyfél iratbetekintési jogával kapcsolatos másolási költség viselésére, és az ügyfél képviseletében eljáró személy költségének megtérítésére. Az MVH ugyanis jelenleg 260 ezer ügyfél támogatási kérelmeit intézi. A 37. § hatályon kívül helyezésével a költségviselésre a Ket. szabályai az irányadóak.

Az általános deregulációs követelményeknek megfelelően a módosított jogszabály hatályon kívül helyezése esetén a módosító rendelkezés is meghaladottá válik.