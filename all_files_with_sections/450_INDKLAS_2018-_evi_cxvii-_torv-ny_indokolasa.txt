2018. évi CXVII. törvény indokolása

egyes szociális, gyermekvédelmi tárgyú, valamint egyéb kapcsolódó törvények módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban Gyvt.), a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.), a fogyatékos személyek jogairól és esélyegyenlőségük biztosításáról szóló 1998. évi XXVI. törvény, a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény, továbbá számos más törvénynek az említett ágazati törvényekben megváltozó rendelkezéshez kapcsolódó módosítását tartalmazza.

A törvény a pénzbeli szociális ellátások és a megváltozott munkaképességű személyek ellátásai, valamint foglalkoztatásuk támogatása tekintetében az előterjesztés jogalkalmazást segítő pontosításokat tartalmaz. A súlyos fogyatékosságából, tartós betegségéből adódóan önellátásra képtelen gyermekükről gondoskodók számára biztosítható ellátásként létrehozásra kerül a gyermekek otthongondozási díja. Az ellátás a gyermek életkorára tekintet nélkül nyújtható az őt ápoló szülőnek. Az ellátás összege 2019. január 1-jétől bruttó 100 000 Ft, amelyet csak a 10%-os mértékű nyugdíjjárulék terhel. A törvény alapján 2019-ben 15%-kal emelésre kerül továbbá az ápolási díj összege, ugyanakkor az ellátás célzottságának javítása érdekében szigorításra kerülnek jogosultsági feltételei. A szociális szolgáltatások terén a törvény a szociális diagnózis felvételének legfontosabb alapjait szabályozza, és a szociális étkeztetés befogadásának szabályait módosítja.

A Gyvt. módosítása elsősorban a nevelőszülői ellátást és az örökbefogadást támogató intézkedések, továbbá a gyermekközpontú gyámhatósági eljárások lefolytatását lehetővé tevő változtatások érvényesítése, a javítóintézetben ellátott fiatalkorúak reszocializációjának elősegítését szolgáló intézkedések bevezetése, a területi gyermekvédelmi szakszolgáltatás által biztosítható szolgáltatások körének bővítése, a gyermekeket védő foglalkoztatási tilalmak pontosítása miatt szükséges. A nevelőszülők számára a nevelt gyermekre tekintettel igénybe vehető gyermekgondozási díj az ellátott gyermek érdekét szolgálja, a nevelőszülők képesítési feltételeit érintő pontosítás gyakorlati tapasztalatok miatt szükséges. A gyermekek ellen bűncselekményt elkövetők foglalkoztatásának fokozottabb ellenőrzése érdekében indokolt a munka törvénykönyvéről szóló 2012. évi I. törvény (a továbbiakban: Mt.) és a közalkalmazottak jogállásáról szóló 1992. évi XXXIII. törvény (a továbbiakban: Kjt.) módosítása. A nevelőszülők és az örökbefogadó szülők számára bevezetendő ellátások teszik szükségessé továbbá a családok támogatásáról szóló 1998. évi LXXXIV. törvény (a továbbiakban: Cst.), az Ebtv. és egyéb kapcsolódó törvények módosítását.

-----STARTING---POINT---RESZLETES---

Az 1. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása pontosító jellegű, az örökbefogadói díj, mint új egészségbiztosítási pénzbeli ellátás és a gyermekek otthongondozási díja bevezetéséből adódóan szükséges megjeleníteni azokat az egyes ágazati törvényekben.

A 2. §-hoz

Az egyes foglalkoztatásra irányuló jogviszonyokban, így közalkalmazotti jogviszonyban a büntetőjogi felelősség jogerős megállapítása esetén meghatározott ideig a már büntetlen előéletűnek minősülő személyek sem foglalkoztathatók 18. életévét be nem töltött személy nevelését, felügyeletét, gondozását, gyógykezelését végző munkáltatónál, és ez abban az esetben is igaz, ha esetleg nem tiltották el az elkövetőt a foglalkozás gyakorlásától. Az itt meghatározott időtartamok a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) által lehetővé tett maximális nyilvántartási időket nem érik el. A módosítás célja a foglalkoztatási tilalom szigorítása, az Mt.-ben és a Kjt.-ben meghatározott határidők megemelése a Bnytv. szerinti időtartamokra. A Bnytv. a hátrányos jogkövetkezmények alatt álló, büntetlen előéletű személyek nyilvántartásába felvett adatokat a szándékos bűncselekmény miatt kiszabott öt évnél nem hosszabb szabadságvesztés esetén a mentesítéstől számított tíz évig, öt évet meghaladó szabadságvesztés esetén a mentesítéstől számított tizenkét évig, közérdekű munka vagy pénzbüntetés esetén a mentesítéstől számított öt évig, végrehajtásában felfüggesztett szabadságvesztés esetén a mentesítéstől számított nyolc évig rendeli nyilvántartani. Az Mt. és a Kjt. vonatkozó rendelkezéseinek módosítása esetén a foglalkoztathatóság vizsgálatához szükséges adatok a Bnytv.-ből a továbbiakban is kinyerhetők. Erre tekintettel megvalósítható, hogy e határidők az alkalmazási feltételek szigorításaként a jelenleginél magasabban kerüljenek meghatározásra.

A 3. §-hoz

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása pontosító jellegű, az örökbefogadói díj, mint új egészségbiztosítási pénzbeli ellátás és a gyermekek otthongondozási díja bevezetéséből adódóan szükséges megjeleníteni azokat az egyes ágazati törvényekben.

A 4. §-hoz

A törvény egyértelművé teszi, hogy az ellenszolgáltatás és állami, önkormányzati támogatás nélkül végzett karitatív tevékenység nem tartozik az Szt. hatálya alá.

Az 5. §-hoz

Az adózás rendjéről szóló szabályozás 2018. január 1-jétől nem tartalmaz megfelelő felhatalmazást arra, hogy az adóhatóság adatot szolgáltathasson a szociális hatáskört gyakorló szerv részére. Indokolt ezért az adatkérésre vonatkozó felhatalmazás beillesztése az Szt.-be.

A 6. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény tartalmazta azt a rendelkezést, amely szerint a döntésben foglaltakat a fellebbezésre tekintet nélkül teljesíteni kell, ha az ügyfél javára megállapított egyszeri vagy rendszeres pénzkifizetést, pénzbeli ellátást - ideértve a pénzegyenértékben kifejezhető természetbeni ellátást - tartalmaz, és az ügyfél fellebbezése csak a megállapított összegen felüli többletigényre vonatkozik. E rendelkezés alapján a szociális ellátások a jogosultság megállapítását követően azonnal folyósíthatóak voltak. A hatályos eljárási szabályozás nem tartalmaz ilyen rendelkezést, így indokolt az Szt.-ben rögzíteni, hogy a megállapított ellátás folyósítása a döntés véglegessé válása előtt megkezdődhet.

A 7. §-hoz

A más rendszeres pénzellátásra való jogosultság fennállásának időtartama alatt jogosulatlanul igénybe vett ellátások esetében irányadó szabályozást pontosító rendelkezés. Egyrészt a rendelkezés egyértelműsíti, hogy az újonnan bevezetendő gyermekek otthongondozási díja nevű ellátásra is alkalmazandó a szabály, másrészt a módosítás világossá teszi azt is, hogy a más rendszeres pénzellátásra való jogosultság fennállásának időtartama alatt jogosulatlanul igénybevett pénzbeli szociális ellátások ellenértéke a rosszhiszeműség hiányában is visszakövetelhető.

A 8. §-hoz

A módosítás a kincstár által, a személyes gondoskodást nyújtó szociális ellátások, szolgáltatások finanszírozásának ellenőrzése céljából vezetett nyilvántartásának adattartalmát pontosítja, a családsegítéssel és a fejlesztő foglalkoztatással összefüggésben, a gyakorlati alkalmazás során felmerült jelzés alapján.

A 9. §-hoz

Az Szt. korábbi módosításából adódóan indokolttá vált a törvény pénzbeli szociális ellátásokra vonatkozó II. Fejezetét terminológiai és dogmatikai szempontból pontosítani, kiegészíteni. A 2018-tól bevezetett ún. tartós ápolást végzők időskori támogatása tekintetében rögzítésre kerül, hogy az ellátás különös méltánylást érdemlő személyes élethelyzetre figyelemmel nyújtható pénzbeli szociális ellátásnak tekintendő, azaz nem tartozik a szociális rászorultság alapján nyújtandó ellátások közé, így az azokra vonatkozó általános eljárási szabályok (pl. a rendszeres felülvizsgálat szükségessége) ezen ellátásra nem vonatkozik.

Rögzítésre kerül, hogy az újonnan bevezetendő ún. gyermekek otthongondozási díja a járási hivatal hatáskörében biztosított, szociális rászorultságtól függő pénzbeli szociális ellátás.

Tekintettel arra, hogy a gyermekek otthongondozási díjának összege 2020-tól a törvény szerint az Országgyűlés által, a költségvetési törvényben kerül meghatározásra, rendelkezni kell arról az esetről, ha az összeg változásából adódó ellátási összeg-emelkedés miatt szükségessé válik a jogosultság felülvizsgálata.

Az Szt. rendelkezése szerint az ellátásra való jogosultság megszüntetése esetén a megszűnés hónapjára tekintettel egész havi ellátás jár az ügyfélnek. Az aktív korúak ellátása folyósításának szüneteltetése esetén (keresőtevékenység végzése vagy közfoglalkoztatásban történő részvétel okán) a szünetelésre okot adó körülményt bejelentő ügyfél esetében az esetleges túlfolyósítás jogosulatlan igénybevételnek, illetve a rosszhiszeműség hiányában is visszakövetelendőnek tekintendő. A jóhiszeműen eljáró ügyfelek érdekeinek védelmében a törvény ugyanakkor lehetővé teszi, hogy az aktív korúak ellátása folyósításának szünetelése esetén a szünetelés kezdetének hónapjára járó egész havi ellátás folyósításra kerülhessen, hasonlóan a megszüntetésre vonatkozó szabályokhoz.

A 10. §-hoz

Az időskorúak járadékának összege 2018. január 1-jétől már az Szt. külön módosítását nem igénylő módon, automatikusan kapcsolódik az öregségi nyugdíjminimumhoz. Mivel az Szt. szövege nem határozza meg a pontos összeget, az ellátás minimális összegéről rendelkező törvényhely módosítása is indokolt.

A 11. §-hoz

A gyakorlatban előfordul, hogy azon foglalkoztatást helyettesítő támogatásra jogosult ügyfelek, akik a felülvizsgálat időpontjáig nem teljesítették a részükre előírt 30 nap időtartamú tevékenységi kötelezettséget, kérelmezik az ellátás megszüntetését, majd újból beadják az ellátás megállapítása iránti kérelmet. Ez azt eredményezi, hogy újabb egy évig nem vizsgálja a hatóság a 30 nap időtartamú tevékenységi kötelezettség teljesítését. A módosítás előírja, hogy az aktív korúak ellátásának kérelemre történő megszüntetése esetén az ellátás leghamarabb a megszüntetés időpontját követő 30. napon kérelmezhető.

Előírásra kerül továbbá, hogy az a személy, akinek foglalkoztatást helyettesítő támogatásra való jogosultságának megszüntetésére kérelme alapján került sor, egy éven belül csak akkor válhat ismét jogosulttá foglalkoztatást helyettesítő támogatásra, ha teljesíti az ellátásban részesülők számára előírt 30 nap időtartamú tevékenységi kötelezettséget.

A 12. §-hoz

A súlyos fogyatékosság, vagy tartós betegség miatt önellátásra képtelen gyermekről való gondoskodás alapjában határozza meg a családok működését, és az esetek jelentős részében azzal jár, hogy a gondozást végző szülő évtizedekig nem tud visszalépni a munkaerő-piacra, így nem tud keresőtevékenységet folytatni sem. Méltányolva azt a terhet, amit a családnak egy tartósan beteg, súlyosan fogyatékos gyermek nevelése jelent, a súlyos fogyatékosságából, tartós betegségéből adódóan önellátásra képtelen gyermekükről gondoskodók számára létrehozásra kerül a gyermekek otthongondozási díja. Az ellátás a törvény szerint a gyermek életkorára tekintet nélkül nyújtható az őt ápoló szülőnek.

Az ellátást főszabály szerint csak a vérszerinti, illetve az örökbefogadó szülő veheti igénybe. Egyéb hozzátartozó csak a szülő halála esetén válhat jogosulttá az ellátásra, illetve akkor, ha a szülő egészségi állapotából adódóan nem tudja gyermeke ápolását tovább ellátni, a szülő szülői felügyeleti joga szünetel, vagy bírósági által megszüntetésre kerül.

A gyermekek otthongondozási díjának havi összege a 2019. évben 100 000 forint, majd 2022-ig folyamatosan emelkedik az aktuális minimálbér összegének megfelelő szintig. Az ellátást csak nyugdíjjárulék-fizetési kötelezettség terheli.

Ha a szülő több, önellátásra képtelen gyermekről is gondoskodik, részére másfélszeres összegben kell az ellátást folyósítani.

Az ellátás célzottságának biztosítása érdekében a törvény rögzíti, hogy a szülő mely esetekben nem jogosult gyermekek otthongondozási díjára, illetve mely esetekben kell megszüntetni az ellátásra való jogosultságot. Rögzítésre kerül továbbá, hogy a jogosultság megalapozása érdekében szakértő bevonása szükséges az ellátás megállapítása iránti eljárásba.

A gyermekek otthongondozási díja esetében háromhavi ellátás folyósítására kerül sor akkor, ha az ellátása való jogosultság megszűnése a szülőnek nem róható fel. Ez az intézkedés a hozzátartozóikat ápoló személyek munkaerő-piacra való visszatérését hivatott segíteni.

A 13-14. §-hoz

Az ápolási díj szabályozásának pontosítása a gyermekek otthongondozási díjának bevezetésével összefüggésben, továbbá a végrehajtó szervek gyakorlat jelzéseire és egyes társadalmi szervezetek kéréseire figyelemmel is indokolt.

Viszonylag gyakori élethelyzetet jelent, ha olyan, az ápolt személyhez közel álló személy látja el az ápolási tevékenységet, aki a hatályos szabályozás alapján nem tekinthető hozzátartozónak, így ápolási díjra nem válhat jogosulttá. Több esetben méltánytalanságot eredményez, hogy az ápolást ténylegesen végző, az ápolt személyhez közel álló más személy nem részesíthető ápolási díjban. Az ápolási díjra jogosult személyek köre ezért bővítésre kerül oly módon, hogy az ellátás megállapíthatóvá válik abban az esetben is, ha az ápolási tevékenységet olyan korábbi gyermekvédelmi nevelőszülő látja el, aki a gyermek gyermekvédelmi rendszerből való kikerülése miatt nem tölt be a továbbiakban nevelőszülői feladatokat, illetve, ha az ápoló személy elhunyt házastársa szülőjét vagy testvérét ápolja.

A törvénnyel megalapozottabbá válik ugyanakkor az alapösszegű ápolási díj esetében a gondozási szükséglet vizsgálata azáltal, hogy a háziorvos véleményezési jogköre a jövőben elsősorban az ügyfél (szakorvosi dokumentáció alapján megállapítandó) egészségi állapotára terjed ki, emellett az ápolási, gondozási szükséglet fennállásának megállapítása érdekében - hasonlóan az emelt összegű ápolási díj esetében már jelenleg is alkalmazott gyakorlathoz - szakértő kirendelésére kerül sor.

Szintén az ápolási díjra való jogosultság megalapozottabbá tétele érdekében módosításra kerülnek azok a szabályok, amelyek az ápolt személy intézményi elhelyezése, köznevelési-illetve felsőoktatási intézmény látogatása esetén is lehetővé teszik az ápolási díj igénybe vételét. Tekintettel arra, hogy lehetővé válik ápolási díj biztosítása a volt nevelőszülők részére, szükséges azon szabályok beépítése a törvénybe, amelyek e speciális helyzetben kizárják a volt nevelőszülők ellátásra való jogosultságát.

Az ápolási díjra való jogosultság esetében - a gyermekek otthongondozási díjával analóg módon - háromhavi ellátás folyósítására kerül sor akkor, ha az ellátása való jogosultság megszűnése az ápolást végző személynek nem róható fel. Ez az intézkedés a hozzátartozóikat ápoló személyek munkaerő-piacra való visszatérését hivatott segíteni.

A 15. §-hoz

Az Szt. korábbi - jogszabály-szerkesztési okokból hibásan elfogadott - módosításából eredően szükséges korrekció.

A 16. §-hoz

Az ápolási díj összegeinek 2019. január 1-jétől egységesen 15%-kal történő emelését tartalmazó rendelkezés.

A 17. §-hoz

Az Alkotmánybíróság a 11/2018. (VII. 18.) AB határozatában megállapította, hogy az Országgyűlés mulasztásban megnyilvánuló alaptörvény-ellenességet idézett elő azzal, hogy nem rendelkezett az igényérvényesítéshez és annak elbírálásához szükséges orvosi igazolás kiállítására jogosult - a fogvatartott személy számára ténylegesen elérhető és igénybe vehető - orvos személyéről arra az esetre, ha a fogvatartott személy a büntetés-végrehajtási intézetben kérelmezi a közgyógyellátásra való jogosultságának a megállapítását. A módosítás a büntetés-végrehajtási intézetben fogvatartott elítéltek esetében is megteremti az egészségügyi indikáció vizsgálatának lehetőségét azzal, hogy a bv. orvost is nevesíti a törvényben.

A 18. §-hoz

A finanszírozási rendszerbe történő befogadással kapcsolatos szabályok körében, az adminisztrációs terhek csökkentése érdekében mentesítésre kerül a befogadás alól az az eset, amikor a fenntartó az engedélyesét másik címre költözteti, azonban egyéb változás nem következik be, új engedélyes, telephely nem jön létre, és az ellátási terület sem változik, hiszen ebben az esetben a területi eloszlás kérdése nem merül fel. A népkonyha szolgáltatás esetében a módosítás célja az állami támogatás igénylésének adatai alapján látható indokolatlan költségkiáramlás valós szükségletekhez rendelése. Az adminisztratív feltételek enyhék, amely egyfelől e forma választására ösztönzi a fenntartókat, akkor is, ha egyébként az igénylőknek nem erre lenne szüksége, másfelől a hatósági ellenőrzéseket is jelentősen megnehezíti. Ezért a befogadott ellátotti létszám a szolgáltatói nyilvántartásban rögzítésre kerül mind a szociális konyha, mind a népkonyha szolgáltatási formára 2019. január 1-jei hatállyal, így ezt követően befogadást már csak meghatározott ellátotti létszámra lehet kapni.

A befogadott ellátotti létszám megállapításakor a szociális konyha esetében az igénybevevői nyilvántartásban rögzített megállapodások 2018. évi legmagasabb számát, népkonyha esetében a nem állami, egyházi szolgáltatók körében a 2018. július 1-én hatályos kincstári határozatban foglalt feladatmutató szerinti számot veszik alapul. Az így meghatározott befogadott ellátotti létszámokat szükséges hivatalból rögzíteni a szolgáltatói nyilvántartásban.

A 19. §-hoz

A módosítás pontosítást tartalmaz, a Gyvt.-vel való összhang megteremtésére irányul.

A 20. §-hoz

A családsegítő és gyermekjóléti szolgáltatás rendszerének átszervezése új alapokra helyezte a családok és gyermekek ellátásának e területi szinten működő formáját. Az elmúlt két év változásain túl az egyik legfontosabb változást a család- és gyermekjóléti központok esetében a szociális diagnózis készítésének fokozatos bevezetése hozza, amely alapjaiban változtathatja meg az ellátások iránti szükséglet meglétét és a szükséges szolgáltatástartalmat. A diagnózis készítése az a folyamat, amely megalapozza az egyén szociális támogatását, segítését és a majdani szolgáltatónál a szolgáltatási terv elkészítését, valamint megvalósítását, és amelynek során képet kaphatunk az egyén aktuális helyzetéről és állapotáról. A diagnózis készítése során felszínre kerülő problémák kezelése érdekében megállapításra kerülnek azok a szolgáltatások, amelyek megteremthetik az egyén fejlesztéséhez, életviteléhez szükséges feltételeket, továbbá megtörténik a célok elérését gátló és segítő erőforrások, kockázatok számbavétele.

A szociális diagnózis felvétele a család- és gyermekjóléti központok számára kötelező azon, a család- és gyermekjóléti szolgáltatás során esetkezelésben részesített személyek kapcsán, akiknek a problémája a család- és gyermekjóléti szolgálat szolgáltatásain kívül más szolgáltatás igénybevételét teszi szükségessé. A család- és gyermekjóléti szolgálat az esetkezelés folyamatában érzékelt további beavatkozási igényt az esetnaplóban dokumentálja, ezzel indítja el a szociális diagnózis felvételi igényét a családsegítő munkatárs a család- és gyermekjóléti központ esetmenedzsere felé. Kötelezővé válik a szociális diagnózis felvétele az olyan személyeknél is, akik közvetlenül a család- és gyermekjóléti központnál kérnek segítséget problémáik kezeléséhez, amennyiben nem a központ valamely speciális szolgáltatásának igénybevételét kérik. Emellett lehetőséget kap mind a család- és gyermekjóléti szolgálat, mind a központ munkatársa arra, hogy egy általa már gondozott igénylő kapcsán, amennyiben azt szükségesnek ítéli, kezdeményezze a szociális diagnózis elkészítését az esetmenedzsernél.

Az elkészült diagnózis a szükségletként megállapított szolgáltatások igénybevétele során kötelezi az adott szolgáltatások fenntartóit - az egyéb jogosultsági feltételek fennállása esetén - a diagnózissal rendelkező személy ellátására, szabad kapacitás hiányában pedig a várólistára való felvételre.

A 21. §-hoz

Szövegpontosítást tartalmaz.

A 22. §-hoz

A támogatott lakhatásra vonatkozó módosításokat tartalmazza.

A hatályos szabályozás alapján a támogatott lakhatás kiskorú személyek számára is biztosítható szolgáltatási forma. A kiskorú személyek támogatott lakhatása esetében azonban - figyelemmel életkorukból adódó szükségleteikre és jogaikra - nem elégséges csak az esetvitel kötelező szolgáltatási elemként történő előírása, mint a felnőtt személyek esetében, ahol az egyéb szolgáltatási elemek a komplex szükségletfelmérés eredményeképpen kerülnek meghatározásra. A módosítás szerint a kiskorúak fokozott védelme érdekében garanciális elemként beépítésre kerül a szabályozásba, hogy kötelező szolgáltatási elemként kell nyújtani a felügyelet és az étkeztetés szolgáltatási elemeket is, a komplex szükségletfelmérés eredményétől függetlenül.

Az Szt. 75. § (1) bekezdés d) pontja szerinti szolgáltatási elemeket a fenntartó az intézményi szolgáltatások intézményen kívüli szervezet által történő ellátásának szabályai szerint is biztosíthatja. A módosítás értelmében arra is lehetőség nyílik, hogy a fenntartó a felügyelet, gondozás, készségfejlesztés, gyógypedagógiai segítségnyújtás és szállítás szolgáltatási elemeket saját fenntartásában álló bentlakásos intézményének munkatársai útján, munkaszervezéssel biztosítsa, oly módon, hogy a munkatársak a támogatott lakhatás helyszínein nyújtják a szolgáltatást.

A 23. §-hoz

A külső férőhelyen biztosított lakhatási szolgáltatás jelenleg átmeneti szálláshoz kapcsolódóan működtethető. A nappali melegedők fenntartására a helyi önkormányzat tízezer fő lakosságszám felett köteles, azonban harmincezer fő alatti települések nem kötelezettek szállást nyújtó hajléktalan intézményt működtetni. A hajléktalan személyek társadalomba visszavezetése érdekében szükséges, hogy ne kerüljenek hátrányba azok a kisebb lakosságszámú települések, ahol nem kötelező működtetni átmeneti szállót. Ennek érdekében a módosítás megteremti annak lehetőségét, hogy a nappali melegedőt fenntartók a nappali intézményükhöz kapcsoltan hozhassanak létre külső férőhely formájában lakhatási szolgáltatást, annak személyi és szakmai kapacitásait használva.

A hajléktalan személyek nappali ellátásához kapcsolt külső férőhelyek szakmai tartalma teljes egészében megegyezik az átmeneti szálláshoz kapcsolódó külső férőhelyekéhez, ezért szükséges, hogy azokkal megegyező finanszírozásban részesüljenek. A módosítás alapján biztosítottá válik, hogy a nappali intézményhez kapcsolt külső férőhely is részesülhessen költségvetési támogatásban már a 2019. évben is.

A 24. §-hoz

A hatályos szabályozás szerint házi segítségnyújtás esetében az ellátottak száma egyetlen napon sem haladhatja meg a bejegyzett ellátotti létszám száztíz százalékát, éves átlagban pedig annak száz százalékát. A házi segítségnyújtás szabályaiban a 2017. évben történő módosítás alapján azonban havi órakeret került bevezetésre, és az ellátotti létszám ez alapján kerül megállapításra, így a napi szintű ellátotti létszám megállapítás már nem koherens az új rendszerrel. A módosítás ezért rögzíti, hogy csak éves átlagban kell a fenntartónak figyelemmel lennie a túllépés tilalmára.

A 25. §-hoz

Pontosító jellegű módosítás a munkakörök elnevezésének megváltozása indokolja.

A 26. §-hoz

A szociális foglalkoztatás 2017. április 1-jétől átalakult fejlesztő foglalkoztatássá és ezzel változtak a foglalkoztatási formák és a fejlesztési jogviszonyba kerülés feltételei. Jelenleg fejlesztési jogviszonyba az az intézményi jogviszonnyal rendelkező személy kerülhet, akinek munka- és szervezet szakpszichológus javasolta ezt a foglalkoztatási formát. A gyakorlati tapasztalatok alapján célszerű az adott személyt jól ismerő intézményvezetőt, valamint a foglalkoztatási forma felől dönteni tudó szakembereket együtt bevonni a javaslattétel folyamatába. Tekintettel arra, hogy a fejlesztő foglalkoztatás történhet munkaviszonyban és fejlesztési jogviszonyban, ennek megfelelően a foglalkozás-egészségügyi orvost és a - szakterületen praktizáló szakpszichológusok diplomáinak megfelelően - munka szakpszichológust, vagy a munka- és szervezet szakpszichológust indokolt felkérni a véleményezésre.

A 27. §-hoz

A módosítás a bentlakásos szociális intézmény vezetőjének a jogosult és az általa megjelölt hozzátartozója irányában fennálló értesítési kötelezettségére nézve pontosítja a tájékoztatás megtételének határideit.

A 28. §-hoz

A Polgári Törvénykönyvről szóló 2013. évi V. törvény szabályozza, hogy mely esetekben szükséges gyámhivatali jóváhagyás, ha a gondnokság alatt álló személy vagyonát érintő jognyilatkozat megtételére kerül sor. Az Szt. hatályos szabályai szerint, ha tartós bentlakásos intézményi ellátás esetén az ellátott vagy a hozzátartozója az intézményi térítési díjat nem tudja megfizetni, és az ellátott nem rendelkezik jelentős pénzvagyonnal, az ellátott ingatlanvagyona is terhelhető. A követelést a kötelezett ingatlanvagyonán fennálló jelzálogjog biztosítja, melyet a nyilvántartott hátralék erejéig lehet bejegyezni. Az intézményi jogviszony létrejötte előtt az igénylővel vagy törvényes képviselőjével megállapodást kell kötni, melybe kötelező belefoglalni a személyi térítési díj megállapítására, fizetésére vonatkozó szabályokat is. Az egységes joggyakorlat kialakítása és a jogalkalmazás gördülékennyé tétele érdekében a módosítás egyértelműen rögzíti, hogy az Szt. szerinti, intézményi jogviszonyt keletkeztető megállapodásokra a Ptk. jognyilatkozatok érvényességére vonatkozó, gyámhivatali hozzájárulást előíró szabályait nem kell alkalmazni.

A 29. §-hoz

Átmeneti rendelkezések.

A népkonyha szolgáltatásra vonatkozó átmeneti szabály az Szt. 58/A. § (2) bekezdés c) pontját érintő módosításhoz kapcsolódik, indokai részben ott találhatóak.

2019. január 1-jétől csak olyan településen indítható új népkonyha szolgáltatás, ahol ahhoz a helyi önkormányzat hozzájárul. A hozzájárulás annak vizsgálata érdekében szükséges, hogy az önkormányzat által működtetett szociális ellátórendszerbe bele lehet-e illeszteni az egyéb fenntartók által nyújtott népkonyha szolgáltatást. A Költségvetési törvény népkonyhára vonatkozó „ütközési” szabálya szerint egy nap ugyanazon ellátott után csak egy szolgáltató vehet igénybe támogatást. A népkonyhára is jelentenie kell a fenntartóknak 2019. január 1-jétől, így ütközés esetén csak egy fenntartó hívhatna le támogatást, azonban ez hátrányosan érintené a szolgáltatásnyújtást, így hosszabb felkészülési időt szükséges biztosítani. Ennek érdekében a módosítás kimondja, hogy az ütközés csak 2019. május 1-jétől jár költségvetési támogatás visszavonásával.

2019. január 1-jétől a gyermekek otthongondozási díjára való jogosultság hivatalból (kérelem benyújtása nélkül) megállapításra kerül minden olyan vér szerinti vagy örökbefogadó szülő részére, aki 2018. december 31-én gyermeke ápolása révén ápolási díjra jogosult. A gyermekek otthongondozási díjára való jogosultság megállapításával egyidejűleg az ápolási díjra való jogosultság 2018. december 31. napjával megszűnik. A gyermekek otthongondozási díjára való jogosultságról a járási hivatal 2019. január 15-éig hoz határozatot. A gyermekek otthongondozási díjára való jogosultsági feltételek vizsgálatára nem kerül sor azok esetében akik részére az ellátás hivatalból kerül megállapításra.

Azon 2018 folyamán ápolási díj megállapítása iránt benyújtott kérelmek esetében, amikor az ellátásra való jogosultság 2018. december 31-én még nem került megállapításra (2018. december 31-én ápolási díj megállapítására folyamatban lévő eljárások), az ápolási díjra irányadó, 2018. december 31-én hatályos szabályok szerint kell a kérelmet elbírálni. Ha a 2018. december 31-én folyamatban lévő eljárás lefolytatásának eredményeként a vér szerinti vagy örökbefogadó szülő számára kerül az ápolt gyermekre tekintettel a jogosultság megállapításra, a járási hivatal a kérelem benyújtása és 2018. december 31. közötti időtartamra - ápolási díjat állapít meg, mellyel egyidejűleg 2019. január 1-jétől hivatalból megállapítja a szülő részére a gyermekek otthongondozási díjára való jogosultságot.

Azon szülők esetében, akik részére a gyermekek otthongondozási díjára való jogosultság hivatalból került megállapításra, 2019. június 30-ig nem kerül vizsgálatra az ellátásra való jogosultság feltételeinek fennállása. 2019. július 1-je és december 31-e között meg kell vizsgálni a gyermekek otthongondozási díjára való jogosultságot azon szülők esetében, akik 2018. december 31-én alapösszegű ápolási díjra voltak jogosultak. Szintén le kell folytatni ebben az időszakban a felülvizsgálatot azon szülők esetében, akik 2018. december 31-én emelt összegű, vagy kiemelt ápolási díjra voltak jogosultak és ápolási díjra való jogosultságuk felülvizsgálata (a szociális törvény rendelkezései szerint) 2019. évben lett volna esedékes. Azok a szülők, akik részére 2019. január 1-jétől hivatalból került megállapításra a gyermekek otthongondozási díjára való jogosultság 2019. december 31-ig akkor is jogosultak az ellátásra, ha a 2019. július 1. és december 31. között lefolytatott felülvizsgálat eredményeként megállapításra kerül, hogy a gyermekek otthongondozási díjára vonatkozó jogosultsági feltételeknek nem tesznek eleget.

Ha a szülő részére 2019. január 1-jétől hivatalból került megállapításra a gyermekek otthongondozási díjára való jogosultság és a szülő 2018. december 31-én emelt összegű, vagy kiemelt ápolási díjra volt jogosult, ámde annak felülvizsgálata csak 2019. december 31-ét követően lett volna esedékes, a gyermekek otthongondozási díjára való jogosultságának felülvizsgálatát abban az időpontban kell lefolytatni, amely időpontban az ápolási díjra való jogosultságot vizsgálták volna felül.

A 30-31. §-hoz

Az Szt.-t érintő intézkedésekhez kapcsolódó szövegrészes módosításokat és hatályon kívül helyező rendelkezéseket tartalmazzák.

A 32-34. §-hoz

A gyermekek otthongondozási díja és az örökbefogadói díj bevezetéséhez kapcsolódó technikai módosítások a kapcsolódó törvényekben.

A 35. §-hoz

A törvény egyértelművé teszi, hogy az ellenszolgáltatás és állami, önkormányzati támogatás nélkül végzett tanoda jellegű tevékenység nem tartozik a Gyvt. hatálya alá.

A 36-37. §-hoz

A gyermekeknek a gyermekvédelem rendszerében velük foglalkozó, de korábban meghatározott bűncselekményeket elkövetett személyektől való megóvása érdekében a foglalkoztatást kizáró okok körét igen részletesen szabályozza a hatályos Gyvt. A Gyvt. felépítéséből adódóan azonban a részletes rendelkezések jelenleg a gyermekjogi képviselőknél szerepelnek [Gyvt. 11/A. § (8) bek.], és erre a rendelkezésre történnek meg a visszahivatkozások. A témakör súlyára figyelemmel indokolt azonban a foglalkoztatási tilalmak külön alcím alá történő rendezése a Gyvt.-ben, és ezáltal e fontos kérdés leválasztása a gyermekjogi képviselők feladatainak szabályozásáról. A foglalkoztatási tilalmakat megalapozó bűncselekményeknél szükséges továbbá a Büntető Törvénykönyvről szóló 2012. évi C. törvény XXVIII. Fejezetében (302. §) meghatározott, a bántalmazás közfeladatot ellátó személy eljárásában bűncselekmény feltüntetése is.

A 38. §-hoz

A jelenleg a Szociális és Gyermekvédelmi Főigazgatóság EFOP 1.4.1 kiemelt projektje által működtetett központi Biztos Kezdet Gyerekház Dokumentációs Rendszerhez szükséges a törvényi alapok megteremtése, meghatározva a nyilvántartási rendszerben kezelt adatok körét és a nyilvántartás vezetésének szabályait. A Dokumentációs Rendszer arra is alkalmas, hogy a Gyerekházat rendszeresen látogató gyermek fejlődését mérje és kövesse.

A 39. §-hoz

A módosítás szabályozza az összeférhetetlenséget és a fennállása esetén követendő eljárásrendet, amely alapján a fővárosi, megyei kormányhivatal felhatalmazást kap, hogy megvizsgálja a bejelentés megalapozottságát, és ha szükséges, kijelölje az eljáró szolgáltatást nyújtót. A módosításra a család- és gyermekjóléti szolgáltatást nyújtók jelzése alapján kerül sor, és azt az esetet kezeli, amikor elfogultság vagy összeférhetetlenség miatt ellehetetlenül a segítő tevékenységben való együttműködés a családdal, a család már nem fordul bizalommal a szolgáltatóhoz, így a szolgáltatás nem tudja betölteni a célját. Szükséges, hogy a családok segítséget kapjanak ilyen esetekben is, és ne fordulhasson elő, hogy a család hosszú időre ellátatlan marad.

A 40. §-hoz

Pontosítást tartalmaz, célja az Szt.-vel való összhang megteremtése.

A 41. és a 43. §-hoz

A befogadó gyermekotthon nem egy átlagos gyermekotthon feladatait látja el, hanem krízishelyzetben nyújt ellátást a rászoruló gyermek számára a szükséges időtartamig. Széles korhatárral kell befogadnia a gyermekeket, akiknek jelentősen eltérő szükségleteik vannak, befogadó gyermekotthonba kerülésük indokai és körülményei is jelentősen különböznek. Komoly kihívást jelent, hogy a befogadó gyermekotthonban egyidejűleg több különféle krízishelyzetben lévő gyermek ellátását és hozzátartozóikkal való kapcsolattartását szükséges kezelni és elősegíteni. Jelentős feladatot jelent továbbá a gyermekek várható gondozási hely-váltásának vagy hazagondozásának, illetve az azonnali gondozási hely-váltásban érintett gyermekek támogatása. A befogadó gyermekotthon típusa a gyermekotthon altípusaként nem nevesített a Gyvt.-ben, a területi gyermekvédelmi szakszolgálat feladatai között is csak utalás található rá, ugyanakkor több évtizedes szakmai tapasztalat igazolja létjogosultságát. Ahhoz, hogy a befogadó gyermekotthon személyi és tárgyi feltételei megerősítését szolgáló speciális szabályozás rendeleti szinten megvalósulhasson, szükséges az ideiglenesen befogadó gyermekotthon, mint gyermekotthon altípus megjelenítése törvényi szinten.

A 42. §-hoz

Az elhanyagolt és bántalmazott, közülük is elsősorban a szexuálisan bántalmazott gyermekek vizsgálatát és terápiáját végző, valamint - hivatalos szerv megkeresésére - az érintett gyermekek meghallgatását elősegítő szolgáltatást első ízben a Barnahus (jelentése: gyermekház) néven 1998-ban hozták létre Izlandon. Célja a szexuális abúzust elszenvedett gyermek áldozatok megóvása, védelme a bizonyítási és a büntetőeljárás során bekövetkező többszöri kihallgatás retraumatizáló hatásától, valamint a gyermek megóvása az eljárás során jelentkező egyéb, súlyosan traumatizáló tényezőktől (pl.: szembesítés a bántalmazóval, nem gyermekbarát kihallgatás okozta frusztráció, többszöri szakértői meghallgatás, inkompetens kihallgató okozta frusztráció). A modell fő célja, hogy a gyermek bántalmazása miatt indult eljárásban a bizonyítási, büntetőjogi szempontok mellett elsődlegesen érvényesüljön a gyermek mindenek felett álló érdeke. Magyarországon 2016 óta a Vas Megyei Gyermekvédelmi Központ, Általános Iskola és Területi Gyermekvédelmi Szakszolgálat épületében működik Barnahus-részleg. 2018. év első félévében megkezdődött egy új Barnahus-modell szerinti szolgáltatás kialakítása a Fővárosi Gyermekvédelmi Központ és Területi Gyermekvédelmi Szakszolgálat keretében. Mivel a Barnahus-modell célja és szakmai tartalma szervesen illeszkedik a területi gyermekvédelmi szakszolgálatok feladat-profiljába, ezért indokolt a Gyvt.-ben a - fenntartói döntés alapján ellátható - feladataik között megjeleníteni az elhanyagolt és bántalmazott, közülük is elsősorban a szexuálisan bántalmazott gyermekek érdekében a szükséges vizsgálatot, terápiát és meghallgatást elősegítő szolgáltatást, melynek működtetése során a gyermekvédelmi szakszolgáltatás együttműködik a megkereső szervvel. Az e tartalommal létrejövő további szolgáltatások esetében nem feltétel, hogy kizárólag a Barnahus-modellként nevesített szolgáltatás jöjjön létre, azonban annak kidolgozott módszertana, európai elterjedése indokolja az alkalmazásának elősegítését. Az új szolgáltatás bevezetése eleget tesz a 2015. évi XCII. törvénnyel kihirdetett, az Európa Tanácsnak a gyermekek szexuális kizsákmányolás és szexuális zaklatás elleni védelméről szóló Egyezménye áldozatok segítéséről szóló rendelkezéseinek.

A 44. §-hoz

A Gyvt. értelmében a nevelőszülőt az alap- és kiegészítő díjon felül minden egyes nála elhelyezett speciális, különleges vagy kettős szükségletű gyermek után többletdíjként havonta legalább a minimálbér 5%-a illeti meg. A módosítás értelmében a nevelőszülő a - két éves életkor alatti nevelt gyermekre tekintettel kérelemére megállapított - gyermekgondozási díj folyósításának időtartama alatt nem jogosult a többletdíjra, melyet szintén a gyermek életkorára tekintettel biztosít számára a nevelőszülői hálózat működtetője. Azon nevelőszülő részére, aki kellő biztosítási idő hiányában nem jogosult gyermekgondozási díjra, vagy valamely okból nem vette azt igénybe, továbbra is jár a többletdíj, a gyermek különleges ellátási szükségletére tekintettel.

A 45. §-hoz

A javítóintézetek - mint gyermekvédelmi intézmények - által ellátott 17-21 év közötti gyermekek, fiatalkorúak esetében is indokolt az alapvető ismeretek elsajátítását, a továbbtanulást, a szakma megszerzését, a munkaerő-piacra történő belépést elősegítő képzésekben való részvételi kötelezettség előírása a javítóintézeti tartózkodásuk teljes időtartamára, a javítóintézetek reszocializációs céljával összhangban, figyelemmel az AJB-493/2018. számú jelentésben foglalt ombudsmani ajánlásra. A képzéseken való kötelező részvétel elősegíti a fiatalkorú hiányosságainak pótlását, növeli a munkaerő-piaci esélyeit, hozzájárul a társadalomba való beilleszkedési esélyeinek növeléséhez. A fiatalkorúak jelentős részénél az általános iskolai tanulmányok befejezése a cél, azt követően pedig szakipari (pl. asztalos, hegesztő, szobafestő-mázoló) és mezőgazdasági (pl. kisállattenyésztő) szakképesítés megszerzése, továbbá park-gondozó és betegápoló szakképesítés megszerzése a képzések célja.

A 46. §-hoz

Az alapvető jogok biztosa AJB-493/2018. számú jelentésében fogalt ajánlás értelmében indokolt a javítóintézetből ideiglenesen elbocsátott fiatalkorú számára is lehetővé tenni a javítóintézet utógondozó részlegén történő ellátás igénybevételét. Tekintettel arra, hogy a javítóintézeti ellátás a gyermekvédelmi rendszer részét képezi, a javítóintézet utógondozó részlegén történő ellátásnak az ideiglenesen elbocsátott fiatalkorúak általi igénybevételét megteremtő jogosultságot a Gyvt.-ben indokolt szabályozni. A javítóintézet utógondozó részlegén történő ellátás a fiatalkorú kérelmére biztosítható.

A 47. §-hoz

A veszélyeztetett helyzetben lévő gyermek érdekében indokolt bővíteni a gyámhatóságok intézkedési lehetőségét azzal, hogy a védelembe vétel keretében a gyermeket gondozó szülőn kívül a kapcsolattartásra jogosult szülő is kötelezhető legyen a gyermek érdekében álló magatartásra, cselekvésre. A hatályos szabályok szerint erre nincs lehetőség, mert a védelembe vétel során előírt kötelezettség csak a gyermeket gondozó szülőre terjed ki. A módosítással új eszközt kap a gyámhatóság, valamint a család- és gyermekjóléti központ, hogy a szülők megfelelő együttműködésének elősegítése céljából, az elmérgesedett kapcsolattartási ügyek miatt veszélyeztetett gyermek érdekében mindkét szülőt bevonja a védelembe vétel során a gyámhatósági intézkedés és gyermekjóléti segítségnyújtás körébe.

A 48-49. §-hoz

A gyámhatóság által a nevelésbe vett testvérek, valamint a nevelésbe vett kiskorú szülő és gyermeke részére törvényi szintű szabállyal szükséges megerősíteni a közös gyermekvédelmi gyám, helyettes gyermekvédelmi gyám kirendelésének kötelezettségét. A jelenlegi szabályozás külön nevelkedő testvérek, illetve szülő és gyermeke esetén lehetőséget ad ettől eltérni, ami gyakorlati tapasztalatok szerint a testvérek, valamint a kiskorú szülő és gyermeke sorsának közös rendezését akadályozza. A nem azonos helyen nevelkedő testvérek, valamint kiskorú szülő és gyermeke részére is ugyanannak a gyermekvédelmi gyámnak, helyettes gyermekvédelmi gyámnak a kirendelése elősegíti a közeli hozzátartozói kapcsolat érvényesülését, sorsuk - hazagondozás, örökbefogadás útján történő - közös rendezését. A módosított rendelkezést az új gyámrendelések és a gyám személyének megváltoztatása esetén szükséges alkalmazni, ezzel elkerülhető, hogy többlet munkaterhet okozzon a gyámhatóságok és a területi gyermekvédelmi szakszolgálatok számára.

A gyermekvédelmi gyám kirendelése eseteinél (Gyvt. 84. §) szükséges az ismeretlen szülőtől származó (elhagyott) gyermek esetét is feltüntetni. A gyermek sorsa ilyen esetben a képzelt szülők gyámhatósági megállapításával, majd a gyermek örökbefogadásával rendeződik, melyet elősegít a gyermekvédelmi gyám kirendelésére vonatkozó egyértelmű szabályozás is.

A gyermekvédelmi gyámság hatékony ellátása, a gyermekvédelmi gyámok fluktuációjának csökkentése érdekében szükséges a Gyvt. gyermekvédelmi gyámi, helyettes gyermekvédelmi gyámi feladatkört szabályozó rendelkezésének módosítása olyan módon, hogy a gyermekvédelmi gyám által egy időben képviselhető 30 kiskorú közül a speciális és kettős szükségletű gyermekek két főnek számítsanak. Gyakorlati tapasztalatok támasztják alá, hogy a kiskamasz, kamasz korosztály sokkal több figyelmet igényel a gyermekvédelmi gyám részéről is, különösen a speciális és a kettős szükségletű gyermekek. A módosításhoz hasonló megoldást tartalmaz a nemzeti köznevelésről szóló törvény, amely a sajátos nevelési igényű gyermekek két vagy három gyermekként történő figyelembevételét teszi lehetővé.

Az 50. §-hoz

A jövedelem fogalom és a jövedelemszámításnál irányadó időszak tekintetében a Gyvt. visszautal az Szt. szabályaira. A szabályozás hátterében az a jogalkotói szándék áll, mely a rászorultsági elven nyújtott szociális (Szt. hatálya alá tartozó) és gyermekvédelmi (Gyvt. hatálya alá tartozó) pénzbeli és természetbeni ellátásokra való jogosultság elbírálása tekintetében azonos jövedelemszámítási szabályok érvényesülését biztosítja. A technikai jellegű módosítás a hatályos szöveg felvezető mondatrészének pontosítását szolgálja, figyelemmel arra, hogy az Szt. hivatkozott szakaszai nem csak a jövedelemszámításra irányadó időszakot, hanem egyéb jövedelemszámítási szabályokat is tartalmaznak.

Az 51-52. §-hoz

A kapcsolattartás rendezésével, a kapcsolattartás végrehajtásával és a szülői felügyeleti jog gyakorlásával összefüggő ügyekben az eljárások megindulását követően, már a tényállás tisztázása, a felek közötti egyeztetés során merül fel a közvetítői eljárás kötelező, vagy a felek kérelmére történő elrendelése, ezért más eljárási technika (kapcsolódó eljárás, az eljárás szüneteltetése) nem megoldás annak biztosítására. Tekintettel arra, hogy az általános közigazgatási rendtartásról szóló 2016. évi CL. törvény értelmében törvény teheti lehetővé az eljárás felfüggesztését, a Gyvt.-ben szükséges erről rendelkezni. A módosítás értelmében a gyámhatóság az eljárását főszabály szerint legfeljebb két hónapra felfüggesztheti. Kivételesen négy hónapra akkor teremt lehetőséget a módosítás az eljárás felfüggesztésére, ha a közvetítő a közvetítői eljárás megindításától számított két hónapon belül jelzi, hogy a közvetítői eljárás már megindult, de még nem fejeződött be, és további legfeljebb két hónap szükséges a megállapodás, részmegállapodás létrehozásához. Ezen határidők előírásával biztosítható, hogy az eljárások ne húzódjanak el indokolatlanul.

Az 53. és az 55. §-hoz

A módosítás adatkezelési felhatalmazást ad a kincstár számára a Gazdaságfejlesztési és Innovációs Operatív Programból származó támogatások célzott és ellenőrzött kihelyezésére irányuló eljárások lefolytatása céljából.

Az 54. §-hoz

A módosítás a kincstár által a személyes gondoskodást nyújtó gyermekjóléti alapellátások és gyermekvédelmi szakellátások finanszírozásának ellenőrzése céljából vezetett nyilvántartás adattartalmát érintően tartalmaz pontosításokat.

Az 56. §-hoz

A módosítás új felhatalmazó rendelkezéssel egészíti ki a Gyvt.-t, amelynek értelmében a miniszter rendeletben szabályozza a Biztos Kezdet Alapképzés szakmai és vizsgakövetelményeit. A Biztos Kezdet Alapképzést jelenleg az EFOP-1.4.1-15 kiemelt projekt szervezi. Szükséges, hogy a kiemelt projekt zárását követően jogszabályi szinten is megjelenjen ez a képzés, amely a Biztos Kezdet Gyerekházban történő elhelyezkedéshez, a munkakör betöltéséhez szükséges képesítéssé válik.

Az 57. §-hoz

A Gyvt. a 2013. december 31-én fennálló jogviszonyokra vonatkozó átmeneti szabályoktól, valamint a hozzátartozó nevelőszülőkre vonatkozó mentességtől eltekintve nem ad lehetőséget a nevelőszülő képesítési előírások teljesítése alóli felmentésére, illetve e tekintetben méltányosság gyakorlására. A hozzátartozó nevelőszülőkhöz hasonló élethelyzet áll fenn azon nevelőszülők esetében is, akik 2014. január 1-jét megelőzően hagyományos nevelőszülőként egy általuk megismert gyermek nevelését vállalták, és más gyermek nevelését a továbbiakban sem kívánják ellátni. Esetükben a nevelt gyermek, időközben nagykorúvá vált, már utógondozói ellátott fiatal felnőtt érdekei, illetve állandósághoz, családi környezetben való nevelkedéshez fűződő joga indokolja a nevelőszülő képesítési előírások teljesítése alóli felmentését.

Az 58-59. §-hoz

A rendelkezések a gyermekvédelmi gyámságot érintő módosításokhoz kapcsolódó átmeneti szabályokat tartalmazzák. Ezek értelmében a kirendelt gyermekvédelmi gyámok személye kizárólag a módosítások miatt nem változtatható meg, de az új gyámrendelések, valamint az ideiglenes hatályú elhelyezés és a nevelésbe vétel felülvizsgálata során már a módosított rendelkezéseket kell alkalmazni.

Tekintettel arra, hogy a Gyvt.-be a foglalkoztatási tilalmak körébe beemelésre került egy új bűncselekmény, a bántalmazás közfeladatot ellátó személy eljárásában, szükséges az ehhez kapcsolódó átmeneti rendelkezés megalkotása.

A 60-61. §-hoz

A szövegcserés módosító és a hatályon kívül helyező rendelkezéseket tartalmazzák.

A 62-64. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény, továbbá a társadalombiztosítási nyugellátásról szóló 1997. évi LXXXI. törvény módosítása pontosító jellegű, az örökbefogadói díj, mint új egészségbiztosítási pénzbeli ellátás és a gyermekek otthongondozási díja bevezetéséből adódóan szükséges megjeleníteni azokat az egyes ágazati törvényekben.

A 65-73. §-hoz

Az Ebtv. módosítása egyrészt bevezeti az örökbefogadói díjat, mint új egészségbiztosítási pénzbeli ellátást, másrészt lehetővé teszi, hogy a nevelőszülők a nevelt gyermekükre tekintettel is igénybe vegyék a gyed-et.

Az Ebtv. szabályai szerint csecsemőgondozási díjra (a továbbiakban: CSED) jelenleg az örökbe fogadni szándékozó, és e célból a gyermeket saját gondozásába vevő személy is jogosult, azonban - a vér szerinti szülőhöz hasonlóan - legfeljebb a gyermek születését követő 168 napon (kb. 6 hónapon) belül. Ezt a lehetőséget a csecsemőkorú gyermeket örökbefogadó családok tudják igénybe venni. A hat hónapos és két év közötti gyermekeket örökbefogadó szülők az Ebtv. szabályai szerint gyermekgondozási díj (a továbbiakban: GYED) igénybevételére jogosultak. Az ennél idősebb, tehát két év feletti gyermeket örökbefogadó szülőknek ugyanakkor segítséget jelentene, ha az örökbefogadás utáni, kezdeti időszakban otthon tudnának maradni a gyermekkel, ezért indokolt megteremteni annak lehetőségét, hogy igénybe tudjanak venni egy, a GYED-nek megfelelő ellátást, amellyel munkajövedelmük átmeneti kiesését is kompenzálni lehetne. A törvény ezért a két éves életkorú gyermeknél idősebb gyermeket örökbefogadó szülők részére egy sajátos új ellátás, az ún. örökbefogadói díj (a továbbiakban: ÖFD) bevezetéséről rendelkezik, mely a feltételeit és összegét tekintve is megegyezik a GYED-del, időtartama a CSED-nek megfelelően 168 nap.

Az ÖFD bevezetése hozzájárul ahhoz, hogy a sokszor több traumán átesett gyermekkel az örökbefogadó szülő több időt töltsön együtt. Így szorosabb érzelmi kötelék alakulhatna ki a gyermek és új családja között, és a szülők számára sem jelentene jelentős jövedelem-kiesést az összeszokás időszaka. Az ÖFD valamennyi 2 év feletti és 18 év alatti gyermek hazai örökbefogadását követően jár, ha az örökbefogadó szülő GYED-re jogosult lenne. Ennek következtében a csecsemőkorú gyermeket örökbefogadó szülők továbbra is jogosultak maradnak a CSED-re, azt követően pedig GYED-et vehetnek igénybe. A két év feletti gyermek örökbefogadása esetén pedig ÖFD igénybevételére válnak jogosulttá az örökbefogadó szülők. Amennyiben a gyermek örökbefogadó szülei gondozásába történt kihelyezése a második életévének betöltése előtt kevesebb, mint 168 nappal történt, a gyermek két éves korát követően a 168 napból fennmaradó időtartamban ÖFD-re lesz jogosult az örökbefogadó szülő. Amennyiben - kellő biztosítási idő hiányában - az örökbefogadó szülők nem jogosultak ÖFD igénybevételére, akkor a Cst. szerinti örökbefogadói GYES-t vehetik igénybe. Ugyanakkor az ÖFD-t igénybe vevő örökbefogadó szülők az örökbefogadói GYES igénybevételére már nem lesznek jogosultak.

Az egységes nevelőszülői foglalkoztatási jogviszony bevezetése Magyarországon 2014. január 1-jétől a nevelőszülők számára jelentős előrelépés volt, hiszen ez alapján a nevelőszülői munkájuk nyugdíjjogosultságot keletkeztet és a jövedelmük is érezhetően nőtt. Ez az intézkedés továbbá meg tudta alapozni azt, hogy minél több gyermek éljen nevelőszülői családban az intézményi (gyermekotthoni) ellátás helyett. A gyermekvédelmi szakellátásban lévő 0-3 éves gyermekek 85,63%-a él jelenleg nevelőszülői ellátásban, amely a korábbi évekhez képest komoly előrelépés. Ugyanakkor az elmúlt évek tapasztalatai azt bizonyítják, hogy a 2014. évi módosítás azon része, amely a nevelt gyermekek utáni GYED-re való jogosultságot megszüntette, gondot okoz a nevelőszülői ellátás biztosításában. A nevelőszülői hálózatokkal konzultálva ezen a helyzeten segíteni tudna a GYED biztosítása, amely a nevelőszülő számára nagyobb biztonságot és támogatást jelent, mint a jelenleg elérhető fizetés nélküli szabadság az egyéb kereső tevékenységéből. A nevelőszülő a kérelemére megállapított, két éves életkor alatti nevelt gyermekre tekintettel járó gyermekgondozási díj folyósításának időtartama alatt nem jogosult a Gyvt. szerinti többletdíjra, melyet szintén a gyermek életkorára tekintettel biztosít számára a nevelőszülői hálózat működtetője. Azon nevelőszülő részére, aki kellő biztosítási idő hiányában nem jogosult gyermekgondozási díjra, vagy valamely okból nem vette azt igénybe, továbbra is jár a többletdíj, a gyermek különleges ellátási szükségletére tekintettel.

A 74-75. §-hoz

A társadalombiztosítás pénzügyi alapjai 1998. évi költségvetéséről szóló 1997. évi CLIII. törvény, valamint az egészségügyről szóló 1997. évi CLIV. törvény módosítása pontosító jellegű, az örökbefogadói díj, mint új egészségbiztosítási pénzbeli ellátás bevezetéséből adódóan szükséges megjeleníteni azt az egyes ágazati törvényekben.

A 76. §-hoz

Az Alkotmánybíróság - 2018. április 6-ai 51. számú Magyar Közlönyben közzétett - 1/2018. (IV. 6.) AB határozatában megállapította, hogy az Országgyűlés az Alaptörvény XIX. cikk (1) bekezdésével összhangban álló jogalkotás megvalósítása során a XV. cikk (5) bekezdését sértő, mulasztásban megnyilvánuló alaptörvény-ellenességet idézett elő azzal, hogy nem szabályozta a közlekedőképességükben a mozgásszervi fogyatékosokkal azonos mértékben, de nem mozgásszervi betegségből eredően korlátozott személyek támogatását. Az Alkotmánybíróság felhívta az Országgyűlést, hogy jogalkotói feladatának legkésőbb 2018. december 31-ig tegyen eleget. A módosítás révén a fogyatékos személyek jogairól és esélyegyenlőségük biztosításáról szóló 1998. évi XXVI. törvényben a fogyatékossági támogatásra jogosító súlyosan fogyatékos állapot meghatározása során annak kiváltó okától függetlenül a mozgáskorlátozottság ténye lesz meghatározó, amennyiben az a jogosult mozgásában az önálló életvitelt kizáró fogyatékosságot eredményez.

A 77-82. §-hoz

A Cst. módosítása egyrészt az örökbefogadó szülők GYES-jogosultságát érintően tartalmaz változást, másrészt az anyasági támogatás igénylése lehetőségét terjeszti ki örökbefogadás esetén.

A 3 évesnél idősebb, de 10 évesnél fiatalabb gyermeket örökbefogadó szülők, akik az általános szabályok szerint már nem, vagy nem a teljes időtartamra tudták a GYES-t igénybe venni, valamint ha nem jogosultak gyermekgondozási díjra, jelenleg a GYES időtartamából hátralévő, de legfeljebb 6 hónapos időtartamra - a házastársi vagy rokoni örökbefogadás esetét kivéve - jogosultak az ún. örökbefogadói GYES-re. Az ellátás 2011-es bevezetésének célja az volt, hogy az örökbefogadó szülők egy bizonyos időszakot otthon tudjanak tölteni a hozzájuk került gyermekkel, segítve annak a családba való beilleszkedését. Az örökbefogadói GYES bevezetése óta eltelt időszakból leszűrhető tapasztalatok rámutattak arra, hogy indokolt lenne a 10 éves felső életkori határ eltörlése, mivel egy új családba történő „beszokás” ugyanolyan lelki megterhelést jelent egy ilyen életkorú gyermek életében is.

Az örökbefogadó szülő az egyszeri anyasági támogatásra abban az esetben jogosult, ha az örökbefogadást a szülést követő 6 hónapon belül engedélyezték. Ez az összeg segíti a szülőket abban, hogy a gyermek fogadására felkészüljenek. A nagyobb gyermekek esetében is ugyanígy fel kell készülniük azonban a családoknak a gyermek fogadására a saját otthonukba, amihez az egyszeri támogatás szintén jelentős segítséget nyújtana. Erre tekintettel indokolt, hogy az örökbefogadó szülők a vér szerinti gyermeket nevelő családokkal egyenértékű juttatásokat kapjanak, különösen, hogy nagyobb életkorú gyermek esetén a gyermek családba kerülése gyakran tetemesebb többletkiadásokat is jelent a család számára, mint egy újszülött esetében. A törvény ezért 2020-tól a 6 hónapos korlátot eltörli örökbefogadás esetén. Így a gyermek korától függetlenül minden örökbefogadó (aki a gyermeket egy évnél rövidebb ideje neveli) jogosulttá válna a támogatásra, ami hozzájárulna ahhoz, hogy életkori szempontból kiegyenlítettebbek legyenek az örökbefogadások. Ugyanakkor azon örökbefogadók, akik a gyermeket már legalább egy éve nevelik saját háztartásukban, továbbra sem lesznek jogosultak a támogatásra, mivel a gyermek már beilleszkedett a családjukba.

A 83-85. §-hoz

A gyermekek otthongondozási díja és az örökbefogadói díj bevezetéséhez kapcsolódó technikai módosítások a kapcsolódó törvényekben.

A 86. §-hoz

A hozzátartozójukat ápoló személyek élethelyzetére tekintettel mind a gyermekek otthongondozási díja, mind az ápolási díj folyósításának ideje a megváltozott munkaképességű személyek ellátásai megállapításához szükséges előzetes biztosítási időbe beszámításra kerül.

A 87. §-hoz

Amennyiben a rehabilitációs ellátásban részesülő személy nem teljesíti a törvényben előírt együttműködési kötelezettségét, ellátását a tudomásszerzés napjától számított 3 hónap időtartamra fel kell függeszteni. Annak érdekében, hogy a jogalap nélküli kiutalások esetében ne legyen szükség minden ügyben külön visszafizetésre kötelező határozat kiadására, a törvény lehetőséget teremt arra, hogy a jogalap nélkül felvett összeg levonható legyen az újrafolyósított ellátásból.

A 88. §-hoz

A rehabilitációs foglalkozást biztosító akkreditált munkáltatók költségvetési forrásból mintegy 31 000 fő megváltozott munkaképességű személyt foglalkoztatnak évente, akik egészségi állapotuk, szociális és foglalkoztatási körülményeik, azaz komplex minősítésük alapján tartós, vagy tranzit foglalkoztatásban vehetnek részt. A munkáltatóknak az érintett munkavállalóik számára egyéni fejlesztési tervet kell készíteniük, ezért elengedhetetlen, hogy az ehhez szükséges adatokhoz hozzáférjenek. A törvény ennek a lehetőségét teremti meg.

A 89-91. §-hoz

A rendelkezések szövegcserés módosításokat és hatályon kívül helyező rendelkezéseket tartalmaznak. Az Mmtv. hatályos szabályai értelmében az ápolási díj nem minősül rendszeres pénzellátásnak, vagyis a megváltozott munkaképességű személyek ellátásai megállapítása tekintetében az ápolási díj folyósítása nem kizáró tényező. Indokolt ennek kiterjesztése a gyermekek otthongondozási díjára is. A törvény egységesíti az öregségi nyugdíjkorhatárt 5 éven belül betöltő ellátottak felülvizsgálat alóli mentesítésének szabályait, így az Mmtv. 5. § (2) bekezdése alapján megállapított rokkantsági ellátásban részesülők is mentesülnek a felülvizsgálati kötelezettség alól azáltal, hogy a komplex minősítésük időbeli hatálya a haláluk napjáig tart. A törvény ezen túl az Mmtv. technikai korrekcióját tartalmazza.

A 92. §-hoz

A nemzeti felsőoktatásról szóló 2011. évi CCIV. törvény módosítása pontosító jellegű, az örökbefogadói díj, mint új egészségbiztosítási pénzbeli ellátás bevezetéséből adódóan szükséges megjeleníteni azt az egyes ágazati törvényekben.

A 93. §-hoz

Az Mt. módosításával szigorodnak a foglalkoztatási tilalmakra vonatkozó rendelkezések a 18. életévét be nem töltött személy nevelését, felügyeletét, gondozását, gyógykezelését végző munkáltatónál. Ld. részletesen a 2. §-hoz fűzött indokolást.

A 94-95. §-hoz

Az Mt. csak a nőnek engedélyezi a szülési szabadság igénybevételét, a férfinek azonban nem, jóllehet mind csecsemőgondozási díjra, mind a bevezetendő örökbefogadói díjra nemtől függetlenül jogosultságot lehet szerezni. Szükséges ezért az Mt. és az Ebtv. szabályai közötti koherencia megteremtése, hogy a szülési szabadság is nemtől függetlenül minden munkavállalónak járjon, továbbá a fizetés nélküli szabadság szabályainak pontosításával lehetővé váljon, hogy az örökbefogadó szülők igénybe tudják venni annak időtartamára az örökbefogadói díjat.

A 96-98. §-hoz

A gyermekek otthongondozási díja és az örökbefogadói díj bevezetéséhez kapcsolódó technikai módosítások a kapcsolódó törvényekben.

A 99. §-hoz

A szociális hozzájárulási adóról szóló 2018. évi LII. tv. 41. § 8. pont b) alpontja alapján hatályát vesztik a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény rehabilitációs kártyát érintő rendelkezései (16/A-16/B. §), így okafogyottá válik a rehabilitációs kártya jogintézményének az Mmtv.-ben történő szerepeltetése. Az Alkotmánybíróság a 14/2018. (IX. 27.) AB határozatában megállapította, hogy a társadalombiztosítási nyugellátásról szóló 1997. évi LXXXI. törvény (Tny.) 95/A. § (2) bekezdése alaptörvény-ellenes, ezért azt megsemmisítette. Erre tekintettel az Mmtv.-ből is hatályon kívül helyezésre kerül a 13/A. § (7) bekezdés érintett szövegrésze, amely a kivételes rokkantsági ellátás vonatkozásában a megsemmisített Tny. rendelkezéssel azonos tartalmú szabályozást tartalmaz.

-----STARTING---POINT---VEGE---

A 100. §-hoz

Hatályba léptető rendelkezések.