2017. évi CLXXVII. törvény indokolása

a tizenkettedik életévüket be nem töltött gyermekek sérelmére elkövetett szexuális erőszakkal szembeni fokozottabb büntetőjogi védelemről

-----STARTING---POINT---ALTALANOS--- 

A 2012. évben elfogadott Büntető Törvénykönyv, majd az azt követő módosítások és kormányzati intézkedések szigora is jól tükrözi, hogy bármely a gyermekek sérelmére elkövetett bántalmazást elfogadhatatlannak tartunk. Továbbra is kiemelt célunk, hogy fokozott büntetőjogi szigorral lépjünk fel a gyermek védelme érdekében. Jelen módosítás a gyermekek fokozott büntetőjogi védelmének egyik lépése, és mind a jogalkalmazói, mind a Fidesz-KDNP gyermekek védelmét képviselő szándékát kifejezi azzal, hogy a 12 év alatti sérelmére elkövetett szexuális cselekmény - ha az elkövető a sértett hozzátartozója vagy a sértett a nevelése, felügyelete, gondozása, gyógykezelése, vagy egyéb módon a hatalma vagy befolyása alatt áll - függetlenül attól, hogy a cselekményt kényszerítéssel vagy a sértett beleegyezésével követték el, súlyosabban legyen büntetendő. A törvény tehát a gyermekek sérelmére elkövetett szexuális erőszak esetén szigorúbb büntetési tétel kiszabását teszi lehetővé, és emellett kifejezi azt is, bármilyen gyermekek sérelmére elkövetett bántalmazás elfogadhatatlan. A gyermekek sérelmére elkövetett szexuális bűncselekmények ugyanis morális és erkölcsi értelemben is a legsúlyosabbak. Ezek közül is kiemelkedően büntetendőek azon cselekmények, amikor a tettes olyan személy, akinek épphogy gondoskodnia kellene a gyermekről. Az ilyen elkövetőkkel szemben, akik visszaélnek egy gyermek bizalmával, kizárólag a legszigorúbb fellépésnek lehet helye.

Az Alkotmánybíróság (a továbbiakban: AB) a tizenkettedik életévet be nem töltött személy sérelmére elkövetett szexuális erőszak értelmezéséről szóló 2/2016. Büntető jogegységi határozat (a továbbiakban: BJE) alaptörvény-ellenességének megállapításáról és megsemmisítéséről szóló 19/2017. (VII. 18.) AB határozatával (a továbbiakban: AB határozat) megsemmisítette a 2/2016. Büntető jogegységi határozatot. A Kúria az 1/2017. BJE határozatával a 2/2016. BJE határozatát hatályon kívül helyezte.

Az AB határozat indokolása szerint a BJE meghozatalakor a Kúria túllépte a jogegység biztosítására vonatkozó alaptörvényi felhatalmazás kereteit, amikor a tizenkét év alatti gyermek sérelmére a hozzátartozója, nevelését, felügyeletét vagy gondozását ellátó személy, illetve az elkövetővel hatalmi vagy befolyási viszonyban álló olyan személy által elkövetett szexuális erőszakra vonatkozó szabályokat nem értelmezte, hanem módosította.

Az AB a határozat indokolásában annak megállapítását követően, hogy a szabályozás koherens, normavilágos, a Büntető törvénykönyvről szóló 1978. évi IV. törvényhez képest nem tartalmaz enyhítést, figyelembe veszi a vonatkozó nemzetközi és uniós kötelezettségeket, arra is utal, hogy a Büntető törvénykönyvről szóló 2012. évi C. törvény (a továbbiakban: Btk.) 197. §-ában foglalt, a 12 év alatti sértettekre vonatkozó szabályozás - jogalkotói döntéstől függő - jövőbeni módosítása során megfontolhatóak a jogalkalmazói szempontok is. A lehetséges felülvizsgálat érdekében semmisítette meg az AB BJE-t 2017. október 31-ével.

Annak érdekében, hogy a BJE-ben kifejtett jogalkalmazói szempontoknak is megfeleljen a törvény szövege, a 12 év alatti sérelmére elkövetett szexuális cselekmény - ha az elkövető a sértett hozzátartozója vagy a sértett a nevelése, felügyelete, gondozása, gyógykezelése, vagy egyéb módon a hatalma vagy befolyása alatt áll - függetlenül attól, hogy a cselekményt kényszerítéssel vagy a sértett beleegyezésével követték el, öt évtől tizenöt évig terjedő szabadságvesztéssel legyen fenyegetett, és a bíróságnak szélesebb mérlegelési lehetősége legyen a büntetéskiszabás során szükség van a Btk. 197. §-ának módosítására.

-----STARTING---POINT---RESZLETES---

Az 1. §-hoz

A törvény úgy módosítja a Btk. 197. § (4) bekezdésének a) pontját, hogy az megfeleljen a BJE-ben kifejtett jogalkalmazói szempontoknak. Lehetővé téve, hogy a 12 év alatti sérelmére elkövetett szexuális cselekmény - ha az elkövető a sértett hozzátartozója vagy a sértett a nevelése, felügyelete, gondozása, gyógykezelése, vagy egyéb módon a hatalma vagy befolyása alatt áll - függetlenül attól, hogy a cselekményt kényszerítéssel vagy a sértett beleegyezésével követték el, öt évtől tizenöt évig terjedő szabadságvesztéssel legyen fenyegetett.

A gyermekek sérelmére elkövetett szexuális bűncselekmények mind morális, mind erkölcsi értelemben a legsúlyosabbak. Ezek közül is kiemelkedően büntetendőek azon cselekmények, amikor a tettes olyan személy, akinek gondoskodnia kellene a gyermekről. Tekintettel arra, hogy az ilyen elkövetőkkel szemben, akik visszaélnek egy gyermek bizalmával, kizárólag a legszigorúbb és legsúlyosabb fellépésnek lehet helye.

Öttől húsz évig terjedő szabadságvesztéssel büntetendő, ha az elkövető a (2) bekezdésben meghatározott szexuális erőszakot a vele függőségi viszonyban lévő a tizenkettedik életévét be nem töltött gyermek sérelmére az (1) bekezdésben meghatározott módon követi el, vagy ha a (2) bekezdésben meghatározott szexuális erőszakot azonos alkalommal, egymás tevékenységéről tudva, közösen követik el az (1) bekezdésben meghatározott módon a tizenkettedik életévét be nem töltött gyermek sérelmére.

-----STARTING---POINT---VEGE---

A 2. §-hoz

Hatályba léptető rendelkezés.