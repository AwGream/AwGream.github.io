2007. évi CXLV. törvény indokolása

az állampolgári jogok országgyűlési biztosáról szóló 1993. évi LIX. törvény módosításáról

-----STARTING---POINT---ALTALANOS--- 

A Magyar Köztársaság Alkotmányából következően - az Alkotmánybíróság 28/1994. (V. 20.) AB határozat szerinti, mindenkire nézve kötelező értelmezése szerint - az állam kötelezettsége, hogy a jövőben felnövő nemzedékek számára az élet alapvető kereteit adó természeti környezet minőségét megőrizze. Az Alkotmánybíróság 64/1991. (XII. 17.) AB határozatában már rögzítette, hogy az élethez és az emberi méltósághoz való jog alapvető jog objektív, intézményes életvédelmi kötelességet teremt az állam számára „a jövendő generációk életfeltételeinek biztosítására”.

A törvény a jelenleg élő és a jövő generációk élete és egészsége természeti alapjainak védelme, az emberiség közös örökségének megóvása és közös gondjainak megoldása, az emberi méltóságnak megfelelő környezeti feltételek fenntartására vonatkozó felelőssége tudatában, annak érdekében, hogy a jövő nemzedékek számára a választás szabadságát, az élet minőségét és a természeti erőforrásokhoz való akadálytalan hozzáférést megtartsa, olyan intézményt kíván létrehozni, amely hatékonyan elő tudja segíteni az életfeltételek megőrzését utódaink számára, képviseletet biztosít érdekeiknek az életfeltételeiket lényegesen befolyásoló hosszú távú döntéseknél, valamint a környezet állapotára vonatkozó jogszabályok érvényesülését az országgyűlési biztosok eszközeivel előmozdítja.

Az Alkotmány 32/B. § (4) bekezdése felhatalmazza az Országgyűlést, hogy egyes alkotmányos jogok védelmére külön országgyűlési biztost válasszon. Az Országgyűlés már a környezet védelmének általános szabályairól szóló 1995. évi LIII. törvény megalkotásakor kifejezte, hogy a környezetvédelmi feladatok megoldásában szükségesnek tartja országgyűlési biztos közreműködését. Az 1995. évi LIII. törvény 39. §-a szerint „az Országgyűlés a környezet védelme érdekében ... meghatározza az állampolgári jogok országgyűlési biztosa környezetvédelmi feladatait”. Az állampolgári jogok országgyűlési biztosának hatásköre azonban csak arra terjed ki, hogy „hatóságoknál” folytasson vizsgálatot, vagyis a magánszféra, ahol pedig a fő szennyező források találhatók, nem esik tevékenységi körébe. Eszközei - mint például a felettes szervnek tett ajánlás - szintén nem a környezetvédelmi ügyekre szabottak.

Az országgyűlési biztosok számának növelése - csakúgy mint a jogvédelemmel foglalkozó miniszteri biztosok elszaporodása - olyan „ombudsman-inflációt” gerjesztene, amely a jogvédelem szintjének növelése helyett elaprózná, és ezzel leértékelné az ombudsmanok tevékenységét. Külön országgyűlési biztos megválasztása olyan alkotmányos jogok védelme érdekében indokolható, amelyek esetében a jogsérelmet szenvedett fél nem határozható meg egyértelműen, vagy a jogsértő és a jogsérelmet szenvedett személy között olyan jelentős információs aszimmetria áll fenn, ami még a perbeli képviselethez nyújtott állami segítség esetén sem biztosít hatékony jogvédelmet.

Ezeknek a követelményeknek a környezet- és természetvédelmi ügyekkel foglalkozó országgyűlési biztos jogintézménye megfelel.

Az állampolgári jogok országgyűlési biztosát a törvény szerint a jövőben a jövő nemzedékek országgyűlési biztosa helyettesíti.

A jövő nemzedékek országgyűlési biztosa hatásköreinek és eszközeinek kialakítása során abból kell kiindulni, hogy vizsgálódási köre elsősorban a magánszférára terjedne ki. A jövő nemzedékek országgyűlési biztosának ugyanakkor hatósági jogkört nem indokolt biztosítani, mivel a természet- és környezetvédelemnek megfelelően kiépült hatósági szervezetrendszere jelenleg is létezik, amelyet indokolatlan lenne lerontani, vagy azzal összefüggésben hatásköri vitákat generálni. A törvény ezért a nyilvánosság felhasználása mellett csak eljárás-kezdeményezési jogokat biztosít a jövő nemzedékek országgyűlési biztosa számára.

A törvény pontosítja továbbá az állampolgári jogok országgyűlési biztosáról szóló 1993. évi LIX. törvénynek (a továbbiakban: Obtv.) a biztosi jogállásra vonatkozó szabályait, így többek között az illetményezés és az összeférhetetlenség szabályait.

-----STARTING---POINT---RESZLETES---

Az 1-9. §-hoz

A törvény a korábbinál zártabban szabályozza az országgyűlési biztosok megválasztását, pontosítja a lemondásukra, összeférhetetlenségük megállapítására vonatkozó szabályokat. A törvény meghatározást ad az országgyűlési biztosok eljárása szempontjából kiemelt fontossággal bíró fogalomra: az alapvető joggal kapcsolatos visszásságra, ezzel egyértelművé teszi, hogy az az alapvető jog sérelme mellett az annak közvetlen veszélyét is felöleli, és hogy megállapítása független attól, hogy azt cselekvés vagy mulasztás idézte elő.

A 10. §-hoz

A törvény az állampolgári jogok országgyűlési biztosára és a külön biztosokra vonatkozó szabályozással analóg módon határozza meg a jövő nemzedékek országgyűlési biztosa megválasztásának feltételeit azzal, hogy a környezet-, illetve a természetvédelmi jogban való kiemelt jártasság többletfeltételét is támasztja a jelölttel szemben.

A törvény a jövő nemzedékek országgyűlési biztosa eljárását az állampolgári jogok országgyűlési biztosára vonatkozó szabályozás alapul vételével szabályozza. Hatáskörei ugyanakkor - a számára megállapított feladatkörben - részben túlnyúlnak a hagyományos ombudsmani hatáskörökön. Ennek indoka, hogy a környezetvédelmi, természetvédelmi ügyekben az államigazgatási szervek késedelmes fellépése, vagy jogszabálysértése gyakran nem számszerűsíthető vagy rendkívül nagy mértékű kiadásokat, nem orvosolható környezetkárosodást okozhat.

A jövő nemzedékek országgyűlési biztosa hagyományosan ombudsmani jellegű hatáskörében jogosult a hatáskörrel rendelkező hatóságot felhívni a környezet védelmére vonatkozó intézkedés megtételére, ugyanakkor az államigazgatási körön kívüli személyek és szervek esetében is élhet ezzel a joggal, feltéve, hogy az érintett szerv vagy személy a környezetet károsító tevékenységet végez. A jövő nemzedékek országgyűlési biztosának felhívására a környezetet károsító köteles válaszolni, és elvégezni a károsítás megszüntetésére, a károk helyreállításához szükséges intézkedéseket. Az ombudsman hatósági jellegű hatáskörökkel a törvény szerint a tárgyban nem rendelkezik, azonban a bírósághoz fordulhat a jogsértő állapot megszüntetése és az eredeti állapot visszaállítása érdekében.

A jövő nemzedékek országgyűlési biztosa a törvény szerint a jogalkotással és az Európai Unió döntéshozatali eljárásával összefüggésben - feladatkörével összefüggésben - jelentős hatáskörökkel rendelkezik. A nemzetközi szerződések közül az emberiség közös örökségét [common heritage of mankind] (tengerfenék, világűr, a Földön kívül az égitestek, illetve az oda vezető és az akörüli pályák) és az emberiség közös gondjait [common concerns of mankind] (éghajlatváltozás, biodiverzitás fenntartása) érintő szerződések tekintetében a biztos véleményezési jogkörrel rendelkezik.

A törvény széles körű jogosítványokat ad a jövő nemzedékek országgyűlési biztosa számára a környezetvédelmi, természetvédelmi tárgyú hatósági eljárásban. Ha a hatósági intézkedésre történő felhívás eredménytelen volt, az ombudsman a hatóság felügyeleti szervéhez fordulhat. Jogosult továbbá a hatósági döntések tekintetében felügyeleti eljárás lefolytatását, illetve a döntés módosítását vagy visszavonását kezdeményezni. Ha az eljárás eredményeként nem születik a jövő nemzedékek országgyűlési biztosa véleményével megegyező döntés, a bírósági felülvizsgálatra vonatkozó szabályok szerint a biztos akkor is bírósághoz fordulhat, ha a bírósági felülvizsgálatra egyébként nyitva álló határidő már eltelt.

A jövő nemzedékek országgyűlési biztosa számára a törvény a környezetvédelmi jogban kiemelt fontosságú társadalmi ellenőrzéssel való együttműködést elősegítő jogosítványokat is biztosít. Így biztosítani kell, hogy részt vehessen a külön jogszabály (a környezetvédelmi tárgyú nemzetközi szerződések, a hulladékgazdálkodásról szóló 2000. évi XLIII. törvény, a helyi önkormányzati rendeletek stb.) által kötelezően elrendelt közmeghallgatásokon, azok jegyzőkönyvét utólag is megismerhesse. Maga a jövő nemzedékek országgyűlési biztosa is kezdeményezheti, hogy a települési önkormányzat, a környezetvédelmi hatóság, a természetvédelmi hatóság vagy más államigazgatási szerv közmeghallgatást tartson, ezen természetesen szintén részt vehet az ombudsman.

Tekintettel arra, hogy a jövő nemzedékek országgyűlési biztosának tevékenysége nem csak az államigazgatási ellenőrzésére, de mindenféle környezetkárosítás megelőzésére és felszámolására kiterjed, a törvény biztosítja számára, hogy bárkitől felvilágosítást kérhessen, illetve minden olyan helyiségbe beléphessen, ahol visszafordíthatatlan környezetkárosodással fenyegető tevékenység folyik.

-----STARTING---POINT---VEGE---

A 11. §-hoz

A törvény átmeneti szabályként rendelkezik a jövő nemzedékek első országgyűlési biztosának jelölésére és hivatalba lépésére vonatkozó átmeneti szabályokról, valamint tartalmazza a tételes módosításokkal összefüggésben az Obtv.-ben szükséges hatályon kívül helyezéseket, valamint egyéb szövegezési pontosításokat, amelyek döntő többségét a törvény elfogadása óta bekövetkezett jogrendszeri változások indokolják, egy részük azonban az Alkotmány által szabályozott tárgykörökben fennálló párhuzamosságok kiküszöbölése érdekében szükséges.