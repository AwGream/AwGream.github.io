2011. évi CCVIII. törvény indokolása

a Magyar Nemzeti Bankról

-----STARTING---POINT---ALTALANOS--- 

A Magyar Nemzeti Bankról szóló új törvény megalkotását elsősorban a 2012. január 1-jén hatályba lépő új Alaptörvény tette szükségessé. Ennek megfelelően az új jegybanktörvénynek összhangban kell lenni az Alaptörvénnyel és az európai uniós szabályokkal, elsősorban az Európai Unió működéséről szóló szerződéssel (a továbbiakban: Szerződés), valamint a hozzá kapcsolódó, a Központi Bankok Európai Rendszere és az Európai Központi Bank Alapokmányáról szóló 4. számú Jegyzőkönyvvel (a továbbiakban: Alapokmány).

A törvény a Magyar Nemzeti Bankról szóló 2001. évi LVIII. törvény újrakodifikált változatát tartalmazza, amely részben a korábbi szabályozást veszi alapul, emellett új elemeket is tartalmaz.

A törvény az európai uniós kötelezettségeinkkel összefüggő szabályokat tartalmaz. Definiálja az MNB jogállását, elsődleges célját és alapvető feladatait. Meghatározza az MNB szervezetét (testületeit, vezetői kinevezésének módját), részletezi a jegybank kapcsolatát más szervekkel, illetve a korábbi szabályozással azonos módon jogalkotási jogosultságokat ad számára.

Az Alaptörvénnyel való összhang megteremtése az Alaptörvényt ismétlő rendelkezések elhagyását, az Alaptörvény 41. cikk (1), (4) és (5) bekezdése alapján sarkalatosnak minősülő részek kiemelését, illetve bizonyos technikai jellegű módosításokat és pontosításokat jelent.

A törvény az Alaptörvény és az EU jogszabályok által engedélyezett keretek között szemléletváltást tartalmaz abban az értelemben, hogy a korábban döntően az Magyar Nemzeti Bank (a továbbiakban: MNB) elnöke kezében összpontosuló döntéshozatali és végrehajtási hatásköröket megosztja a Monetáris Tanács és az újból felálló igazgatóság között, azzal, hogy ezeknek a testületeknek az MNB elnöke tagja, és szavazategyenlőség esetén döntő szavazattal rendelkezik.

A 2008-tól induló pénzügyi- és gazdasági válság tapasztalatai alapján szükség mutatkozott a monetáris politikai eszköztár kibővítésére a kötelező tartalék további mérlegelemekre való kiterjesztésével.

Az Európai Unió jegybankokra vonatkozó szabályozásának kulcsfontosságú eleme az Európai Központi Bank (a továbbiakban: EKB) és a nemzeti központi bankok függetlenségének biztosítása.

a) Működési függetlenség

A Szerződés az EKB és a nemzeti jegybankok elsődleges céljának az árstabilitás fenntartását jelöli meg. Elvárás, hogy jogszabály deklarálja ezt a jegybanki célt (amelynek Magyarország esetében még az árstabilitás elérését is tartalmaznia kell), mert elősegíti a kormányzattól való függetlenséget.

b) Intézményi függetlenség

Az elsődleges cél mellett, az integrációban működő jegybank alapvető feladatai (uniós terminológiával: a Központi Bankok Európai Rendszerével (a továbbiakban: KBER) kapcsolatos feladatok), a monetáris politika meghatározása és megvalósítása, deviza műveletek végzése árfolyampolitikai célok megvalósítása érdekében, a hivatalos deviazatartalékok képzése és kezelése, továbbá a fizetési rendszer működtetése és működőképességének biztosítása. Az alapvető feladatok tekintetében kettős követelmény áll fenn. Egyrészt a jegybanknak - csakúgy, mint az elsődleges cél tekintetében - függetlennek kell lennie a KBER-rel kapcsolatos feladatai végrehajtása során, másrészt további feladatot csak abban az esetben és olyan mértékben láthat el, ha az nem veszélyezteti az elsődleges célja elérését.

A jegybanki függetlenség alapvetően azt jelenti, hogy az MNB monetáris politikáját a vonatkozó jogszabályi keretek között önállóan alakítja ki. Uniós jogi követelmény, hogy a jegybank nem kérhet, és nem fogadhat el semmiféle instrukciót a kormányzati szféra intézményeitől a feladatai ellátásával kapcsolatban.

Egyértelművé kell tenni, hogy a jegybank csak az elsődleges céljának (vagyis az árstabilitás elérésének és fenntartásának) veszélyeztetése nélkül támogatja a kormányzati gazdaságpolitikát.

A monetáris politikai eszköztár kialakításában nagy szabadságot biztosít az EU-szabályozás, a jegybanknak kétféle követelménynek kell megfelelni. Egyrészt az eszköztárnak kompatibilisnek kell tenni az EKB eszköztárával, másrészt a jegybank kizárólag megfelelő fedezet mellett nyújthat hitelt. Annak érdekében, hogy a jegybank monetáris műveletein ne szenvedjen veszteséget partnere fizetésképtelensége miatt, a végrehajtási és csődjogi szabályok a jegybank számára nyújtott fedezetet nem vonhatják le.

A tagállamok központi bankjai szervezeti formájuktól függetlenül közintézmények, ennek megfelelően a működésük ellenőrzött. A jegybankok konkrét szervezeti formájára vonatkozóan nincs uniós rendelkezés, ezt a tagállamok jogrendje határozza meg. A jegybankok ellenőrzésével kapcsolatban az Alapokmány 27. cikk (1) bekezdése azt a követelményt fogalmazza meg, hogy az EKB és a nemzeti központi bankok pénzügyi jelentését független külső könyvvizsgálóknak kell ellenőrizniük. Az Alapokmány 27. cikk (2) bekezdése leszögezi, hogy az Európai Számvevőszék jogköre kizárólag az EKB gazdálkodása hatékonyságának vizsgálatára terjed ki. Ezen túlmenően a nemzeti központi bankok ellenőrzésével kapcsolatos követelmény nincs. A monetáris politika független vitelének garanciájaként azt azonban biztosítani kell, hogy az ellenőrző szerv hatásköre a monetáris politika vitelére, illetve az egyéb KBER-rel kapcsolatos feladatok ellátásának célszerűség, szakszerűség vagy más szempontok szerinti felülvizsgálatára nem terjedhet ki, mert az nem felel meg jogi szempontból a Szerződésben lefektetett követelményeknek. A demokratikus jogállami berendezkedésből fakad a jegybanki tevékenység átláthatóságának követelménye, az az igény, hogy a jegybank rendszeresen tájékoztatást adjon működéséről, döntéseinek hátteréről ugyanúgy, mint a közszféra minden más intézménye. A Szerződés és az Alapokmány számos rendelkezése jelzi azt az elvárást, hogy az EKB és nemzeti jegybankok működésének transzparensnek kell lennie. Ezzel összefüggésben szükséges szabályozni az MNB-re vonatkozó tájékoztatási követelményeket.

c) Személyi függetlenség

A Szerződés 130. Cikke előírja, hogy sem az EKB, sem a nemzeti központi bankok, sem ezek döntéshozó szerveinek valamely tagja a jelen Szerződés és a KBER Alapokmánya által rájuk ruházott hatáskör gyakorlása, feladataik és kötelezettségeik teljesítése során nem kérhet és nem fogadhat el utasításokat az uniós intézményektől vagy szervektől, a tagállamok kormányaitól vagy bármely más szervtől.

Az uniós jogszabályok szerint a döntéshozó testület tagjainak - a testület elnevezésétől és összetételétől függetlenül - személyükben függetlennek kell lenniük. A függetlenséget mind a kinevezés időtartamát, mind a tagállami és kormányzati szervektől, intézményektől való függetlenség tekintetében, mind az elmozdíthatatlanság és az összeférhetetlenség eseteit tekintve biztosítani kell.

Az MNB döntéshozóira vonatkozó személyi függetlenségi szabályoknak két fontos eleme van:

- A személyi függetlenség kritériumainak való következetes és pontos megfelelés gyakorlatilag azt eredményezi, hogy a döntéshozó testületnek csak főállású tagjai lehetnek. A főállású státus lehetővé teszi, hogy számos részletdöntés a döntéshozó testület kompetenciájába kerüljön.

- A döntéshozó testület tagjai között sem állhat fenn függőségi viszony. A döntéshozó testület tagjainak függetlenségét oly módon is szükséges megerősíteni, hogy a kinevezés feltételei rögzítésre kerüljenek.

d) Pénzügyi függetlenség

A jegybank pénzügyi függetlensége a legtágabb értelemben azt jelenti, hogy a jegybank rendelkezik azokkal az anyagi alapokkal, amelyek lehetővé teszik, hogy megfelelően megvalósíthassa a törvényben rögzített feladatait és betöltse az Európai Központi Bankok Rendszerében meghatározott funkcióját. A tagállamok jegybankjának abban a helyzetben kell lennie, hogy saját maga határozhassa meg költségvetését. A költségvetés meghatározásába történő „ex-ante” beavatkozás a tulajdonos részéről a jegybanki függetlenség csorbításának minősül.

-----STARTING---POINT---RESZLETES---

Az 1-4. §-hoz

Az 1. § az Európai Unió működéséről szóló szerződés (a továbbiakban: Szerződés) 130. cikkének megfelelően előírja, hogy a nemzeti központi bankok, valamint döntéshozó testületeik tagjai a rájuk ruházott hatáskör gyakorlása, valamint feladataik és kötelezettségeik teljesítése során nem kérhetnek, és nem fogadhatnak el utasításokat a Kormánytól, az Európai Központi Bank kivételével az Európai Unió intézményeitől, szerveitől és hivatalaitól, a tagállamok kormányaitól vagy bármilyen más szervezettől, illetve politikai párttól.

A 2. § az Alaptörvény 41. cikk (3) bekezdésének megfelelően előírja, hogy az Magyar Nemzeti Bank (MNB) elnöke az Országgyűlésnek írásbeli és szóbeli beszámolási kötelezettséggel tartozik.

A 3. § összhangban áll a Szerződés 127. cikkével, mely szerint a Központi Bankok Európai Rendszerének (KBER) elsődleges célkitűzése az árstabilitás fenntartása. Tekintettel arra, hogy a magyar gazdaság még nem érte el az árstabilitás állapotát, ezért az árstabilitás fenntartásához először annak elérése szükséges. Szintén a Szerződés 127. cikkének megfelelően szükséges annak kimondása, hogy az MNB úgy támogatja a Kormány gazdaságpolitikai programjának megvalósítását, hogy ne veszélyeztesse elsődleges céljának érvényesülését.

A Szerződés 127-128. cikkei definiálják azokat a feladatokat, amelyeket a jegybankoknak el kell látniuk. A 4. § részletesebben fogalmazza meg az MNB alapvető feladatait, amelyek az alábbiakban foglalhatóak össze: monetáris politika meghatározása, bankjegy- és érmekibocsátás, devizatartalékok képzése és kezelése, devizaműveletek végzése, a fizetési és elszámolási rendszerek működésének felvigyázása és támogatása, részvétel a hitelintézetek prudenciális felügyeletében, a pénzügyi közvetítőrendszer egészének stabilitására vonatkozó politika vitele.

Szükséges annak kimondása is, hogy a jegybank számára feladatot törvény állapíthat meg, és az ily módon megállapított feladatnak összhangban kell lennie az MNB-nek az e törvényben meghatározott jegybanki feladataival és felelősségével, illetve egyéb tevékenységet csak az elsődleges céljának és alapvető feladatainak veszélyeztetése nélkül folytathat.

Az 5-7. §-hoz

Az említett szakaszok a monetáris politika eszköztárát határozzák meg. E szerint az MNB monetáris politikáját önállóan, e törvény keretei között, az alábbi eszközökkel valósítja meg: betétet fogad el és biztosíték ellenében hitelt nyújt, értékpapírokat vásárol, elad és közvetít, saját értékpapírokat bocsát ki, árfolyamokat és kamatokat befolyásol és meghatároz, értékpapírokat számitól le (visszleszámítol), kötelező tartalékot szabályoz, egyéb jegybanki eszközöket alkalmaz.

A 8-9. §-hoz

A kötelező jegybanki tartalék a bankok pénzteremtési lehetőségét befolyásolja. A tartalékráta mértékének emelésével a jegybank a pénzkínálat csökkentését az előírt tartalékhányad mérséklésével pedig a pénzkínálat bővülését érheti el. Az MNB előírhatja, hogy pénzügyi intézmények és a befektetési vállalkozások idegen forrásaik, egyes eszközeik és mérlegen kívüli tételeik meghatározott arányában (tartalékráta) tartalékot helyezzenek el az MNB-nél. Az MNB pénzügyi intézmények és befektetési vállalkozások különböző típusú forrásaira, egyes eszközeire és mérlegen kívüli tételeire eltérő mértékű tartalékrátát írhat elő. A tartalékráta mértékéről és a tartalék után fizetendő kamat mértékéről a Monetáris Tanács (MT) dönt, és azokat az MNB elnöke rendeletében állapítja meg.

A 10-11. §-hoz

Az MNB jegyzi és közzé teszi a külföldi pénznemeknek forintra és a forintnak külföldi pénznemekre való átszámítására vonatkozó árfolyamokat. Az árfolyamrendszerről és annak jellemzőiről a Kormány az MNB-vel egyetértésben dönt anélkül, hogy veszélyeztetné az MNB árstabilitás elérésével és fenntartásával kapcsolatos elsődleges célját.

A jegybanki alapkamat jelzéseket ad a gazdaság többi szereplője számára, befolyásolja a pénzintézetek által alkalmazott kamatokat.

A 12-13. §-hoz

A 12. § az MNB a makroprudenciális felügyeletre vonatkozó szabályokat állapítja meg. Végső hitelezői szerepét szabályozza, lehetőséget adva arra, hogy az MNB - a monetáris finanszírozás 15. § szerinti tilalmának a betartásával - csak abban az esetben nyújtson rendkívüli hitelt a hitelintézetnek, amennyiben a Pénzügyi Szervezetek Állami Felügyelete (a továbbiakban: Felügyelet) által alkalmazott intézkedések, valamit azok végrehajtására tett intézkedések várhatóan biztosítják a hitelintézet biztonságos működésének helyreállítását.

A 13. § a végső hitelezői jogkör kiterjesztésével a pénzügyi rendszer egészét és a pénzforgalom zavartalanságát veszélyeztető helyzetben lehetővé teszi a hitelnyújtást az Országos Betétbiztosítási Alapnak.

A 14. §-hoz

E § meghatározza, azokat a számlákat, amelyeket az MNB vezet, illetve az ezen számlák egyenlege után fizetett kamatot.

A 15. §-hoz

E szakasz a Szerződés 123. cikkével összhangban kimondja a monetáris finanszírozás tilalmát.

A 16. §-hoz

Az MNB külföldi pénznemben fennálló követeléseinek és kötelezettségeinek a tárgyév utolsó napján érvényes hivatalos árfolyamon történő értékeléséből származó nem realizált árfolyamnyereség/veszteség képezi a forint árfolyam kiegyenlítési tartalékát, a devizában fennálló, értékpapíron alapuló követelések piaci értékelése alapján megállapított különbözet pedig a deviza-értékpapírok kiegyenlítési tartalékát. E kiegyenlítési tartalékok a saját tőke részét képezik, egyenlegeik egymással szemben elszámolhatók. A központi költségvetés térítési kötelezettsége abban az esetben áll fenn, ha a kiegyenlítési tartalékok összevont egyenlege negatív, és arra a mérleg szerinti eredmény és az eredménytartalék nem nyújt fedezetet. A központi költségvetés a térítést a tárgyévet követő év március 31-éig az eredménytartalék javára nyújtja, amit a tárgyévi mérlegben kell elszámolni.

A 17-18. §-hoz

A Központi Bankok Európai Rendszere és az Európai Központi Bank Alapokmányáról szóló 4. számú Jegyzőkönyv 21. cikk 2. bekezdése a 17-18. §-hoz hasonló jogosítványt biztosít a nemzeti bankok számára, nevezetesen: „Az EKB és a nemzeti központi bankok fiskális ügynökként tevékenykedhetnek a 21.1. cikkben meghatározott intézmények részére.”

A 19-20. §-hoz

Az MNB részt vesz az országos fizetési és elszámolási rendszer, illetve értékpapír-elszámolási rendszer kialakításában. A jegybank szabályozási szerepe nem csak a pénzkibocsátás útján, hanem a pénzforgalom szabályozásával is megvalósul. Ennek keretében a gazdasági követelménynek leginkább megfelelő, ahhoz igazodó fizetési és elszámolási rendszert kell kialakítani, mert ez nélkülözhetetlen feltétele a fizetési forgalom gyors és zökkenőmentes lebonyolításának.

A 21. §-hoz

A jegybanki információs rendszer szabályozása az Alapokmány 5. cikkével összhangban valósul meg. A korábbi törvényi szabályozás kibővül a jegybanki információs rendszer részét képező statisztikai rendszer működésének, illetve az MNB és KSH közötti adatcserének részletes szabályozásával.

A 22-26. §-hoz

Az az elvárás, hogy a monetáris, illetőleg a jegybanki szabályozás hatékony legyen feltételezi, hogy az MNB meggyőződhessék arról, érvényesülnek-e, s miként a vonatkozó szabályok és a jogszabályok felhatalmazása alapján kiadott jegybanki előírások a pénzügyi intézmények mindennapos gyakorlatában. Ez a jegybanki ellenőrzés során történik.

A jegybanki ellenőrzés a jogszabályban meghatározottak szerinti adatszolgáltatásból származó adatok ellenőrzését és az MNB által lefolytatott hatósági ellenőrzési eljárást foglalja magába. A jegybanki ellenőrzés során az MNB jogosult kiegészítő adatok, beszámolók, mérlegek, bizonylatok és vizsgálati anyagok bekérésére, illetve helyszíni ellenőrzésre is. Az MNB a jegybanki ellenőrzés során - az e törvényben meghatározott eltérésekkel - a közigazgatási hatósági eljárás általános szabályairól szóló törvény rendelkezései szerint jár el.

A jegybank speciális jellege miatt az MNB hatósági eljárásai során a jelenleginél tágabb körben nyílik lehetőség a jegybank-specifikus egyedi szabályozásra.

A 27-30. §-hoz

A törvény előírja, hogy a bankjegyek és érmék kibocsátását, címletét és külső kiállítását, valamint bevonását az MNB elnöke rendeletben hirdeti ki.

A törvény kimondja az MNB által kibocsátott bankjegyek és érmék magyar hivatalos pénznemben teljesítendő fizetéseknél való elfogadási kötelezettségét.

A törvény szabályozza a hamis, illetve nehezen felismerhető vagy sérült bankjegyekkel és érmékkel való eljárást.

A 31. §-hoz

A 31. § határozza meg az MNB elnöke 2. § szerinti beszámolási kötelezettségének tartalmát és gyakoriságát. Ezt a törvény részletesen szabályozza, így biztosítva az Országgyűlés megfelelő mértékű tájékoztatását az MNB tevékenységéről és monetáris politikájáról.

A 32-38. §-hoz

Az európai uniós szabályokkal összhangban az MNB véleményét az MNB feladataival és a pénzügyi rendszer működésével kapcsolatos döntések és jogszabályok tervezeteire nézve ki kell kérni. Szintén a kormányzattal való egyeztetést szabályozza a 33. §, de itt speciálisan a költségvetési javaslatról van szó.

Az MNB megküldi a Kormánynak a Monetáris Tanács és az igazgatóság napirendjét. A monetáris tanácsi üléseken szavazati jog nélkül az államháztartásért felelős miniszter vagy az általa felhatalmazott személy képviseli a kormányt. A szavazati jog nélküli jelenlét megfelel az EU előírásainak és egyben az ülés napirendjéhez hozzászólási jogot is biztosít a kormány képviselőjének.

A törvény az MNB tájékoztatását a Kormány MNB feladatkörét érintő lépéseiről azáltal biztosítja, hogy előírja az MNB elnökének meghívását a Kormány ülésének az MNB feladatkörét érintő napirendi pontjához.

Az MNB-nek, mint a monetáris politika meghatározójának és alakítójának a Kormányt és a szélesebb nyilvánosságot is tájékoztatnia kell a tevékenységéről és a monetáris folyamatok alakulásáról. A nyilvános tájékoztatás módjáról és gyakoriságáról az MNB közleményt jelentet meg.

Az MNB betölti a Nemzetközi Valutaalap alapokmánya által megkívánt pénzügyi szerv feladatát Magyarország részéről.

A 39-40. §-hoz

Az MNB szervezeti kapcsolatai között kiemelkedő fontosságú a Felügyelettel való együttműködés. Az együttműködés szervezeti biztosítéka, hogy az MNB igazgatósági ülésének a Felügyelet feladatkörét érintő napirendi pontjához a Felügyelet vezetőjét meg kell hívni.

A 41. §-hoz

Az MNB könyvvizsgálójának megválasztását, illetve visszahívásának kezdeményezését megelőzően az MNB elnöke kikéri az Állami Számvevőszék elnökének a véleményét.

A 42-44. §-hoz

Az MNB részvénytársasági formában működik. A törvény rögzíti azt a tényállást, hogy az MNB székhelye Budapest.

Az MNB speciális feladatából, státusából következően egyes szervei nem vagy nem teljes körűen tölti be azokat a funkciókat, amelyek a részvénytársasági formánál megszokottak. Ezért nincs közgyűlés, illetve a menedzsment a jegybanki függetlenség szabályozása miatt alapvető jegybanki feladatai körében független a részvényestől.

Erre az adja meg a lehetősége, hogy a gazdasági társaságokról szóló törvényt az e törvényben foglalt eltérésekkel kell az MNB-re alkalmazni.

Az MNB részvényei az állam tulajdonában vannak. Az államot mint részvénytulajdonost az államháztartásért felelős nemzetgazdasági miniszter képviseli.

A 43. § (2) bekezdése a számviteli beszámolót - az Európai Unió szabályainak való megfelelés céljából - úgy szabályozza, hogy a részvényes „határozatában tudomásul veszi” az igazgatóság által megállapított könyvvizsgálói záradékkal ellátott számviteli beszámolót.

A 45. §-hoz

Az MNB szervei: a Monetáris Tanács, az igazgatóság és a felügyelő bizottság.

A munkamegosztás a szervek között az alábbiak szerint alakul. A Monetáris Tanács az MNB legfőbb döntéshozó szerve. Az igazgatóság felelős a Monetáris Tanács azon döntéseinek végrehajtásáért, amelyeket a testület nem tart saját hatáskörében, valamint az MNB működésének irányításáért. A felügyelő bizottság az MNB folyamatos tulajdonosi ellenőrzésének szerve.

A 46. §-hoz

A Monetáris Tanács az MNB legfőbb döntéshozó szerve. Ezt támasztja alá a testület hatásköre, ami kiterjed az alapvető feladatokra, a tartalékráta mértékének, a kötelező jegybanki tartalék után fizetendő kamat és a jegybanki alapkamat mértékének meghatározására, az árfolyamrendszer meghatározására, a rendkívüli hitelnyújtásra, a rendszerkockázatok feltárására és kezelésére, az elnök javaslatára az alelnökök hatáskörének meghatározására, a Monetáris Tanács hatáskörébe tartozó feladatokkal kapcsolatos kommunikáció módjáról történő döntésre, és döntésre minden olyan további kérdésben, amit törvény, az alapító okirat, vagy a belső eljárási szabályzat a Monetáris Tanács kizárólagos hatáskörébe utal. Tovább erősíti a testület hatáskörét, hogy rendelet kiadás kivételével a Monetáris Tanács elnökhelyettese - akit a testület tagjai választanak az alelnökök közül - helyettesíti akadályoztatása esetén az MNB elnökét. A testület létszáma 5-9 fő.

A 47. §-hoz

Az MNB elnökére a miniszterelnök tesz javaslatot a köztársasági elnök számára. Az Alaptörvény 41. cikk (2) bekezdése előírja, hogy az elnököt a köztársasági elnök nevezi ki, ugyanakkor az Alapokmány 14. Cikk (2) bekezdésében foglaltak miatt szükséges az Alaptörvény azon rendelkezésének megismétlése, hogy az elnök megbízatása 6 évre szól. Egy személy legfeljebb két alkalommal lehet az MNB elnöke. A törvény a döntéshozatali és végrehajtási felelősséget megosztja az MNB elnöke, a Monetáris Tanács és az igazgatóság között. Az Alaptörvény 41. cikk (4) bekezdése alapján rendeletek kiadásában akadályoztatása esetén az MNB elnökét az általa rendeletben kijelölt alelnök helyettesíti, minden más kérdésben pedig a Monetáris Tanács elnökhelyettese.

A 48. §-hoz

Az MNB legalább 2, legfeljebb 3 alelnökére a miniszterelnök tesz javaslatot a köztársasági elnök számára. Az Alaptörvény 41. cikk (2) bekezdése előírja, hogy az alelnököket a köztársasági elnök nevezi ki 6 évre, az Alaptörvény 41. cikk (4) bekezdése pedig előírja, hogy rendeletek kiadásában az MNB elnökét az általa rendeletben kijelölt alelnök helyettesíti. Minden más tekintetben az elnököt a Monetáris Tanács elnökhelyettese helyettesíti.

A 49. §-hoz

Az igazgatóság legfontosabb feladata a Monetáris Tanács döntéseinek végrehajtása és az MNB működésének irányítása. Ezen túlmenően felelős az MNB számviteli beszámolójának megállapításáért, az osztalék fizetéséről való döntés meghozataláért, az üzletvezetésről és az MNB vagyoni helyzetéről szóló, a részvényesnek küldendő jelentés tervezetének, az MNB szervezetével és belső irányításával összefüggő kérdéseknek és az MNB működésével, illetve feladatainak ellátásával kapcsolatos szakmai tervek és programok, ideértve a fejlesztési és működési költségterv jóváhagyásáért, a felügyelő bizottság hatáskörébe nem tartozó feladatok tekintetében az MNB belső ellenőrzési szervezetének irányításáért, valamint a belső ellenőrzés tapasztalatainak és tervének megtárgyalásáért, a munkaviszonyból származó jogokkal és kötelezettségekkel, ezek gyakorlásának, illetve teljesítésének módjával, az ezzel kapcsolatos eljárás rendjével összefüggő kollektívszerződés-módosításért, és az 59. §-ban foglaltakkal kapcsolatos döntések meghozataláért. Az igazgatóság tagjai az MNB elnöke és alelnökei.

Az 50. §-hoz

A felügyelő bizottság az MNB folyamatos tulajdonosi ellenőrzésének szerve. Az MNB belső ellenőrzési szervezete a felügyelő bizottság, illetve az annak hatáskörébe nem tartozó feladatok tekintetében az igazgatóság irányítása alá tartozik. A jegybanki függetlenség biztosítása miatt a felügyelő bizottság hatásköre nem terjed ki a 4. § (1)-(7) bekezdésében meghatározott alapvető feladatokra, illetve azoknak az MNB eredményére gyakorolt hatására. A felügyelő bizottság tagjainak megbízatása az Országgyűlés megbízatásának időtartamára szól, és az Országgyűlés megbízatásának megszűnéséig tart.

Az 51. §-hoz

Az 51. § a vezető tisztségviselők és monetáris tanácstagok díjazását törvényben szabályozza, ezzel eleget téve a pénzügyi függetlenség megteremtését célzó EU követelménynek. A törvényben foglalt szabályozás szerint az elnök tárgyév március 1-jétől a következő év február végéig terjedő időszakra vonatkozó, MNB-től származó havi bére a Központi Statisztikai Hivatal által hivatalosan közzétett, a tárgyévet megelőző évre vonatkozó nemzetgazdasági havi átlagos bruttó kereset tízszerese. A többi tisztviselő díjazása az elnök díjazása alapján kerül megállapításra, annak bizonyos, %-os értékében. A jegybank vezető tisztségviselőit nem illeti meg külön díjazás a monetáris tanácsi tagságért. A törvény az egyértelműség kedvéért a „bér” fogalmát használja, amely a személyi jövedelemadóról szóló törvényben definiálva van.

Az 52-53. §-hoz

Az 52. § szerinti titoktartási kötelezettség vonatkozik a minősített adatokra, banktitkokra, értékpapírtitkokra, fizetési titkokra és üzleti titkokra. Emellett meghatározásra került az a személyi kör, akikre e kötelezettség vonatkozik.

Szükséges annak kimondása, hogy az MNB alkalmazottaira az e törvényben meghatározott eltérésekkel a Munka Törvénykönyvének rendelkezéseit kell alkalmazni. Ugyanis az MNB vezető tisztviselőinek jogviszonya olyan jogviszony, amely sem e törvény, sem a Munka Törvénykönyve alapján önmagában nem értelmezhető.

Az 54-55. §-hoz

A Monetáris Tanács tagjai - vagyis ezáltal lényegében az MNB döntéshozó szerveinek tagjai nem lehetnek pártok tagjai, országgyűlési vagy önkormányzati képviselők, önkormányzati vagy állami vezetők és köztisztviselők. Ezek a szabályok lényegében a politikától való függetlenséget, befolyásolástól való mentességét biztosítják a döntéshozóknak.

A gazdasági életben való részvételtől, illetve befolyásolástól való kapcsolatot zárja ki az a szabály, hogy a Monetáris Tanács tagjai nem lehetnek gazdasági társaságok vezető tisztviselői, felügyelő bizottsági tagjai, kivéve azon pénzügyi intézményt, amelyben az MNB részesedéssel rendelkezik, illetve nem rendelkezhetnek befolyással pénzügyi intézményben, kiegészítő pénzügyi szolgáltatást végző jogi személyben és befektetési vállalkozásban.

Az MNB 4. § (1)-(7) bekezdéseiben meghatározott alapvető feladatokat ellátó (a továbbiakban: minősített munkakört betöltő) alkalmazottaira enyhébb tilalom vonatkozik. A gazdasági összeférhetetlenség csak pénzügyi intézmények, kiegészítő pénzügyi szolgáltatást végző jogi személyek, befektetési vállalkozások, az Országos Betétbiztosítási Alap és a Befektető-védelmi Alap vonatkozásában áll fenn.

Az MNB elnöke és alelnökei további munkaviszonyt vagy munkavégzésre irányuló további jogviszonyt nem létesíthetnek, a Monetáris Tanács 46. § (4) c) pont szerinti tagjai pedig csak abban az esetben, ha az összeférhető monetáris tanácsi tagságukkal, de ilyenkor bejelentési kötelezettségük keletkezik a köztársasági elnök felé.

A Monetáris Tanács tagjai létesíthetnek tudományos, oktatási, művészeti, lektori, szerkesztői, valamint jogi oltalom alá eső szellemi tevékenységet jelentő munkavégzésre irányuló egyéb jogviszonyt, amelyet annak létesítése előtt kötelesek bejelenteni a köztársasági elnöknek.

Az MNB 46. § hatálya alá nem tartozó alkalmazottja munkaviszonyt, munkavégzésre irányuló egyéb jogviszonyt csak az MNB elnök engedélyével létesíthet vagy tarthat fennt, ez alól kivétel a tudományos, oktatási, művészeti, lektori, szerkesztői, jogi oltalom alá eső szellemi tevékenység, amelyet be kell jelenteni a munkáltatói jogok gyakorlójának.

Az MNB-n belül nem létesíthető olyan jogviszony, amelynek eredményeképp az MNB alkalmazott a Polgári Törvénykönyről szóló törvény szerinti közeli hozzátartozójával irányítási (felügyeleti), ellenőrzési vagy elszámolási kapcsolatba kerülne.

Az 56. §-hoz

A kellő transzparenciát biztosítja az 56. §, amely előírja, hogy a Monetáris Tanács és a felügyelő bizottság tagja, illetve a vele közös háztartásban élő házas- vagy élettársa, valamint gyermekei (hozzátartozó) az országgyűlési képviselőkkel azonos módon, azonos tartalommal és gyakorisággal tesznek vagyonnyilatkozatot.

Az 57. §-hoz

E § az MNB könyvvizsgálójának megbízatását szabályozza.

Az 58-62. §-hoz

Az 58. § szerint az MNB a pénzügyi közvetítőrendszer stabilitása érdekében jogszabály-alkotási javaslatot tehet a Kormánynak, illetve a Kormány tagjának.

A törvény szabályozza, hogy az MNB mely szervezetek részére jogosult forintban és külföldi pénznemben bankszámlát vezetni, illetve kimondja, hogy a nyomozó hatóság és az ügyészség tevékenységének támogatása céljából, a monetáris finanszírozás tilalmának betartásával jogosult forint és külföldi bankjegyeket biztosítani e szervek részére a nyomozati tevékenységhez.

A törvény az MNB jegybanki feladatainak ellátásával összefüggésben keletkező követeléseire vonatkozó rendelkezéseket is tartalmaz. Továbbá kimondja, hogy az MNB ellen indítható bírósági eljárásra vonatkozó szabályozást tartalmaz.

A törvény szerint az MNB könyveinek és e könyvekből vett cégszerűen aláírt kivonatoknak közokirati bizonyító erejük van.

A 63. §-hoz

A 63. § alapján az MNB a tevékenységével összefüggően létrehozott, a fizetési rendszer működtetése tevékenységet vagy tőzsdei, elszámolóházi, központi értéktári és központi szerződő fél tevékenységet végző szervezetben szerezhet és tarthat fenn részesedést. Ezenkívül az MNB kizárólag a monetáris politika vitelére, az arany- és devizatartalék képzésére és kezelésére, és a makroprudenciális felügyelet gyakorlására meghatározott alapvető feladatainak teljesítése során végrehajtott műveletei keretében történő, szabályozott piacra bevezetett, tagsági jogokat megtestesítő értékpapírok megszerzésére jogosult belföldi, illetve külföldi szervezetben, azzal, hogy nem szerezhet a Bszt. szerinti minősített befolyást a kibocsátóban, illetve nem szerezhet közvetlenül a kibocsátótól tagsági jogokat megtestesítő értékpapírokat.

A 64. §-hoz

A 64. § (1) bekezdése a 43. § (2) bekezdésével összhangban szabályozza az osztalékfizetést: a részvényes tudomásul veszi az MNB igazgatósága által meghatározott osztalékfizetést. A (3) bekezdés biztosítja, hogy a saját tőke ne lehessen negatív. A törvény lehetővé teszi az MNB feltőkésítését.

-----STARTING---POINT---VEGE---

A 65. §-hoz

E § az MNB elnöke rendeletalkotási jogkörét szabályozó, felhatalmazó rendelkezéseket tartalmaz.

Az MNB elnöke a Monetáris Tanács döntésének megfelelően rendeletben szabályozza az alapkamat mértékét, a kötelező tartalékráta- és az arra fizetett kamat mértékét.

Az MNB elnöke rendeletben szabályozza továbbá a kötelező jegybanki tartalék kiszámítását, képzésének és elhelyezésének módját, valamint a teljesítés elmaradása esetén alkalmazandó intézkedéseket, a bankjegyek és az érmék kibocsátását, címletét, külső jegyeit, bevonását, a magyar és a külföldi törvényes fizetőeszközök hamisítás elleni védelmével kapcsolatos feladatokat, a feltehetően hamis magyar és külföldi fizetőeszközökkel összefüggő szakértői vizsgálatot lefolytató szerveket, a 28. § (4) bekezdése szerint adatszolgáltatásra kötelezett szervezetek körét, az adatszolgáltatás módját és tartalmát, a forgalomban lévő törvényes fizetőeszközről, továbbá az MNB által forgalomból bevont, de törvényes fizetőeszközre átváltható bankjegyről és érméről utánzat készítésének vagy készíttetésének engedélyezési feltételeit, valamint az utánzat előállításával, nyilvántartásával, őrzésével és megsemmisítésével kapcsolatos követelményeket, az euro-utánzatokra vonatkozó előírásokat, a jegybanki információs rendszerhez szolgáltatandó információk és az információt szolgáltatók körét, a szolgáltatás módját és határidejét, az MNB kérelemre induló hatósági eljárásáért fizetendő igazgatási szolgáltatási díj mértékét, valamint a díj fizetésével kapcsolatos szabályokat, a fizetési forgalomban a fizetési megbízások lebonyolításának továbbá a fizetési módok részletes szabályait, a készpénzforgalmazás feltételeit, a pénzfeldolgozási tevékenység szabályait, és a Hpt. szerinti fizetési rendszer működtetése tevékenységre vonatkozó részletes szabályokat.

Az MNB elnöke rendeletben szabályozza a Hpt. szerinti fizetési rendszer működtetése tevékenységet végző szervezetek, a Tpt. szerinti elszámolóházi tevékenységet végző szervezetek, a központi értéktár, és a központi szerződő fél tevékenységet végző szervezetek működésének részletes szabályait.

A 66. §-hoz

E § rendelkezik a törvény hatálybaléptetéséről.

A 67. §-hoz

Garanciális szabályként került beiktatásra, amely folytonosságot teremt annak kimondásával, hogy az e törvény hatályba lépése előtt kinevezett elnök, alelnökök, megválasztott monetáris tanácsi tagok és a felügyelő bizottsági tagok megbízatását a törvény hatályba lépése nem érinti.

Az MNB elnöke által e törvény hatályba lépése előtt kijelölt általános hatáskörű alelnök az MNB elnöke általános hatáskörű helyettesítésére vonatkozó jogköre e törvény hatálybalépésével megszűnik.

Rögzítésre kerül továbbá, hogy az MNB 2011-es éves beszámolóját e törvény rendelkezései szerint kell elkészíteni, és alapító okiratát 2012. március 31-éig összhangba hozni az új jegybanktörvénnyel.

A 68. §-hoz

E § kimondja, hogy a törvény mely részei számítanak az Alaptörvény 41. cikk (1), (4) és (5) bekezdése alapján sarkalatosnak.

A 69-77. §-hoz

Az egyes törvények módosításait tartalmazza a jogszabályok közötti összhang biztosítása érdekében.

A 78. §-hoz

Hatályon kívül helyező rendelkezéseket tartalmaz.