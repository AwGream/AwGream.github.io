1997. évi LXXV. törvény indokolása

a honvédelemről szóló 1993. évi CX. törvény, a hadköteles katonák szolgálati viszonyáról szóló 1996. évi XLIV. törvény és a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosításáról

-----STARTING---POINT---ALTALANOS--- 

A demokratikus jogállamiság kialakulása folyamatában a fegyveres erők és a társadalom kapcsolata új alapokra helyeződik. A technikai fejlődés és a kiképzés követelményei a hivatásos és a szerződéses állomány arányának növelését elkerülhetetlenné teszik. Mindezek következtében reális társadalmi igénynek megfelelően lehetőség van a sorkatonai szolgálat idejének (azaz a sorkatonák felkészítésére fordítandó időtartam) csökkentésére. E tendencia a magyar fegyveres erőknél már korábban elkezdődött. Több lépcsőben jelentősen csökkent a sorkatonai (határőri) szolgálat időtartama, s növekszik a szerződéses katonák száma és aránya, kiváltva a sorkatonákat azokban a beosztásokban, amelyek ellátásához hosszabb felkészülés és gyakorlat szükséges.

A törvény a sorkatonai, a póttartalékos katonai szolgálat csökkentésével, továbbá ennek következtében kialakítandó új kiképzési renddel és a honvédség átalakítása keretében a haderőnemi vezérkarok létrehozásával összefüggésben a honvédelemről szóló 1993. évi CX. törvény (a továbbiakban: Hvt.), a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), valamint a hadköteles katonák szolgálati viszonyáról szóló 1996. évi XLIV. törvény (a továbbiakban: Hkt.) egyes rendelkezéseinek módosítását tartalmazza.

-----STARTING---POINT---RESZLETES---

Az 1. §-hoz

A Magyar Honvédség hosszú, valamint középtávú átalakításának irányairól és létszámáról szóló, a 115/1996. (XII. 20.) OGY határozattal módosított 88/1995. (VII. 6.) OGY határozat 5/b. pontja meghatározta a Magyar Honvédség Parancsnoksága Honvéd Vezérkarrá történő átalakítását, valamint a haderőnemi vezérkarok létrehozását. E törvény ennek törvényi alapját teremti meg azzal, hogy a hatáskörmegosztás részletes szabályait - a törvényi keretek között - a Kormány állapítja meg.

A 2. §-hoz

A törvény a fegyveres és a fegyver nélküli katonai szolgálat időtartamát 9 hónapban állapítja meg. Az a hadköteles, aki két kiskorú gyermekét a saját háztartásában tartja el, a jelenlegi 6 hónap helyett 3 hónap sorkatonai szolgálatot teljesít.

A 3. §-hoz

A hatályos Hvt. 97. § (2) bekezdése lehetőséget biztosít a felsőoktatási intézményt végzett számára, hogy önként jelentkezzen tiszti vagy tiszthelyettes képzésre. Felvétele esetén 12 hónap helyett 9 hónap sorkatonai szolgálatot teljesít. A csökkentett sorkatonai szolgálat eredményeként kialakítandó új kiképzési rend nem teszi lehetővé a tiszti vagy tiszthelyettesi képzés 9 hónapos idejének további csökkentését. A törvény - e képzés indokolt fenntartása mellett - a szolgálatteljesítési idő elhagyásával pontosítja a rendelkezést.

A 4-5. §-hoz

A csökkentett sorkatonai szolgálati idő miatt új kiképzési rendszer kerül kialakításra. Ennek következtében a Hvt. 98. §-ában, illetőleg 100. § (1) bekezdésében foglalt azon előírás, hogy a hadköteles lehetőleg a lakóhelye közelében lévő katonai szervezethez vonuljon be, és a szolgálatát is ott teljesítse, a katonai szolgálat első harmadában nem valósítható meg. Erre figyelemmel a törvény 4-5. §-ai az említett rendelkezéseket módosítják.

A 6. §-hoz

A 46/1994. (X. 21.) AB határozatban foglaltakra figyelemmel a törvény pontosítja a kiemelkedő tudományos, művészeti vagy sporttevékenységet folytató hadkötelesekre vonatkozó szabályozást. A fenti tevékenységet folytatók mentesíthetők a sorkatonai szolgálat teljesítése alól.

A törvény szerint nem hívható be sorkatonai szolgálatra az a hadköteles, aki a Hszt. szerinti fegyveres szerv hivatásos vagy szerződéses állományú tagja. Ezt az indokolja, hogy a zömmel egyetemi végzettségű hivatásos, vagy szerződéses állományú személy, a fegyveres szerv jellegének megfelelő, illetőleg beosztása szerinti kiképzésben egyébként is részesül, továbbá mentes a tartalékos katonai szolgálat teljesítésének kötelezettsége alól is. A törvény e rendelkezése nem érinti egyébként a külön jogszabályban biztosított azon lehetőséget, hogy egyes fegyveres szervek hivatásos vagy szerződéses állományába olyan személyt vegyenek fel, aki már sorkatonai szolgálatot teljesített.

A 7. §-hoz

Összhangban a törvény 2. §-ával, le kell szerelni azt a sorkatonát, akinek második gyermeke született és legalább 3 hónap szolgálatot már teljesített. A törvény 6. §-ára figyelemmel le kell szerelni azt a sorkatonát is, aki már legalább 4 hónapos szolgálatot teljesített és vele hivatásos vagy szerződéses szolgálati viszonyt létesítenek.

A 8-9. §-hoz

A csökkentett időtartamú sorkatonai szolgálat figyelembevétele mellett a törvény 8-9. §-ai módosítják a Hvt-nek a tartalékos katonai szolgálatra vonatkozó egyes rendelkezéseit. Ennek körében új elem, hogy a tartalékos katonai szolgálatra való behívhatósági okok kiegészülnek a mozgósítási parancsnoki foglalkozással. A tartalékos katonai szolgálatra kötelezettek I. és II. korcsoportjára vonatkozóan a módosítás együttesen állapítja meg e szolgálatteljesítés időtartamának maximumát. A törvény 9. § (2) bekezdése a III. korcsoportba tartozó hadkötelesek esetében is lehetővé teszi a behívást, váratlan mozgósítási gyakorlat céljából, azonban ennek időtartamát 30 napban állapítja meg. A módosított (4) bekezdés a póttartalékos szolgálati idő csökkentése következtében technikai pontosítást tartalmaz. A módosítás lehetővé teszi azt is, hogy ha a honvédelmi érdek indokolja, a tartalékos hadköteles önkéntes jelentkezés alapján a hadkötelezettsége teljes időtartama alatt, időbeni korlát nélkül teljesíthet tartalékos katonai szolgálatot.

Szintén tartalékos katonai szolgálatra kötelezhető az is, aki a törvény 6. §-a szerint nem teljesített sorkatonai szolgálatot, vagy a 7. § (2) bekezdése szerint a sorkatonai szolgálatból leszerelt és hivatásos vagy szerződéses állományba került, de e szolgálata és a teljesített sorkatonai szolgálat együttes időtartama nem éri el a sorkatonai szolgálat törvényben meghatározott időtartamát.

A 10. §-hoz

A csökkentett sorkatonai szolgálat időtartamának következtében új kiképzési rendet kell kialakítani. A jövőben a bevonuló sorkatonák - szinte kivétel nélkül - kiképző központokba kerülnek alap-, illetőleg szakalapozó kiképzésre, 3 hónap időtartamra. Erre figyelemmel, a törvény - a Hkt. megfelelő módosításával - az alap- és a szakalapozó kiképzés kiképző központokban történő végrehajtását állapítja meg.

A 11. §-hoz

Az alap- és szakalapozó kiképzésre a két kiképző központba (4 helységbe) vonulnak be az újonc katonák. A kiképzéssel járó leterheltségre figyelemmel, a fegyelem fenntartása indokolja az eddigi alanyi jogon járó kimaradás kisebb mértékű korlátozását. A törvény kimondja, hogy az alap- és szakalapozó kiképzésen résztvevő sorkatona a laktanyát csak engedéllyel hagyhatja el, illetve a kiképző központ parancsnoka a kimaradását korlátozhatja. Azonban ez esetben is legalább heti két kiképzési napon biztosítani kell számára a kimaradást.

A törvény ezen túl pontosítja a Hkt. 73. § (2) bekezdését.

A 12. §-hoz

A kiképzőközpont parancsnoka az alap- és szakalapozó kiképzés ideje alatt az általános szabályoktól eltérő további kimaradást is engedélyezhet.

A 13. §-hoz

A törvény rendezi a szabadság kiadásának szabályait a sorkatona, a póttartalékos, illetve a kiképzési központba bevonult hadköteles vonatkozásában.

A 14-15. §-hoz

A Hszt. a szerződéses szolgálati viszony létesítése feltételeként meghatározott (beosztástól függő 2, illetőleg 5 év) szolgálati idő vállalását írja elő. Ugyanakkor a békefenntartói feladatok végrehajtására önként jelentkező katona esetében nem indokolt minden esetben, hogy a szerződéses szolgálati viszonyának vállalt ideje a törvényben meghatározott időtartamú legyen. A törvény 15. §-a ezért lehetővé teszi, hogy a békefenntartói feladatokat ellátó szerződéses katonák rövidebb szolgálati időt is vállalhassanak.

A törvény 14. §-a a Hszt. 220. § (3) bekezdése, illetőleg a Hvt. 114. § (2) bekezdés j) pontja rendelkezésének az összhangját biztosítja.

-----STARTING---POINT---VEGE---

A 16. §-hoz

A törvény a hatályba léptető, illetőleg a hatályon kívül helyezendő rendelkezésen kívül meghatározza, hogy e törvény szerinti csökkentett katonai szolgálati időt az 1997. február 1-je után bevonult hadkötelesek esetében kell alkalmazni.

A sorkatonai szolgálati idő és a polgári szolgálat időtartamának összefüggésére is figyelemmel, a csökkentett sorkatonai szolgálati időt azokra a polgári szolgálatot teljesítőkre kell alkalmazni, akik polgári szolgálatukat 1997. január 31-e után kezdték meg, illetőleg félbeszakítás után folytatták. Az 1997. február 1. előtt megkezdett polgári szolgálat azonban - a törvényben meghatározott kivétellel - legkésőbb az 1997. február 1-jén kezdődött polgári szolgálattal együtt fejeződik be.

A törvény e §-ának (4) bekezdése a Magyar Honvédség Parancsnoksága Honvéd Vezérkarrá történő átalakításának következményeit vezeti át a jogszabályokon.