2017. évi XXIX. törvény indokolása

az egyes büntetőjogi tárgyú törvények módosításáról

-----STARTING---POINT---ALTALANOS--- 

Az Alkotmánybíróság a 21/2016. (XI. 30.) AB határozatában megállapította, hogy az Alaptörvény XXVIII. cikk (1) bekezdéséből eredő alkotmányos követelmény a büntetőeljárásról szóló 1998. évi XIX. törvény (a továbbiakban: Be.) 21. § (3) bekezdés a) pontjának alkalmazásakor, hogy a büntetőügy további elintézésében ne vegyen részt olyan bíró, aki az eljárás bármely korábbi szakaszában, így akár a nyomozás során bíróként járt el.

A 21/2016. (XI. 30.) AB határozat indokolása szerint az Alaptörvény XXVIII. cikk (1) bekezdésében foglalt pártatlanság követelménye megkívánja, hogy a büntetőügy további elintézésében ne vegyen részt olyan bíró, aki az eljárás bármely korábbi szakaszában, így akár a nyomozás során bírói feladatokat látott el, ugyanis azzal szükségszerűen együtt jár a bizonyítékok bizonyos szintű, előzetes értékelése. E körben nincs alapvető különbség a nyomozási bíró, a nyomozás során a törvényszéknek az előzetes letartóztatás egy éven túli hosszabbítása tárgyában eljáró bírája, vagy a nyomozás során az előzetes letartóztatás elrendelése, illetve meghosszabbítása tárgyában hozott elsőfokú bírósági határozat elleni fellebbezést elbíráló másodfokú bíróság tanácsa tagjainak feladatai között. Ebből fakadóan pedig a Be. 21. § (3) bekezdés a) pontjának - amely szerint a bíróság további eljárásából ki van zárva, aki az ügyben nyomozási bíróként járt el - szűkítő értelmezése sem lehet alkotmányosan megalapozott.

A bíró kizárására vonatkozó, a Be. 21. § (3) bekezdés a) pontjában foglalt rendelkezést érinti az Alkotmánybíróság korábban hozott 34/2013. (XI. 22.) AB határozata is, ebben határozta meg a testület alkotmányos követelményként, hogy a 21. § (3) bekezdés a) pontja alapján a nyomozási bíróra vonatkozó szabályok szerint eljáró törvényszéki egyesbíró is kizártnak minősül az ügy érdemi elbírálása során.

Az alkotmányos követelménynek a jogalkalmazás számára történő egyértelművé tétele indokolja a Be.-nek az említett alkotmánybírósági határozatokkal összefüggésben álló rendelkezései módosítását.

Ennek megfelelően a bíró kizárására vonatkozó általános szabályok között pontosan meg kell fogalmazni azt, hogy a vádemelést követően a bíróság további eljárásából ki van zárva, aki az ügyben a vádemelés előtt nyomozási bíróként vagy a nyomozási bíró határozata elleni fellebbezés tárgyában eljárt. Indokolt ugyanakkor a nyomozási bíró hatáskörét tágítani, mellyel megteremthető, hogy az előzetes letartóztatás meghosszabbítása és az ideiglenes kényszergyógykezelés felülvizsgálata tárgyában az elrendeléstől számított egy éven túl döntést hozhasson, hiszen a kényszerintézkedések hatálya alatt töltött hosszabb idő nem indokolja a döntéshozó fórum megváltoztatását. A nyomozási bíró hatáskörének változtatása folytán módosítani kell a nyomozási bíró határozatával szemben bejelentett fellebbezés elbírálásának fórumrendszerére vonatkozó hatályos szabályokat is.

A 21/2016. (XI. 30.) AB határozat a Be. 21. § (3) bekezdés a) pontjára vonatkozó alkotmányos követelmény rögzítése mellett megsemmisítette a Kúria egy felülvizsgálati eljárásban hozott határozatát vis. Mindez rámutatott arra, hogy a Be. rendelkezései jelenleg csak abban az esetben tartalmaznak szabályozást a megismételt eljárás lefolytatásra vonatkozóan, ha az Alkotmánybíróság a rendes jogorvoslat keretében hozott határozatot semmisít meg. Tekintettel arra, hogy a rendkívüli jogorvoslati eljárásban, illetőleg a törvényesség érdekében bejelentett jogorvoslat alapján hozott határozat megsemmisítését követő eljárásra vonatkozó törvényi előírások jelenleg hiányoznak, módosítás útján azok pótlása is szükséges. A rendes jogorvoslati eljárásban hozott határozat megsemmisítése esetére pedig a szabályozás egyértelműségét hivatott szolgálni az a rendelkezés, amely az eljárás megismétlésének félreérthetetlen kötelezettségét írja elő, ha az Alkotmánybíróság a bíróság határozatát megsemmisíti.

A 21/2016. (XI. 30.) AB határozatnak a katonai büntetőeljárásokban való alkalmazása teszi indokolttá a katonai büntető eljárásokban hozott határozatok felülbírálati rendszerét és fórumát érintő rendelkezés módosítását. A katonai bírák létszáma ugyanis önmagában is viszonylag csekély, a bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény 3. § (1) bekezdése alapján katonai tanács csak a kijelölt törvényszékeken működik (a Fővárosi, a Szegedi, a Győri, a Debreceni és a Kaposvári Törvényszéken), melyek által első fokon elbírált ügyekben a 3. § (2) bekezdés alapján - országos illetékességgel - a Fővárosi Ítélőtábla katonai tanácsa jár el. A 21/2016. (XI. 30.) AB határozat alapján, ha a nyomozási bíróként eljárt katonai bíró határozatát az ítélőtábla fellebbezés folytán felülbírálja, kizárttá válik az ügy másodfokú érdemi elbírálásából. Az általános eljárási szabályok által rendezett vádemelés előtti bírósági feladatoknak az alkotmányos követelmény érvényre juttatása érdekében szükségessé vált megváltoztatása indokolttá teszi a katonai büntetőeljárásban ugyanezen feladatokat ellátó bírósági fórumrendszer ezzel történő összhangba hozatalát. A módosítás következtében nem sérül a jogorvoslati rendszerben hagyományosan érvényesülő azon garancia, hogy a fellebbezés folytán eljáró bíróság három hivatásos bíróból álló tanácsban jár el.

Az átmeneti rendelkezések megalkotását lényegesen meghatározó körülmény, hogy a 21/2016. (XI. 30.) AB határozat - ellentétben a már hivatkozott és hasonló tárgyú döntést megfogalmazó 34/2013. (XI. 22.) AB határozattal - nem tartalmazza azt a megkötést, hogy az alkotmányos követelményt a határozat közzétételét követően indult büntetőeljárásokban kell csak alkalmazni, továbbá meg is semmisítette a kifogásolt kúriai ítéletet. Emiatt kérdésessé vált a 21/2016. (XI. 30.) AB határozatban kifejtett alkotmányos követelmény érvényesítésének az időbelisége, azaz hogy ezt az új, és a bíróságok által értelemszerűen az eddigi ítélkezés során nem követett alkotmányos követelményt mely időponttól kell alkalmazni, illetve az alkotmányos követelményt mely ítéletek esetében kell érvényesíteni, ezt pedig legfőképpen a jogalkalmazásban tapasztalt jogértelmezési különbségekből fakadó bizonytalanság igazolt. Az Alkotmánybíróság által nyitva hagyott kérdést a jogalkotónak kell egyértelműen rendeznie. Ezért a módosítás rögzíti az említett két AB határozat közzétételének napjára figyelemmel, hogy mely időponttól kezdődően kell kizártnak tekinteni a vádemelés utáni bírósági eljárásból a nyomozás során eljárt bírót és az észszerűség szempontjaira figyelemmel a folyamatban lévő ügyek tárgyában való döntéshozatal során eljáró tanácsokat.

A törvény a fentieken kívül a bűncselekmény elkövetési eszközeinek és az abból származó jövedelemnek az Európai Unión belüli befagyasztásáról és elkobzásáról szóló 2014/42/EU európai parlamenti és tanácsi irányelvnek (a továbbiakban: 2014/42/EU irányelv) való megfelelést is szolgálja.

A törvény emellett tartalmaz néhány kisebb módosítást a jogalkalmazói tapasztalatok és ombudsmani észrevételek alapján a büntetőeljárásban alkalmazható hirdetményi kézbesítés és a határzáras bűncselekményekkel kapcsolatos külön eljárás vonatkozásában.

A törvény tartalmazza továbbá büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) motozásra vonatkozó szabályának az alapvető jogok biztosa jelentésében megfogalmazott ajánlásának megfelelő módosítását, valamint az alapvető jogokat sértő elhelyezési körülmények miatti kártalanítás szabályainál is végez apróbb pontosításokat.

-----STARTING---POINT---RESZLETES---

Az 1. §-hoz

A bíró kizárására vonatkozó szabályozás körében a Be. 21. § (3) bekezdés a) pontját illetően az Alkotmánybíróság - alkotmányos követelményt megfogalmazva - a legutóbbi 4 évben két határozatot is hozott. A testület a 34/2013. (XI. 22.) AB határozatban alkotmányos követelményként azt rögzítette, hogy a 21. § (3) bekezdés a) pontja alapján a bíróság további eljárásából a nyomozási bíróra vonatkozó szabályok szerint eljáró törvényszéki egyesbíró is kizártnak minősül, majd utóbb a 21/2016. (XI. 30.) AB határozat azt állapította meg, hogy alkotmányos követelmény az is, hogy a büntetőügy további elintézésében ne vegyen részt egyáltalán olyan bíró, aki az eljárás bármely korábbi szakaszában, így akár fellebbezés nyomán bíróként járt el.

Az Alkotmánybíróság határozatainak indokolása szerint az Alaptörvény XXVIII. cikk (1) bekezdésében foglalt pártatlanság követelménye megkívánja, hogy a büntetőügy további elintézésében ne vegyen részt olyan bíró, aki az eljárás bármely korábbi szakaszában, így akár a nyomozás során bírói feladatokat látott el, ugyanis azzal szükségszerűen együtt jár a bizonyítékok bizonyos szintű, előzetes értékelése. E körben pedig nincs alapvető különbség a nyomozási bíró, a nyomozás során a törvényszéknek az előzetes letartóztatás egy éven túli hosszabbítása tárgyában eljáró bírája, vagy a nyomozás során az előzetes letartóztatás elrendelése, illetve meghosszabbítása tárgyában hozott elsőfokú bírósági határozat elleni fellebbezést elbíráló másodfokú bírósági tanács tagjainak feladatai között. Ebből fakadóan pedig a Be. 21. § (3) bekezdés a) pontjának - amely szerint a bíróság további eljárásából ki van zárva, aki az ügyben nyomozási bíróként járt el - szűkítő értelmezése nem lehet alkotmányosan megalapozott. Az alkotmányos követelménynek a jogalkalmazás számára történő egyértelművé tétele indokolja a Be. 21. § (3) bekezdés a) pontjában írt rendelkezés újraszövegezését annak egyértelmű rögzítésével, hogy a vádemelést követően a bíróság további eljárásából ki van zárva, aki a vádemelés előtt nyomozási bíróként vagy a nyomozási bíró határozata elleni fellebbezés tárgyában eljárt. Nem minősül tehát kizártnak az a bíró, aki a nyomozási bíró kizárásának kérdésében döntött, vagy a nyomozási bíró végzése ellen a törvényesség érdekében bejelentett jogorvoslat tárgyában eljárt, továbbá az a bírósági vezető sem, aki a titkos információgyűjtés tényét igazolta.

A 2. és 12. §-hoz

A Be. hatályos rendelkezései a hirdetmény útján történő kézbesítés módjaként az ismeretlen helyen tartózkodó terhelt esetén az ügyiratot küldő bíróság, ügyészség vagy nyomozó hatóság és a meghatározott helyi önkormányzat hirdetőtábláján történő kifüggesztést, nagyszámú érdekeltet érintő értesítés esetén a sajtóhirdetményben történő közzétételt írják elő. A hirdetményi kézbesítés ezen módjai azonban a címzettek szempontjából kifejezetten korlátozott elérhetőséget biztosítanak a kézbesítendő ügyirathoz, amelyet a gyakorlati tapasztalatok is alátámasztanak.

A törvény ezért az Országos Bírósági Hivatal elnökének kezdeményezése alapján a folyamatosan bővülő lakossági internethasználatra tekintettel, a tartós és akár kereshető hozzáférhetőség megvalósítása érdekében a hirdetmények interneten történő közzétételét rendszeresíti.

A törvény - a feltehetően adminisztrációs terhei és bűnügyi költségként el sem számolható költségvonzatai miatt - a jogalkalmazásban kevéssé alkalmazott sajtóhirdetmény útján történő értesítés lehetőségét megszünteti, azt hirdetményi kézbesítés útján rendeli közzétenni. A terheltnek szóló hivatalos iratok kézbesítéséhez ugyanakkor a Be. számos esetben olyan jelentős következményeket társít, hogy a minél szélesebb körű hozzáférés lehetőségének fenntartása indokolt. A törvény ezért az ismeretlen helyen tartózkodó terhelt esetén fenntartja azt, hogy a hirdetményt a terhelt utolsó ismert belföldi lakóhelye vagy tartózkodási helye szerinti helyi önkormányzat hirdetőtábláján is ki kell függeszteni.

A 3. §-hoz

A bíróság vádemelés előtti feladatait elsőfokon a törvényszék elnöke által kijelölt bíró mint nyomozási bíró látja el. A nyomozási bíró dönt többek között a bíróság hatáskörébe tartozó kényszerintézkedések közül az előzetes letartóztatás elrendelése és korlátozott ideig történő meghosszabbítása tárgyában. A hatályos szabályozás az előzetes letartóztatás tartama szerint differenciál, amikor az előzetes letartóztatás egy éven túli meghosszabbításáról való döntés meghozatalát a törvényszék hatáskörébe utalja. A kényszerintézkedés időtartamának ugyanakkor nincs jelentősége abban a tekintetben, hogy a kényszerintézkedésről milyen szintű bíróság dönt. Az előzetes letartóztatásban töltött hosszabb idő nem indokolja a döntéshozó fórum megváltoztatását, mivel ez nem jelent többletgaranciát. Nem magyarázható ugyanis az a különbségtétel, hogy ha a nyomozási bíró az előzetes letartóztatás elrendeléstől számított egy évig meg tudja ítélni a kényszerintézkedés meghosszabbításának indokoltságát, akkor egy év elteltét követően miért nem teheti ezt meg. Így a törvény az előzetes letartóztatás vádemelés előtti meghosszabbítását az elrendeléstől számított időtartamtól függetlenül a nyomozási bíró határkörébe utalja.

Tekintettel arra, hogy a törvény alapján az előzetes letartóztatás meghosszabbítása tárgyában a kényszerintézkedés tartamától függetlenül nyomozás bíró jár el, a határozata elleni fellebbezés elbírálását indokolt a vádemelést követő jogorvoslatot elbíráló fórumrendszerrel összhangban szabályozni.

A 4. §-hoz

Az ideiglenes kényszergyógykezelés - a kényszerintézkedés elrendelése esetén - a bíróság tárgyalás előkészítése során hozott határozatáig tart. A jogintézmény kényszerintézkedés jellegére figyelemmel indokoltságnak időszakos vizsgálata nem mellőzhető, melyre a bíróság jogosult. Tekintettel arra, hogy a törvény alapján az előzetes letartóztatás meghosszabbítása tárgyában való döntés - függetlenül a meghosszabbítás időtartamától - a nyomozási bíró hatáskörébe kerül, indokolt az ideiglenes kényszergyógykezelésre vonatkozó szabályoknak e rendelkezéssel való összhangba hozatala.

Miután a törvény alapján az ideiglenes kényszergyógykezelés indokoltságának felülvizsgálata tárgyában - az előzetes letartóztatás meghosszabbítására irányuló eljáráshoz hasonló módon - a kényszerintézkedés tartamától függetlenül nyomozás bíró jár el, a határozata elleni fellebbezés elbírálását indokolt a vádemelést követő jogorvoslatot elbíráló fórumrendszerrel összhangban szabályozni.

Az 5. §-hoz

A hirdetményi kézbesítésre vonatkozó szabályainak módosításával a hirdetmények interneten történő közzétételét rendszeresíti, egyúttal a jogalkalmazásban kevéssé alkalmazott sajtóhirdetmény útján történő értesítés lehetőségét megszünteti. A hirdetményi kézbesítés szabályozásának egységesítéséhez szükséges, hogy a Be. 158/D. § (3) bekezdésében az elektronikus adat ideiglenes hozzáférhetetlenné tételéről szóló határozat hirdetményi kézbesítésének jelenleg elkülönült rendelkezései helyett erre az esetre is a hirdetményi kézbesítés általános szabályai vonatkozzanak.

A 6. §-hoz

A 2014/42/EU irányelv 8. cikk (4) bekezdése értelmében a tagállamoknak biztosítaniuk kell, hogy az érintett személynek tényleges lehetősége legyen a későbbi elkobzás céljából vagyon befagyasztását elrendelő határozatot (a magyar szabályok értelmében a Be. 151. § (2) bekezdés b) pontja szerinti lefoglalásról és a zár alá vételről rendelkező határozatot) a bíróság előtt megtámadni. A bíróság előtti jogorvoslat lehetősége a zár alá vétel esetében adott. A Be. 151. § (2) bekezdés b) pontja szerinti, az elkobzás, vagyonelkobzás biztosítására elrendelt lefoglalás kapcsán azonban a Be. 195. § (6) bekezdésének hatályos szövege csak akkor teszi lehetővé a bírósági felülvizsgálatot, ha a lefoglalást elrendelő határozatot az ügyész hozta. A 2014/42/EU irányelv 8. cikk (4) bekezdése értelmében azonban ezt a lehetőséget a tagállamoknak akkor is biztosítaniuk kell nemzeti jogukban, ha a lefoglalásról igazságügyi hatóságtól eltérő hatóság (vagyis a magyar szabályok szerinti nyomozó hatóság) rendelkezik. A törvény ennek megfelelően a Be. 195. § (6) bekezdésébe új d) pontot illeszt, amellyel lehetővé válik a nyomozó hatóság 151. § (2) bekezdés b) pontja szerinti határozata elleni panaszt elutasító határozat ellen a bírósági felülvizsgálat. A módosítással Magyarország a 2014/42/EU irányelv 8. cikk (4) bekezdésében foglalt előírásnak teljes mértékben megfelel.

A 7. §-hoz

Az Alkotmánybíróság az Alkotmánybíróságról szóló 2011. évi CLI. törvény (a továbbiakban: Ab. tv.) 42. § (1) és (2) bekezdése alapján alaptörvény-ellenesség esetén megsemmisíti az alkotmányjogi panasszal érintett egyedi ügyben hozott ügydöntő határozatot, mely döntés eljárási jogkövetkezményére a bírósági eljárások szabályait tartalmazó törvények rendelkezéseit kell alkalmazni. A törvény a szabályozás egyértelműségét hivatott szolgálni annak félreérthetetlen kimondásával, hogy ha az Alkotmánybíróság a bíróság határozatát megsemmisíti, azt az eljárást, melyben a megsemmisített határozat született, újra le kell folytatni, egyben meg is adja a megismételt eljárás lefolytatásának eljárásjogi kereteit.

A 8. §-hoz

A 21/2016. (XI. 30.) AB határozat a 21. § (3) bekezdés a) pontjában írt alkotmányos követelmény rögzítése mellett a Kúria felülvizsgálati eljárásban hozott határozatát egy alkotmányjogi panasz alapján indult eljárásban megsemmisítette. A hatályos büntetőeljárási törvény rendelkezései azonban csak azon eljárás lefolytatásra vonatkozóan tartalmaznak szabályozást, amelyben az Alkotmánybíróság a rendes jogorvoslat keretében hozott határozatot semmisít meg, a rendkívüli jogorvoslati eljárásban, illetve a törvényesség érdekében bejelentett jogorvoslat alapján hozott határozat megsemmisítését követő eljárásra vonatkozó törvényi előírások hiányoznak. Ezt pótolja a módosítás annak előírásával, hogy a Kúria felülvizsgálati eljárásban, továbbá a törvényesség érdekében bejelentett jogorvoslat keretében hozott határozatának megsemmisítése esetén a Kúria eljárását a felülvizsgálatra, valamint a törvényesség érdekében bejelentett jogorvoslatra vonatkozó szabályok alapján kell újra lefolytatni.

A 9-10. §-hoz

A bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény 3. § (1) bekezdése alapján katonai tanács a kijelölt törvényszékeken működik (a Fővárosi, a Szegedi, a Győri, a Debreceni és a Kaposvári Törvényszéken), melyek által elsőfokon elbírált ügyekben a 3. § (2) bekezdés alapján - országos illetékességgel - a Fővárosi Ítélőtábla katonai tanácsa jár el. A 21/2016. (XI. 30.) AB határozat alapján, ha a nyomozási bíróként eljárt katonai bíró határozatát az ítélőtábla fellebbezés folytán felülbírálja, kizárttá válik az ügy másodfokú érdemi elbírálásából. Az említett AB határozatban kimondott alkotmányos követelmény következében a Fővárosi Ítélőtábla katonai tanácsa ezt követően az adott ügy másodfokú elbírálásából ki van zárva, azaz az elsőfokú ügydöntő határozat elleni fellebbezés tárgyában nem járhat el. Az általános eljárási szabályok által rendezett, vádemelés előtti bírósági feladatoknak az alkotmányos követelmény érvényre juttatása érdekében szükségessé vált megváltoztatása indokolttá teszi a katonai büntetőeljárásban ugyanezen feladatokat ellátó bírósági fórumrendszer ezzel történő összhangba hozatalát. A módosítás következtében nem sérül a jogorvoslati rendszerben hagyományosan érvényesülő azon garancia, hogy a fellebbezés folytán eljáró bíróság három hivatásos bíróból álló tanácsban jár el.

A 11. §-hoz

A magyar büntetőeljárási szabályozás hagyományosan kiemelt védelemben részesíti a fiatalkorúak csoportját, de a védelem egyes eszközeinek igénybevétele szükségszerűen lassítja az eljárást, ezért e védelem a határzárral kapcsolatos bűncselekmények külön eljárásában nem volt általánosan érvényesíthető. Mivel azonban a jogalkalmazói tapasztalatok szerint határzárral kapcsolatos eljárásban fiatalkorúval szemben büntetés kiszabására egyáltalán nem, bírósági eljárás lefolytatására pedig csak kivételesen került sor, a fiatalkorúaknak biztosított büntetőeljárási védelem erősítése nem járhat az eljárások gyorsaságának és hatékonyságának csökkenésével. A törvény ennek megfelelően bevezeti a fiatalkorúak eljárásának szabályait a határzárral kapcsolatos külön eljárásba, egyúttal fenntart néhány olyan eltérő rendelkezést, amely továbbra is biztosítja az ilyen ügyek kellően gyors elintézésének lehetőségét és mellőz egyes olyan merev kötelezéseket, amelyek az ilyen eljárásban valós garanciális tartalmat nem hordozhatnak.

A törvény a fiatalkorúak tekintetében elsőfokon az egyesbíró eljárását csak arra az esetre teszi kötelezővé, ha az eljárás tárgya kizárólag határzárral kapcsolatos bűncselekmény. Ilyen esetben is lehetőséget biztosít az általános szabályok szerinti tanács elé utalásra.

A kötelezően elkészítendő környezettanulmány várhatóan nem érné el célját az olyan fiatalkorúak esetén, akiknek háttere nem térképezhető fel. A törvény ilyennek tekinti azokat a nem magyar állampolgárokat, akik Magyarországon bejelentett lakóhellyel vagy tartózkodási hellyel nem rendelkeznek. Amennyiben mégis szükséges a környezettanulmány elkészítése, úgy az rövidített tartalommal is kibocsátható.

A Be. 542/H. § (1) bekezdése a házi őrizet végrehajtási helyeként a menedékjogról és a harmadik országbeli állampolgárok beutazásáról és tartózkodásáról szóló törvény hatálya alá tartozó személyek elhelyezésére, ellátására és fogva tartására szolgáló létesítményt jelöli ki. A törvény az ettől való eltérés lehetővé tétele érdekében írja elő, hogy a kísérő nélküli fiatalkorú terhelt házi őrizete gyermekvédelmi intézményben is végrehajtható legyen. Ilyen döntés meghozatalakor is figyelemmel kell lenni a gyermekvédelmi intézményrendszerben való elhelyezés sajátos szabályaira, mert a gyermekek védelméről és a gyámügyi igazgatásról szóló 1997. évi XXXI. törvény 72. §-ának rendelkezése alapján ilyen esetben is fennállnak az ideiglenes hatályú elhelyezés feltételei, ezért arról is dönteni kell, legkésőbb a házi őrizet elrendelésével együtt.

A 13. §-hoz

Az átmeneti rendelkezések megalkotását lényegesen meghatározó körülmény, hogy a 21/2016. (XI. 30.) AB határozat - ellentétben a már hivatkozott és hasonló tárgyú döntést megfogalmazó 34/2013. (XI. 22.) AB határozattal - nem tartalmazza azt a megkötést, hogy az alkotmányos követelményt a határozat közzétételét követően indult büntetőeljárásokban kell csak alkalmazni, továbbá meg is semmisítette a kifogásolt kúriai ítéletet. Mindezekre tekintettel kérdésessé vált a 21/2016. (XI. 30.) AB határozatban kifejtett alkotmányos követelmény érvényesítésének az időbelisége, azaz hogy ezt az új, és a bíróságok által értelemszerűen az eddigi ítélkezés során nem követett alkotmányos követelményt mely időponttól kell alkalmazni, illetve az alkotmányos követelményt mely ítéletek esetében kell érvényesíteni. Az aggályt leginkább a 21/2016. (XI. 30.) AB határozat kihirdetését követően a jogalkalmazásban tapasztalt jogértelmezési különbségekből fakadó bizonytalanság igazolta. Az alkotmányos követelmény érvényesítése érdekében a bírósági vezetők ugyanis megkezdték a folyamatban lévő összes ügy áttekintését és az érintett büntetőügyek átszignálását, egy konkrét büntető ügyben eljáró kis létszámú törvényszéken pedig a bírák kizártságukra hivatkozással más törvényszék kijelölését kérték az eljárás lefolytatására. Ez azonban az időszerűségi mutatók romlásával járhat, hiszen a hivatásos bíró személyének megváltozása maga után vonja az eljárás megismétlésének kötelezettségét, hiszen ennek megsértése feltétlen, tehát mérlegelést nem tűrő hatályon kívül helyezési ok.

A kiszámíthatóság és a jogbiztonság követelményére figyelemmel azonban az ügyek széles körét érintő kétség nem tartható fenn, ezért az Alkotmánybíróság által nyitva hagyott kérdést a jogalkotónak kell egyértelműen rendeznie. A rendelkezés a folyamatban lévő és - a módosítás specialitására tekintettel - a jogerősen lezárt ügyekre is tartalmaz átmeneti rendelkezéseket. Az Ab. tv. 43. és 45. §-ának rendelkezéseiből következően az Alkotmánybíróság határozatának ex tunc hatálya csak akkor van, ha az Alkotmánybíróság a határozatában Alaptörvénnyel ellentétes jogszabályt semmisít meg és egyúttal kifejezetten rendelkezik is arról, hogy ez a felül nem vizsgált bírói döntéseket is érinti. Miután az Alkotmánybíróság a 21/2016. (XI. 30.) AB határozatában nem rendelkezett alaptörvény-ellenes jogszabályi rendelkezés megsemmisítéséről, az ezen AB határozatban írt alkotmányos követelménynek az AB határozat közzétételét követően meginduló eljárásokban kell érvényesülnie. Az említett két AB határozat közzététele napjára figyelemmel rendezi a törvény azt, hogy mely időponttól kezdődően kell kizártnak tekinteni a vádemelés utáni bírósági eljárásból a nyomozás során eljárt bírót és az észszerűség szempontjaira figyelemmel a folyamatban lévő ügyek tárgyában való döntéshozatal során eljáró tanácsokat.

A törvényben foglalt további átmeneti rendelkezések megállapítása annak kizárását célozza, hogy az egyébként szigorú határidőkhöz kötött kényszerintézkedésekről szóló nyomozási bírói ügyekben az áttételek a határidő lejártát, ezzel együtt a kényszerintézkedés tárgyában való döntés eredményességét veszélyeztessék.

A 14. §-hoz

A rendelkezés a módosítások folytán szükségtelenné vált törvényi rendelkezések hatályon kívül helyezéséről rendelkezik.

A 15. §-hoz

Az alapvető jogok biztosa, mint nemzeti megelőző mechanizmus az AJB-3865/2016. sz. jelentésében ajánlást fogalmazott meg az igazságügyi miniszternek a Bv. tv. és végrehajtási rendelete motozásra vonatkozó szabályainak a módosítására annak érdekében, hogy egyértelműek legyenek a motozás tartalmi elemei. A Bv. tv. 151. §-ának megfogalmazása eltérő értelmezésre vezethetett abban a tekintetben, hogy a motozás és a ruházatátvizsgálás eltérő fogalmat takarnak-e. A módosítás egyértelművé teszi, hogy a motozás milyen cselekményeket foglal magában, vagyis hogy a ruházatátvizsgálás a motozás egyik típusa.

A 16. §-hoz

A törvény az alapvető jogokat sértő elhelyezési körülmények miatti kártalanítás szabályainál végez apróbb pontosításokat. A kártalanításból levonható követeléseknek csak egy részénél indult végrehajtási eljárás, más esetben, így a polgári jogi igény büntetés-végrehajtási bíró határozatával történő beszámítása esetén mögöttes szabályként nem lenne alkalmazható a bírósági végrehajtásról szóló 1994. évi LIII. törvény. Ezért a Bv. tv.-ben - a kielégítési sorrend mellett - önálló törvényi rendelkezést igényel az a kérdés is, hogy ha a kártalanítás összege nem fedezi a követeléseket, akkor a követelések kielégítésére milyen arányban kerülhet sor. A szabályozást egyértelművé téve a módosítás rögzíti, hogy az azonos soron lévő követelések kielégítésére a követelések arányában kerülhet sor.

Az alapvető jogokat sértő elhelyezési körülmények miatti kártalanítás egy speciális büntetés-végrehajtási bírói eljárás, amelyre a Bv. tv. 50. § (1) bekezdés d) pontja szerinti, az elítélt vagy az egyéb jogcímen fogvatartott, illetve védőjük kérelmére vonatkozó általános szabályokhoz képest -annak sajátosságaira figyelemmel - egyedi eljárási ügymenet került bevezetésre. A bv. intézet a véleményével együtt terjeszti fel a kérelmet, meghatározott dokumentumok csatolásával, amelyek az esetek túlnyomó többségében önmagukban alkalmasak a kérelem jogi alapjának eldöntésére. Szükségtelen adminisztratív terhet jelentene tehát ezekben az ügyekben, ha a büntetés-végrehajtási bíró minden esetben kötelezően beszerezné az ügyészi véleményt. A módosítás ennek mellőzéséhez teremti meg a jogszabályi alapot, a bíróság mérlegelésére bízva annak megkérését.

A törvény pontosítja továbbá a Bv. tv. egy felhatalmazó rendelkezését abból a célból, hogy az kiterjedjen valamennyi, a vallásgyakorlás büntetés-végrehajtási szervezetrendszerben történő gyakorlása szervezeti kérdéseivel kapcsolatban szabályozandó tárgykörre.

-----STARTING---POINT---VEGE---

A 17. §-hoz

Valamennyi módosítás esetén indokolt a mielőbbi hatálybalépés, ezért rendelkezik úgy a törvény, hogy a kihirdetést követő nyolcadik napon lép hatályba.

A 18. §-hoz

A jogharmonizációs záradék rögzíti, hogy a törvény mely rendelkezései biztosítják az uniós jognak való megfelelést.