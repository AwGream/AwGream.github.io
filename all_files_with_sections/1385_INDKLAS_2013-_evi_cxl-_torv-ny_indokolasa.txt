2013. évi CXL. törvény indokolása

a fémkereskedelemről

-----STARTING---POINT---ALTALANOS--- 

Az egyes fémek begyűjtésével és értékesítésével összefüggő visszaélések visszaszorításáról szóló 2009. évi LXI. törvény (a továbbiakban: Fémtv.) célja a jelentős gazdasági károkat okozó és a közszolgáltatások biztonságát fenyegető fémlopások és illegális fémkereskedelem visszaszorítása, valamint a kulturális javak védelme volt. Az elmúlt években azonban bebizonyosodott, hogy a jelenleg hatályos Fémtv. nem minden esetben alkalmas ezen célok megvalósítására, ezért egy új, szigorúbb, a korábbi hibákat kiküszöbölő törvény kidolgozására volt szükség.

A törvény hatékonyabbá teszi az ellenőrző hatóság munkáját, átláthatóbbá válik az ellenőrzés.

A bírságok emelésével nem éri meg a lopott fémet átvenni. Csökkennek a közszolgáltatók kiadásai, tekintettel arra, hogy csökken a kábel, csatornafedél, közlekedési tábla lopás.

Az ellenőrzések szigorításával visszaszorításra kerül az illegális fémkereskedelem.

A hatóságok között hatékonyabbá válik az együttműködés.

A magánszemélyek esetében a fémek tárolását, raktározását feltételekhez köti, ezáltal megakadályozza, hogy illegálisan szerzett fémet tartsanak maguknál.

Szigorodnak a fémkereskedelmi tevékenység engedélyezésének feltételei.

A napi és havi jelentés bővítésével átláthatóbbá válik a rendszer.

A szabályozás a fémkereskedőknek segítséget jelent, azáltal, hogy csökkennek anyagi terheik.

Az egyes fémek begyűjtésével és értékesítésével összefüggő visszaélések visszaszorításáról szóló 2009. évi LXI. törvény végrehajtásáról szóló 312/2009. (XII. 28.) Korm. rendelet (továbbiakban: Korm. Rendelet) helyett a későbbiekben - a törvény elfogadását követően - egy új végrehajtási rendelet kerül kidolgozásra. A felismerésre alkalmas jellemzők (FAJ) listája és a hozzájuk tartozó kódok ezen új végrehajtási rendelet egyik mellékleteként kerülnek ismertetésre.

-----STARTING---POINT---RESZLETES---

Az 1. §-hoz

A hulladékról szóló 2012. évi CLXXXV. törvény (a továbbiakban: Ht.) értelmében a begyűjtési tevékenység megszűnik. Tekintettel arra, hogy a fémkereskedelmi tevékenység fogalma a tárolás, raktározás, szállítás, fuvarozás kiemelésével szűkítésre kerül, azonban továbbra is indokolt ezen érintett tevékenységek ellenőrizhetősége, így a hatály megfogalmazása ennek megfelelően került kialakításra.

A Ht.-vel szükséges harmonizáció érdekében indokolt a (2) bekezdés.

A 2. §-hoz

A rendelkezés a fogalmi rendszert határozza meg.

Szükségessé vált a fém csomagolóanyagok helyzetének tisztázása, tekintettel arra, hogy a fémkereskedelmi szempontú megközelítés jelentősen eltér az egyéb jogterületek megközelítésétől, ebből kifolyólag minden olyan dolgot, ami valaha csomagolóanyag volt, automatikusan a korábbi szabályozás hatálya alóli kivételnek tekintettek a gazdálkodók. A fémkereskedelmi engedélyköteles anyag dologként történő meghatározásának indoka, hogy a dolog a jogi szaknyelvben használt és meghatározott, szélesebb kört felölelő fogalom, mint a tárgy hétköznapi, a jogi szaknyelv által nem meghatározott fogalma. Nem hagyható figyelmen kívül a fémkereskedelmi engedélyköteles anyagok bizonyos körének speciális jellege, melyek a hétköznapi szóhasználatban nem minősülnek tárgynak, így például a fémet tartalmazó iszapok. A fémkereskedelmi tevékenység korábbi megfogalmazása félreértésekre adott okot.

A jogi kiskapu bezárása érdekében szükséges azt a helyzetet rendezni, amikor nem ellenérték, hanem ellenszolgáltatás a fémkereskedelmi engedélyköteles anyag „ára”.

Indokolt az ügylet írásbeli megállapodáshoz kötöttségét az egyértelműség követelménye miatt már a fogalomban rögzíteni.

Az üzletszerűség bizonyítása a hatóság részéről szinte lehetetlen (minden ellenőrzött személy nyilatkozhat úgy, hogy tevékenységét első és egyetlen alkalommal végezte, illetve a már folyamatban lévő eljárásokban is felhasználhatják a jogi képviselők az ítéletben foglalt indokolást). Annak érdekében, hogy a két fogalom (ellenérték, ellenszolgáltatás) tartalmának értelmezésével a felvásárlás megvalósulása alól a gazdálkodók részére a kibújás lehetősége ne álljon nyitva, szükséges a fogalomban mindkét eset feltüntetése, így egyértelmű, hogy milyen módok szerinti beszerzés minősül felvásárlásnak.

Az egységes eljárás, illetőleg az igazolt anyagi kár mértékének bizonyítása érdekében szükséges az igazolt kár fogalmának bevezetése és meghatározása. A Ht. szerint a hulladékot a közszolgáltató gyűjti be, melyre tekintettel szükséges volt a fogalom értelmező rendelkezésben történő megjelenítése.

A 3. §-hoz

A rendelkezés a saját tulajdonú fém értékesítésének szabályozását tartalmazza.

A nagyobb üzletek, bevásárlóközpontok, iskolák újrahasznosítási tevékenységének elősegítése a cél.

Tekintettel az MNB speciális helyzetére és az MNB-ről szóló törvény rendelkezéseire, indokolt a tőle történő felvásárlást kivenni a fémkereskedelmi engedélyköteles tevékenységek közül.

A törvény a továbbiakban engedély nélkül végezhető tevékenységnek minősíti az épületbontókat, tekintettel arra, hogy a gyakorlatban problémát jelentett a megfelelő és eredményes ellenőrzésük, annak köszönhetően, hogy telephely fenntartása nélküli tevékenységre kérnek és kapnak engedélyt (figyelemmel arra, hogy a bontás helyszíne nem köthető egyetlen telephelyhez), miközben tevékenységük által szükségszerűen tárolást is végezniük kell. A bontás során kinyert fémkereskedelmi engedélyköteles anyagok kizárólag fémkereskedők részére lesznek értékesíthetők, ezáltal biztosítva a bontási hulladékok nyomon követését. Továbbiakban az egyéb jogszabály e tevékenységet részletesen szabályozza, illetve nyilvántartásvezetési kötelezettséget is rendel hozzá. Fentiek mellett azonban szükséges a fent nevezett rendelet kiegészítése azzal, hogy az abban előírt nyilvántartó lap a fémkereskedelmi hatóság által is ellenőrizhető, illetve a fémkereskedő által teljesített napi bejelentés adataival összeegyeztethető legyen.

Ahhoz, hogy a törvény valóban elérje a célját, szükségessé vált egy olyan koncepció kidolgozása, mely szerint maximálva lenne a magánszemélyeknél (ingatlanonként) birtokban tartható mennyiség.

A magánszemélyek az átmeneti időszak alatt kötelezve lesznek arra, hogy az ingatlantulajdonukon eddig képződött 3 m3 feletti fémkereskedelmi engedélyköteles anyagot, illetve a közszolgáltatást nyújtó gazdálkodó szervezeteknél képződött, elsődlegesen védeni szándékozott, a készülő vonatkozó Korm. rendeletben meghatározott FAJ kódok alá tartozó fémkereskedelmi engedélyköteles anyagot is adják le fémkereskedő részére.

Továbbiakban a magánszemély ezen FAJ kód alá tartozó dolgot már nem tarthat birtokában. A közszolgáltatók (károsulti oldal) kötelezve lennének arra, hogy a meghatározott FAJ kódok alá tartozó, náluk keletkezett anyagokat csak és kizárólag az előre leszerződött fémkereskedőknek - ügyletenként - igazolás kibocsátása mellett adják le. A szerződő felek listája a hatóság honlapján közzétételre kerülne.

Az átmeneti időszak alatt fentiekben meghatározott fémkereskedelmi engedélyköteles anyagokat 3 napig tárolni köteles a fémkereskedő, az átmeneti időszak után azonban e kötelező tárolási idő eltörlésre kerül figyelemmel arra, hogy az olyan közszolgáltatók, mint a MÁV, Elmű stb. szerződéskötésre lesznek kötelezve a tekintetben, hogy a náluk hulladékká vált fémkereskedelmi engedélyköteles anyagokat kizárólag a szerződő félnek adhatják el. Ennek értelmében az átmeneti időszakot követően fémkereskedőhöz e FAJ kód alá tartozó fémkereskedelmi engedélyköteles anyagok származása egyértelműen bizonyítható a megállapodással, illetve igazolással. Ezen kívül ilyen fémkereskedelmi engedélyköteles anyagok nem kerülhetnek a fémkereskedő birtokába, figyelemmel arra, hogy az új szabályozás értelmében ilyen anyagok birtokban tartása tilos. Gondolni kell azonban arra, hogy előfordulhat, hogy magáningatlanon mégis keletkezik, termelődik ilyen fémkereskedelmi engedélyköteles anyag, pl. épület bontása során (áthidalóként használt vasúti sín, mely korábban bárki által beszerezhető volt), így lehetővé kell tenni, hogy ezen fémkereskedelmi engedélyköteles anyagok is fémkereskedőhöz kerüljenek szigorúan ellenőrzött körülmények között.

Ezen átmeneti időszak alatt valószínűsíthetően minél többen fognak próbálkozni a lopott dolgok leadásával, erre tekintettel ezen időszakban fokozott ellenőrzésre lesz szükség a NAV és az ORFK részéről.

A gyakorlati tapasztalatok és a kockázatelemzések kimutatták, hogy számos gazdálkodó szervezet arra hivatkozással bújik ki a hatályos szabályozás hatálya alól, hogy a fémkereskedelmi engedélyköteles anyag tevékenysége során gyártási hulladékként keletkezik, mely valójában illegális fémkereskedelmi tevékenységet takar. Fentiekre tekintettel és a kiskapu bezárása érdekében szükséges szabályozni a bizonyítási teher megfordítása mellett, hogy gazdálkodó szervezet mely esetben tarthat birtokban jogszerűen fémkereskedelmi engedélyköteles anyagot.

Bár e szabályozás a magántulajdon védelmével kapcsolatos alkotmányos jogot érinti, azonban a fémkereskedelmi engedélyköteles anyagok eltulajdonítása eredményeként meghatározható a közszolgáltatók részére okozott jelentős anyagi kár, annak kiemelkedő nemzetgazdasági súlya, a vagyoni károk mellett okozott személyi sérülések megakadályozása, a közlekedés biztonsága, a köztulajdon védelme, a kulturális örökség körébe tartozó tárgyak megóvása közös társadalmi érdek.

A 4. §-hoz

A gyakorlatban problémát okoz, hogy jelenleg csak állásfoglalás rendelkezik arról az esetről, amikor a vízi úton történő szállítás alkalmával a kikötőben, illetve vasúti szállítás esetén a vasúti társaság telephelyén kerül sor a fémkereskedelmi engedélyköteles anyag tárolására, amennyiben a tárolás, a rakodási, illetve szállítási tevékenységhez kapcsolódik, annak részeként jelenik meg. Továbbiakban szintén a gyakorlatban felmerülő tisztázandó kérdés azon eset, amikor a fémkereskedelmi engedélyköteles anyag telephelyen kívüli tárolására azért kerül sor, mert a fémkereskedő csökkent munkaképességű személy vagy szabadságvesztését töltő személyt alkalmaz bérmunka keretében.

A törvény ezeket a problémákat tisztázza.

Igazodva a büntető jogszabályokhoz, az értékesítést a továbbiakban a 18. életévhez köti.

A jelenlegi 6 napos kötelező tárolási határidő az átmeneti időszakot követően megszűnik, az átmeneti időszakban 3 napra módosul.

A fémkereskedelmi engedélyköteles anyagok szállításának ellenőrzése érdekében szükséges okmányrend kialakítása, illetve az anyagkísérő okmány szigorú számadásúvá minősítése.

Figyelemmel arra, hogy a fémkereskedelmi hatóság által kiszabott bírság alapja a fémkereskedelmi engedélyköteles anyag piaci értéke, így szükséges egy országos átlagár meghatározása, mely a vételárakból számított számtani középként határozható meg. A piaci érték tekintetében figyelembe kell venni, hogy a magánszemélyek, illetve a jogi személyek részére kifizetett ellenérték között jelentős különbségek vannak, illetve a gyakorlatban a jogi személyek kifizetése a teljesítést követően történik.

A lopások visszaszorítása érdekében egy zárt rendszer kialakítása szükséges, mely lehetővé teszi, hogy a meghatározott FAJ kódok alá tartozó anyagok a megfelelő hatóságok hozzájárulása, ellenőrzése után legyenek leadhatóak.

Az 5. §-hoz

A napi és havi zárás kötelezettségként történő előírását, a nyilvántartás tartalmi elemeit tartalmazza.

Az (5) bekezdés szerinti bejelentési kötelezettség szabályainak pontosítása indokolt, tekintettel arra, hogy számos kérdés merült fel ezzel kapcsolatban a gazdálkodók részéről, hogy mely esetben vonható e kötelezettség elmulasztása miatt felelősségre.

Tekintettel arra, hogy a büntetőeljárásról szóló 1998. évi XIX. törvény (a továbbiakban: Be.) alapján e tárgykörben nyomozati jogkörrel - 2011. január 1-jétől - kizárólag a rendőrség rendelkezik, azonban e bűncselekmények felderítését a fémkereskedelmi hatóságnál nyilvántartásban lévő adatok elősegíthetik, így elengedhetetlen a két hatóság közötti közvetlen kapcsolat megteremtése. Bár a Be. 71. §-a jelenleg is biztosít lehetőséget az adatok átadására, azonban - a szabályozás céljának elérése érdekében - szükséges ennek a törvényben történő megjelenítése is. Továbbá az e tekintetben folytatott hatósági ellenőrzések során, valamint az egyes külön jogszabályokból adódóan is elengedhetetlen a társhatóságokkal történő együttműködés, melynek során előfordulhat, hogy más hatóságnál folyamatban lévő eljárás hatékony lefolytatását a fémkereskedelmi hatóságnál meglévő adatok elősegítik.

A 6. §-hoz

A fémkereskedelmi engedély feltételeit határozza meg.

A 7. §-hoz

A telephelyre vonatkozóan állapít meg feltételeket, előírásokat.

A 8. §-hoz

A fémkereskedelmi engedélyhez szükséges alaki, tartalmi, gazdasági, és egyéb előírásokat határozza meg.

Mivel a fémkereskedelmi engedély megszerzéséhez benyújtandó dokumentumok között nincs felsorolva az erkölcsi bizonyítvány, így az ügyfelek ezt nem csatolják, a fémkereskedelmi hatóságnak pedig jelenleg nincs felhatalmazása arra, hogy megkérje, ezért a meghatározott bűncselekmények tekintetében indokolt a büntetlen előélet vizsgálatának lehetőségét megteremteni.

Az engedélykérelem kiadása utáni bűnelkövetés nem vonta korábban maga után azt a következményt, amit az engedélykérelem kiadása előtti jogsértés, ezért ennek rendezése indokolt.

A 9. §-hoz

A fémkereskedelmi engedély hatályvesztésének eseteit, illetve annak visszavonását szabályozza.

Több esetben az engedélyezéshez előírt feltételek egy része a tevékenység folytatása közben már nem áll fenn, ezért indokolt egy szigorú, akár az engedély visszavonását is lehetővé tevő szankció beépítése a törvénybe.

A 10. §-hoz

A fémkereskedelmi engedélyköteles anyag hasznosítására vonatkozóan határoz meg előírásokat a fémkereskedőknek nem minősülő személyek esetében. Az országhatárt átlépő hasznosítási tevékenység szabályozását tartalmazza.

A 11. §-hoz

A törvény összhangjának megteremtése érdekében szükséges a hatósági ellenőrzés kiterjesztése.

Tekintettel arra, hogy a törvény 3. §-ában számos tevékenység, mint engedély nélkül végezhető tevékenység került meghatározásra, így szükséges az abban foglaltak megszegéséhez külön szankciót rendelni.

A kisebb súlyú jogsértés első alkalommal történő elkövetése esetén lehetőség legyen - felvilágosítás mellett - figyelmeztetés alkalmazására tekintettel arra, hogy viszonylag új és szigorú szabályozásról van szó.

Indokolt továbbá meghatározni a felmerült kárra vonatkozó részleteket, illetőleg a fémkereskedelmi hatóság által elfogadható, igazolt anyagi kár fogalmát.

Figyelemmel arra, hogy a hatósági ellenőrzés során nincs lehetőség lemérni - vagy csak jelentős költségek árán - a jogsértéssel érintett fémkereskedelmi engedélyköteles anyagot, így indokolt a bírságösszeget meghatározni. Ez a megoldás a gyakorlati életben felmerült bizonyítási nehézségeket is kiküszöböli.

A jelenlegi szabályozás hiányosságai miatt több jogszabálysértés is szankció nélkül marad (pl. a napi bejelentési kötelezettség elmulasztása, a nyitvatartási idő nem jól látható helyen történő feltüntetése, stb.), így szükséges általános szankcionálási lehetőség meghatározása.

A 4. § (12) bekezdése külön pontban történő megjelenítésének oka, hogy az ott meghatározott kötelezettség megszegése a törvény céljának szempontjából a legsúlyosabb elbírálás alá kell, hogy essen és jóval magasabb bírság kiszabására van szükség ahhoz, hogy a fémkereskedők e kötelezettségüknek eleget tegyenek.

A méltányosság jogintézményének bevezetése is megjelenik, tekintettel arra, hogy e jogintézmény léte elengedhetetlen, figyelemmel arra, hogy jóhiszeműség esetén is magas bírságösszeg kerülhet megállapításra.

Meghatározásra került, hogy a bírságot meddig kell megfizetni.

Az egységes joggyakorlat érdekében szükséges annak szabályozása.

A törvény a bizonyítási terhet a fémkereskedőre delegálja, hiszen ő az eltérés okául szolgáló bizonyítékokat, okmányokat rövidebb idő alatt és könnyebben átlátja és össze tudja állítani.

A 12-13. §-hoz

A rendelkezés a lefoglalás pontos feltételeinek tisztázását tartalmazza.

Egyszerűbbé válik a tárgyi bizonyítási eszközként szükséges dolog (pl.: számla, házi vevőnyilvántartás, számítógép, adathordozó stb.) lefoglalása.

A 14. §-hoz

Az egycsatornás értékesítés koncepciójának megfelelően szükséges az adózás rendjéről szóló 2003. évi XCII. törvény mögöttes jogszabályként való megjelenítése.

A vámhatóság fémkereskedelmi hatóságként megszerzett tapasztalata alapján a fémkereskedelmi bírságok kintlévősége jelentős. A kintlévőségek oka elsősorban arra vezethető vissza, hogy a végrehajtás tekintetében a hatályos jogi szabályozás szerint a közigazgatási hatósági eljárás és szolgáltatás általános szabályairól szóló törvény rendelkezéseit kell alkalmazni.

-----STARTING---POINT---VEGE---

A 15. §-hoz

A szakasz a záró rendelkezéseket tartalmazza (a törvény hatálybalépésének megállapítása, a törvény céljának elérése érdekében a jelenlegi fémkereskedelmi engedélyek felülvizsgálata, a felhatalmazó rendelkezések, a vonatkozó Korm. rendelet megalkotása, átmeneti rendelkezések megalkotása a folyamatban lévő ügyek, illetve a korábbi döntések vonatkozásában).

A 16. §-hoz

A belső piaci szolgáltatásokról szóló 2006. december 12-i 2006/123/EK európai parlamenti és tanácsi irányelvvel való összhang megteremtése.

A 17. §-hoz

A műszaki tartalom, illetve a szolgáltatási irányelv miatt szükséges volt notifikációra küldeni a törvényt.

A 18. §-hoz

A hatályos szabályozás hatályon kívül helyezése.

A 6 napos tárolási kötelezettség eltörlése okán, az átmeneti időszak alatt 3 napos tárolási kötelezettség kerül bevezetésre. Tekintettel arra, hogy a meghatározott FAJ kóddal rendelkező fémkereskedelmi engedélyköteles anyagok az átmeneti időszakot követően nem tarthatók birtokban, így a továbbiakban a tárolási kötelezettség fenntartása nem indokolt.