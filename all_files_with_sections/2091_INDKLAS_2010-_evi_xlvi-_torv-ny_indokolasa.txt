2010. évi XLVI. törvény indokolása

a közterületi parkolás jogi feltételeinek megteremtése érdekében a helyi önkormányzatokról szóló 1990. évi LXV. törvény módosításáról

-----STARTING---POINT---ALTALANOS--- 

Az Alkotmánybíróság 109/2009. (XI. 18.) AB határozatával (a továbbiakban: AB Határozat) megsemmisítette a közúti közlekedésről szóló 1988. évi I. törvény (a továbbiakban: Kkt.) 15. § (3) bekezdését, a helyi önkormányzatokról szóló 1990. évi LXV. törvény (a továbbiakban Ötv.) 63/A. § h) pontját. Az Alkotmánybíróság határozatában megállapította, hogy: Ötv. mulasztásban megnyilvánuló alkotmányellenes helyzet áll fenn azért, mert az Országgyűlés hiányosan szabályozta a közút kezelő jogait gyakorló helyi önkormányzatok és a fővárosi önkormányzat rendeletalkotási jogkörét. Az Alkotmánybíróság felhívta az Országgyűlést, hogy a jogalkotási kötelezettségének 2010. június 30. napjáig tegyen eleget.

Az AB Határozat részletes iránymutatást tartalmaz az alkotmányos jogszabályalkotás kritériumaira. Az Alkotmánybíróság határozatai, a Legfelsőbb Bíróság vonatkozó jogegységi határozatai, valamint a bírói gyakorlat figyelembevételével a jogalkotó e törvényben a parkolás biztosítása érdekében szükséges, önkormányzatokra vonatkozó alapvető szabályozást kívánja egyértelműen megalkotni.

-----STARTING---POINT---RESZLETES---

Az 1-2. §-hoz

A törvény egyértelműen és kifejezetten rögzíti, hogy a közutakon, a helyi önkormányzat tulajdonában álló magánutakon, tereken, parkokban és egyéb közterületen a lakosság számára közúti járművel történő várakozás biztosítása a helyi önkormányzatok által kötelezően ellátandó közszolgáltatási feladat.

A 3. §-hoz

A törvény kimondja, hogy a parkolási közszolgáltatást - külön törvényben szabályozottak szerint (a közúti közlekedésről szóló 1988. évi I. törvény) -, vagy a helyi önkormányzat látja el, vagy harmadik személy igénybevételével, szolgáltatón keresztül biztosítja. Az Ötv. egyértelműen rendelkezik arról, hogy a parkolási közszolgáltatást szolgáltatóként csak költségvetési szerv, az önkormányzat kizárólagos tulajdonában álló, jogi személyiséggel rendelkező gazdasági társaság, vagy e gazdasági társaság 100%-os tulajdonában álló jogi személyiséggel rendelkező gazdasági társaság, illetve önkormányzati társulás láthatja el.

A 4-6. §-hoz

A törvény a fővárosi és kerületi önkormányzatokra vonatkozó szabályozás körében rögzíti, hogy a fővárosi önkormányzat külön törvény (a közúti közlekedésről szóló 1988. évi I. törvény) felhatalmazása alapján az abban foglaltak szerint állapítja meg rendeletében a főváros parkolási rendszerére vonatkozó keretszabályozást.

Az eddigi szabályozással összhangban a törvény lehetőséget enged arra, hogy a parkolási közszolgáltatást ellátó gazdasági társaságokban meglévő önkormányzati tulajdonú részesedéseket a fővárosi és kerületi önkormányzatok egymásra átruházzák.

A 7. §-hoz

Az Ötv. 79. § (2) bekezdés a) pontjának módosítása jogharmonizációt teremt a Ptk. 172-174. §-ában foglaltakkal. A Ptk. hivatkozott rendelkezései rögzítik, hogy az állam kizárólagos tulajdonában álló vagyontárgyak forgalomképtelenek. A forgalomképtelenségből fakadó rendelkezési jog kizártságának áttörését - törvény rendelkezése alapján - az állam kizárólagos tulajdonában álló dolgok birtokának, használatának és hasznai szedésének joga átengedése tekintetében engedi meg a Polgári Törvénykönyv. Ugyanakkor az önkormányzati tulajdonban álló forgalomképtelen vagyontárgyak esetében ezen tulajdonosi rendelkezési részjogosítványok gyakorlásának jogát az Ötv. eddig nem tartalmazta. A módosítás - a kizárólagos állami tulajdonra vonatkozó Ptk. szabályozással összhangban - egyértelművé teszi, hogy a forgalomképtelen önkormányzati törzsvagyon tekintetében is lehetőség van a rendelkezési jog kizártságának áttörésére, arra, hogy az önkormányzat - törvény rendelkezése alapján, az abban szabályozottak szerint - meghatározott tulajdonosi rendelkezési részjogosítványokat gyakorolhasson.

A tulajdonost megillető egyes részjogosítványok átengedésének alapvető intézménye - a kizárólagos állami tulajdon és a forgalomképtelen önkormányzati törzsvagyon esetében egyaránt - a koncesszió. Az Ötv.-ben nevesített forgalomképtelen vagyontárgyak közül kizárólag a helyi közutak és műtárgyaik birtoklása, használata, hasznainak szedése engedhető át - működtetés céljából - harmadik személynek a jelenlegi törvényi szabályozás szerint (a közúti közlekedésről szóló 1988. évi I. törvény). Az 1988. évi I. törvény felhatalmazása alapján az önkormányzatok a helyi közutak és műtárgyaik működtetését többségi tulajdonukban álló gazdasági társaságnak, vagy koncessziós szerződéssel más harmadik személynek engedhetik át. Egyéb forgalomképtelen önkormányzati tulajdonú vagyontárgy esetében, az azok feletti rendelkezési részjogosítványok gyakorlására, a jelenlegi szabályozás szerint, törvény nem ad felhatalmazást.

A módosítás a forgalomképtelen törzsvagyon körében helyezi el a parkolási közszolgáltatást végző gazdasági társaságokban fennálló 100%-os önkormányzati tulajdonrészt. Közérdekű cél ugyanis, hogy a lakosság részére parkolási közszolgáltatást nyújtó társaságok ne kerülhessenek ki a közvagyonból, illetve ezeknek a gazdálkodó szervezeteknek a gazdálkodásában, működtetésében, irányításában - a jövőben - szabályozatlanul ne jelenhessen meg a magánérdeken alapuló, elsődlegesen azt szolgáló piaci szemlélet.

-----STARTING---POINT---VEGE---

A 8. §-hoz

A törvény 2010. június 5-én hatályba lépett.