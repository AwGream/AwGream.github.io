2000. évi CXVI. törvény indokolása

az egészségügyi közvetítői eljárásról

-----STARTING---POINT---ALTALANOS--- 

Az egészségügyről szóló 1997. évi CLIV. törvény 34. §-a a betegek és az egészségügyi szolgáltatók között felmerülő jogviták peren kívüli rendezésére egy sajátos jogintézmény, eljárás bevezetését iktatta törvénybe. E szerint jogvita esetén a felek kezdeményezhetik annak közvetítői tanács előtt történő rendezését. Tekintettel a jogintézmény újszerű voltára és a kérdés jelentőségére, az egészségügyi törvény a közvetítői eljárás szabályainak és a közvetítői tanács összetételének meghatározását külön törvény rendelkezéseire bízta.

A közvetítői eljárás (külföldön ismert nevén: mediáció) hazánkban még alig ismert, általános törvényi szabályozására még nem került sor, részterületen is ez a törvény az első. Külföldi tapasztalatok azt bizonyítják, hogy a közvetítői eljárás hatékony konfliktuskezelési mód. Az Egyesült Államokban már több évtizede minden jogvitára kiterjedően működik a közvetítő közreműködésével történő konfliktusmegoldás lehetősége, az utóbbi évtizedekben Európa országaiban is elterjedt.

A közvetítői eljárás legfontosabb alapelve, hogy az érintett felek mindegyike önkéntesen válassza ezt a lehetőséget, továbbá a bizalom és a titoktartási kötelezettség vállalása. A közvetítői tanács nem dönt, nem ad jogi tanácsot. A közvetítői eljárás keretében a jogvita gyors megoldására kerülhet sor, ami egyformán szolgálja mindkét fél érdekét. A beteg gyorsan jut hozzá a kártérítéshez, az egészségügyi szolgáltató, de még a felelősségbiztosító is előnyösebb helyzetbe kerül, hiszen a több évig elhúzódó per következtében súlyos kamatköltség is terhelné. Lényeges szempont az is, hogy a közvetítői eljárás - eltérően a választottbírósági eljárástól - nem zárja el eleve a feleket a bírósági út igénybevételétől.

A törvény a közvetítés folyamatára nem állít fel részletes eljárási szabályokat, csak a garanciális szempontból alapvető kérdéseket szabályozza. A törvény a közvetítői eljárás adminisztrációját a területi igazságügyi kamarákhoz telepíti, a közvetítői névjegyzékbe való felvételt, valamint a közvetítői névjegyzék vezetését pedig a Magyar Igazságügyi Szakértői Kamarára bízza.

A törvény meghatározza a névjegyzékbe való felvétel képesítési, szakmai- gyakorlati feltételeit: jogi, orvosi egyetemi, vagy egyéb felsőfokú egészségügyi végzettség, speciális közvetítői tanfolyam elvégzése, büntetlen előélet, cselekvőképesség stb. A névjegyzékbe mindenkit fel kell venni, aki a törvényben előírt követelményeknek megfelel. A törvény összeférhetetlenségi szabályokat is tartalmaz, valamint arról is rendelkezik, hogy a feltételeknek egyébként megfelelő, de meghatározott beosztásban tevékenykedő személy nem vehető fel a névjegyzékbe.

A törvény meghatározza az eljárás célját, tárgyát, alanyait, továbbá azt, hogy kik járhatnak el képviselőként. Biztosítja a szolgáltató felelősségbiztosítójának az eljárásban való részvételét, észrevételezési jogát, a jogvita speciális jellege miatt lehetőséget ad szakértő igénybevételére is. Az eljárás egész folyamára kiterjedően hangsúlyt kap a törvényben a felek közötti konszenzus szükségessége, a titoktartási kötelezettség, a közvetítővel szembeni azon követelmény, hogy érdektelen és semleges legyen.

A törvény határidőt állapít meg az eljárás befejezésére. Ha az első üléstől számított 4 hónapon belül nem tudnak a felek egyezséget, részegyezséget kötni, az eljárás célját veszíti, ezért meg kell szüntetni. Rendelkezik a törvény az eljárás során kötött egyezség végrehajthatóságáról és meghatározza az eljárás költségelemeit. A költségek viselésének főszabálya a felek megegyezése, megegyezés hiányában pedig a költségviselés a törvényben foglaltaknak megfelelően történik.

A törvény kétlépcsős hatálybalépésről rendelkezik, ugyanis a közvetítői névjegyzéket még azt megelőzően ki kell alakítani, mielőtt a felek a közvetítői tanács eljárását a törvény szerint igénybe vehetnék. A törvény emellett felhatalmazza az egészségügyi és az igazságügy-minisztert, hogy a közvetítői képesítés megszerzésének módját, valamint a közvetítői eljárás költségelemeinek összegét rendeletben állapítsa meg.

-----STARTING---POINT---RESZLETES---

Az 1-2. §-hoz

A törvény 1. § (1) bekezdése meghatározza az eljárás célját. Az eljárás az egészségügyi szolgáltató (továbbiakban: szolgáltató) és a beteg között a szolgáltatás nyújtásával összefüggésben keletkezett jogvita peren kívüli egyezséggel történő rendezését kívánja elősegíteni.

Az 1. § (2) és (3) bekezdése úgy rendelkezik, hogy a közvetítői eljárást a beteg, a beteg halála esetén annak közeli hozzátartozója vagy örököse és a szolgáltató kezdeményezheti, mégpedig a beteg lakóhelyéhez, vagy az igénybe vett egészségügyi szolgáltatás helyéhez legközelebb eső területi igazságügyi szakértői kamaránál (továbbiakban: kamara). A törvény ugyanis az adminisztratív hátteret a területi igazságügyi kamarákhoz telepíti. Az intézmény a betegek számára jól látható helyen köteles feltüntetni az igazságügyi szakértői kamarák jegyzékét és elérhetőségét. A beteg és a szolgáltató együttesen is fordulhatnak kérelemmel a kamarához.

A törvény felsorolja a kérelem tartalmi elemeit. A kérelemben szerepelnie kell a beteg nevének, lakóhelyének, illetve a szolgáltató nevének, székhelyének. Feltétlenül meg kell jelölni a sérelmezett magatartás megnevezését (mikor, milyen kezeléssel, beavatkozással összefüggésben keletkezett következmény miatt kíván igényt érvényesíteni a kérelem előterjesztője).

Ahhoz, hogy a betegek igénybe vehessék az új jogintézményt, szükséges, hogy ismerjék az erre vonatkozó lehetőségeket. Ezért a 2. § előírja a szolgáltatónak, hogy a közvetítői eljárás igénybevételére jogosultakat tájékoztassa az eljárás kezdeményezésének módjáról, a közvetítői eljárás lényegéről, lehetőségéről. A szolgáltató a tájékoztatást szórólappal, jól elhelyezett hirdetmény kifüggesztésével biztosítja, de tájékoztatást adhat a betegjogi képviselő is.

A 3-5. §-hoz

A törvény 3. §-a rendelkezik a kamara teendőiről és a határidőkről. Ha csak az egyik fél terjeszti elő a kérelmet a kamaránál, a kamara a kézhezvételt követő 15 napon belül megküldi a kérelem egy példányát a másik félnek azzal a felhívással, hogy az 15 napon belül nyilatkozzon: egyetért-e a közvetítői eljárás igénybevételével. (Ha a másik fél nem ért egyet, az erről történő tájékoztatási kötelezettséggel a kamara feladata véget ér.)

Ha mindketten a közvetítői eljárás mellett döntenek, a kamara felhívására - az általa közölt módon - a feleknek a kamarához be kell fizetniük az általános eljárási költséget fele-fele arányban.

Az általános eljárási költség összegét külön jogszabály állapítja majd meg. Az általános eljárási költség hivatott fedezni - többek között - a kamarának az eljárás lebonyolításához szükséges kiadásait (terembér, fűtés, levelezési költségek stb.).

Az általános eljárási költség befizetése után a kamara meghívja a feleket, hogy a közvetítői tanács összetételében megállapodjanak. A közvetítői tanács általában két személyből áll. A két tagú tanács egyik tagja jogász, a másik más felsőfokú végzettségű személy. Ha a felek a közvetítő személyében nem tudnak megállapodni, a tanács több, akár négy tagú is lehet, mindegyik fél jelöltje tagja lesz a tanácsnak. A felek együttes akarata alapján a közvetítő egy személy is lehet, akár jogász, akár egészségügyi végzettségű személy.

A törvény a Magyar Igazságügyi Szakértői Kamarára bízza a közvetítői névjegyzék vezetését, illetve a névjegyzékbe történő felvételt is. A törvény 5. §-a határozza meg azokat a feltételeket, amelyek alapján a jelentkező a közvetítői névjegyzékbe felvételt nyerhet. A névjegyzékbe minden pályázót fel kell venni, aki a felsorolt követelményeknek megfelel.

Fel kell venni tehát azt, aki jogi, orvosi vagy egyéb felsőfokú egészségügyi diplomával, továbbá szociológusi vagy klinikai szakpszichológusi végzettséggel rendelkezik, a saját szakmájában 8 éves gyakorlata van, cselekvőképes, büntetlen előéletű és elvégezte a külön jogszabályban meghatározott közvetítői tanfolyamot. (A tanfolyam elvégzésére a törvény 2002. január 1-jéig ad haladékot, mert hazánkban eddig még csak igen szűk körben volt lehetőség a közvetítői tanfolyam elvégzésére. Eddig az időpontig tehát a tanfolyam elvégzését igazoló okirat nélkül is felvehető a névjegyzékbe az, aki a többi feltételnek megfelel.)

A pályázónak a végzettségét a diplomája hiteles másolatával, a szakmai gyakorlatát munkáltatói igazolással, a büntetlen előéletet három hónapnál nem régebbi erkölcsi bizonyítvánnyal kell igazolnia. A felvételre jelentkezőnek nyilatkoznia kell arról, hogy cselekvőképes, valamint arról, hogy munkavégzésre irányuló jogviszonya, beosztása alapján nem kizárt a névjegyzékbe történő felvétele. A törvény ugyanis kizárja, hogy bíró, ügyész, továbbá közszolgálati jogviszonyban álló személy - a szolgálati jogviszonya fennállása alatt - szerepelhessen a névjegyzékben. A kizárás a közalkalmazotti jogviszonyra nem terjed ki, így a leginkább érintett, közalkalmazottként működő orvosok részt vehetnek a mediációs tevékenységben.

A törvény rendelkezik arról, hogy azt, akit a bíróság jogerősen cselekvőképességet érintő gondnokság alá helyezett, vagy szabadságvesztésre ítélt, illetve a foglalkozásától eltiltott, törölni kell a névjegyzékből. Ha a névjegyzékben szereplő személyt a megváltozott munkaviszony jellegű jogviszonyára tekintettel kellene törölni, erre nincs szükség, de ez a személy a szolgálati jogviszonya fennállása alatt nem válhat közvetítővé. Erre a névjegyzékben utalni kell.

A törvény 4. §-ának utolsó bekezdése alapján a kamara értesíti a közvetítőket a kijelölésükről. A közvetítőknek 8 napon belül választ kell adniuk a jelölés elfogadásáról, vagy visszautasításáról. A törvény fontos rendelkezése, hogy elfogadás esetén a jelölt egyben arról is nyilatkozik, hogy az ügyben érdektelen, elfogulatlan, semleges. Visszautasítás esetén a kamara az előzőek szerint újabb kijelölő egyeztetést tart. Miután a visszautasítást nem kell megindokolni, célszerű, ha a felek több közvetítőt is kijelölnek azzal, hogy a sorban előbb megjelölt közvetítő kiesése esetében a kamara a következőt kérje fel a kijelölés elfogadására. Ez lényegesen gyorsíthatja a kijelölési eljárást.

A kijelölésben történt megállapodással egyidejűleg az ülések helyéről is dönteni kell, ha a felek nem a kamara helyiségében kívánják az eljárás lefolytatását. A 7. § szerint ugyanis az üléseket a kamara helyiségében kell tartani, de a felek megállapodhatnak ettől eltérően is.

A 6-7. §-hoz

A törvény ezen szakaszai az érdemi eljárás alapvető elemeit szabályozzák. A szolgáltató feladata, hogy biztosítóját értesítse az eljárásról, illetve hogy biztosítója nevét, címét közölje a kamarával. (A kamara a tanács üléseire azzal a tájékoztatással hívja meg a biztosítót, hogy az eljárás során észrevételezési joga van.)

A közvetítői tanács ülésének időpontját a kamara tűzi ki, legkésőbb a közvetítő személyében történt megállapodást követő 30. napra. Erre a feleket személyes megjelenésre hívja meg. A kamara a meghívóban tájékoztatja a feleket arról, hogy képviselőt is meghatalmazhatnak, aki lehet jogi képviselő; ügyvéd vagy a szolgáltató jogtanácsosa, illetve meghatalmazhatnak más cselekvőképes nagykorú személyt (pl. szülő, barát stb.) A meghatalmazást elég egyszerű magánokiratba foglalni.

A tanács első ülésén a szolgáltatónak, illetve a betegnek akkor is meg kell jelennie, ha egyébként képviselő jár el helyette. A kamara a szolgáltató biztosítóját is meghívja az ülésekre, azzal, hogy a jogvita érdemére, bizonyítékokra stb. észrevételeket tehet, kivéve, ha erre a biztosító nem tart igényt. (A biztosítót a perben is csak beavatkozó jogállása illeti meg.)

A kamara a feleket a meghívóban arra is figyelmezteti, hogy az üggyel kapcsolatos ismereteiket, irataikat már az első ülésen tárják a tanács elé.

A törvény rendelkezik az ülések helyéről is. Az üléseket általában a kamara helyiségében kell megtartani, de a felek és a közvetítők megállapodhatnak másként is. Erről célszerű már a közvetítők személyében történt megállapodással együtt dönteni [4. § (2) bek.].

Az első ülésen a tanács tájékoztatja a feleket a közvetítői (mediációs) eljárás alapelveiről, menetéről, így a titoktartási kötelezettségről [10. § (1) bek.] továbbá arról, hogy a tanács nem dönt, csak közvetít a jogvitában, a feleknek kell megállapodniuk, a megállapodás tartalmáért a felek felelnek és nem a tanács, a tanács nem ad jogi tanácsot stb. A tanács tájékoztatja a feleket az eljárás várható költségeiről, illetve a költségek elemeiről (12. §) és azok viseléséről is, továbbá arról, hogy ha a viselés módjában nem tudnak megállapodni, vagy külön nem kívánnak megállapodni, akkor a 13. § szerinti viselési mód irányadó.

A költségek előlegezése - eltérő megállapodás hiányában - a szolgáltatót terheli.

Ha a felek a tanács tájékoztatását megértették, sor kerül a törvény mellékletében foglalt nyilatkozat aláírására. Ez a nyilatkozat rögzíti a felek titoktartási kötelezettségét, a költségek előlegezésére illetve viselésére vonatkozó esetleges megállapodásokat stb. A nyilatkozatot a biztosító is aláírja. Ennek során kell tisztázni, hogy a biztosító aktívan részt kíván-e venni az eljárásban, vagy majd csak a 11. § (2) bekezdésében foglalt jogával él, vagyis az egyezség tudomásulvétele során fontolja meg, hogy elfogadható-e számára a felek megállapodása. Miután a szolgáltatóval kötött megállapodás alapján a biztosítónak képviseleti joga is lehet, erre is utalni kell a nyilatkozat aláírása során. Ebben az esetben ugyanis a biztosító a fél nevében jár el, az észrevételezési jog külön gyakorlása felesleges.

Lényeges rendelkezés az is, hogy ha bírósági eljárás van folyamatban a felek között ugyanezen jogvita tárgyában, az eljárás szüneteltetése iránti közös kérelmet a bíróságnak 8 napon belül be kell jelenteniük. Ezzel elkerülhető, hogy a bírósági eljárás esetlegesen befejeződjön anélkül, hogy a közvetítői eljárás eredményes lett volna, vagy hogy a bírósági eljárásban további költségek merüljenek fel (a szünetelő per 6 hónap elteltével megszűnik). A közvetítői eljárás befejezésére előírt 4 hónap határidő biztosítja, hogy a szünetelő per - az eljárás eredménytelensége esetében - még felvehető legyen.

A 8-9. §-hoz

A nyilatkozat aláírását követően az érdemi munka a felek meghallgatásával kezdődik. A feleknek külön - külön, lehetőleg azonos tartamú időt kell biztosítani arra, hogy személyesen kifejtsék álláspontjukat. A meghallgatást követően a közvetítők írásban rögzítik az elhangzottak lényegét, a felek érdekeik alapján kialakított álláspontját.

A felek érdekei alapján kialakított álláspont nemzetközileg elfogadott szófordulat. Azt kívánja kifejezni, hogy az álláspontok nem feltétlenül igazodnak ahhoz, hogy valamelyik félnek a jogszabályok alapján mire lehetne igénye, illetve ahhoz, hogy a jogszabályok alapján várhatóan milyen kötelezettség terhelné. Ennél több vagy kevesebb is lehet az érdekeik alapján kialakított igény, vagy ígéret, amely éppen ezért nem jelenti a szolgáltató részéről a felelősség elismerését sem.

A világossá vált álláspontok közelítése érdekében a tanács a felek kérésére meghallgathat más, az ügyről közvetlen tudomással bíró személyt, pl. a beteget ápoló nővért, vagy a beteg szobatársát stb.

A felek egyetértése alapján a tanács szakértőt is meghallgathat, vagy írásbeli szakvéleményt is beszerezhet. A jogvita természete miatt általában olyan szakértő közreműködése szükséges, akiben a feleknek bizalma van. Nem előfeltétel, hogy a szakértőként eljáró személy bejegyzett igazságügyi szakértő legyen, lényeges az, hogy a jogvita eldöntése szempontjából szakértelemmel rendelkező legyen és véleményét a felek elfogadják.

A szakértőt a felek ugyancsak a kamara útján kérik fel az eljárásra, aki ha felkérést elfogadja egyben arról is nyilatkozik, hogy az ügyben érdektelen és elfogulatlan. A felek természetesen az igazságügyi szakértői névjegyzékből is választhatnak szakértőt.

A szakértő visszautasíthatja a felkérést, pl. elfoglaltságára hivatkozással, ezért célszerű, ha a felek több, számukra elfogadható személyben állapodnak meg, akiket a kamara egymás után kér fel. A szakértő a véleményt az egészségügyi dokumentáció alapján készíti el, de szükség esetén a beteg hozzájárulásával személyesen is megvizsgálja a beteget.

A törvény a szakértőnek a véleményadásra 30 napot ad, ez az idő a szakértő kérésére a felek egyetértése alapján, egyszer hosszabbítható meg további 30 nappal.

A közvetítői tanács az üléseken elhangzott, az ügy érdemét érintő nyilatkozatokat írásban rögzíti.

A 10. §-hoz

A törvény a felekétől eltérően szabályozza a közvetítők, valamint a szakértő titoktartási kötelezettségét. Őket a közvetítői eljárás alatt és az eljárás befejezést követően is titoktartás terheli. A közvetítő az eljárás alatt megismert tényeket, dokumentumokat csak a felek együttes hozzájárulásával hozhatja nyilvánosságra.

A feleket és a biztosítót az eljárás folyamán terheli titoktartási kötelezettség, az eljárás befejezését követően pedig csak akkor, ha a felek között egyezség jött létre. A titoktartási kötelezettség az eljárás folyamán elhangzottakra, valamint az egyezség tartalmára terjed ki. Ugyanakkor, ha bármelyik fél az egyezséget a bíróság előtt megtámadja, a feleket és a biztosítót a továbbiakban titoktartás már nem terheli.

A titoktartási kötelezettség - a gyorsasága mellett - a leglényegesebb eleme a közvetítői eljárásnak. Különösen a szolgáltatónak fűződik nyomatékos érdeke ahhoz, hogy esetleges hibája, mulasztása ne kerüljön a széles nyilvánosság elé, ne rontsa a szolgáltató üzleti hírnevét. A magánszolgáltatók elterjedésével ennek a kérdésnek egyre fokozottabb jelentősége lesz. Adott esetben a szolgáltatónak megérheti nagyobb összegű kártérítés nyújtása annak érdekében, hogy az ügy csendben és gyorsan lezáruljon. Ugyanakkor ez a beteg érdekének is megfelel, ezért látszik remény arra, hogy a törvényben kialakított új jogintézmény élő része lesz a jogrendszernek.

A 11. §-hoz

Ha a közvetítői eljárás eredményre vezet és a felek között létrejön az egyezség, azt a tanács írásba foglalja. Ennek során módot kell adni arra, hogy a felek, illetve képviselőik az egyezség tartalma mellett annak megszövegezésével kapcsolatban is megtehessék észrevételeiket. Az egyezséget a felek és a tanács tagjai írják alá. A felek részegyezséget is köthetnek.

A Ptk. szabályozásával összhangban a biztosítónak tudomásul kell vennie az egyezséget ahhoz, hogy reá kötelezettségek háruljanak. Ha a biztosító csak részben ért egyet az egyezséggel, akkor meg kell jelölnie azt az összeget, illetve mértéket, amelyet elismer. Ebben az esetben az el nem ismert részt a szolgáltatónak magának kell teljesítenie.

Ha a fél az egyezségben foglaltakat határidőn belül nem teljesíti anélkül, hogy az egyezséget a bíróság előtt megtámadta volna, a másik fél kérheti a bíróságtól az egyezség végrehajtási záradékkal történő ellátását.

A közvetítői eljárás értelme a gyorsaság, ezért nem húzódhat el hosszú ideig. Ha az első üléstől számított négy hónapon belül nem jön létre egyezség, a tanács az eljárást megszünteti. A négy hónapos határidő meghatározása során a törvény arra is figyelemmel volt, hogy a Polgári perrendtartás szerint a szünetelő per 6 hónap elteltével megszűnik [7. § (4) bek.].

A 12-14. §-hoz

A törvény meghatározza a közvetítői eljárás költségeinek elemeit. Erről már az első ülésen tájékoztatást kapnak a felek a 7. §-ban foglaltak szerint. A költségelemek a következőek: általános eljárási költség, a felek és képviselőik költségei és más résztvevők költségei, továbbá a fél jogi képviselőjének óradíja, a közvetítőknek járó közvetítői díj, valamint szakértői díj. Pl. más résztvevő költségeként merülhet fel a beteget ápoló, meghallgatott nővér utazási költsége.

A fél jogi képviselőjét az üléseken való részvétel idejére óradíj illeti meg. A szolgáltatót jogszabály vagy a biztosítóval kötött szerződés alapján a közvetítői eljárásban a biztosító is képviselheti, ilyen esetben az óradíj a biztosító jogi képviselőjét illeti meg. Egyébként a biztosítót óradíj akkor sem illeti meg, ha jogi képviselővel vesz részt az eljárásban. A biztosító nem fél, emellett a megkötött egyezség alapján viselendő költségeket általában amúgy is neki kell kifizetnie. Ha a fél képviselője nem ügyvéd, vagy a szolgáltató nevében nem ügyvéd vagy jogtanácsos jár el, a felmerült költségeit igényelheti. Az eljárásban résztvevő személyek utazási költségét minden esetben meg kell téríteni.

A szakértőnek szakértői, a közvetítőnek közvetítői díj jár. Az óradíjakat, a szakértőnek, valamint a közvetítőknek járó díjakat és a kamarát illető általános eljárási költséget külön jogszabály határozza meg.

A költségek előlegezéséről és viseléséről a felek szabadon állapodnak meg. A törvény elősegíti a megegyezést azzal, hogy előzetesen irányt ad a költségelőlegezés, illetve viselés módjára, ha ebben a felek nem tudnak, vagy nem akarnak megállapodni sem előzetesen, sem az egyezség megkötésekor.

Ennek szabályai a következők:

A 7. § (3) bekezdése alapján a költségek előlegezése a szolgáltatót terheli.

Ha a felek között a szolgáltató kötelezettségvállalása alapján legalább részegyezség vagy egyezség jött létre, vagy a szolgáltató a kötelezettségvállalás indokoltságát elismeri, de ennek mértékében a felek nem tudnak megállapodni, továbbá, hogy ha a szolgáltató áll el a közvetítői eljárástól, a szolgáltató viseli az eljárás teljes költségét, az általános eljárási költséget is.

Ha nem jön létre egyezség a felek között, vagy a beteg áll el a közvetítői eljárástól az eljárás során, mindkét fél viseli a maga addig felmerült költségét.

Ilyenkor a jogi képviselők nem számíthatnak fel óradíjat, költségüket megállapodás alapján a megbízójuktól kérhetik. A közvetítők közvetítői díját, a szakértői díjat, illetve az eljárás más résztvevőinek költségeit pedig egyharmad részben a beteg, kétharmad részben pedig a szolgáltató köteles viselni. Az általános eljárási költség változatlanul fele-fele arányban terheli a feleket.

A közvetítői eljárás során keletkezett iratokat a kamara az eljárás befejezését követően 10 évig köteles megőrizni, mégpedig az egészségügyi adatok kezelésére vonatkozó jogszabályoknak megfelelően.

-----STARTING---POINT---VEGE---

A 15. §-hoz

A törvény 15. §-a a hatályba lépést és a záró rendelkezéseket, valamint a további szabályozáshoz szükséges felhatalmazást tartalmazza.

A törvény 2001. január 21-én lép hatályba, de annak érdekében, hogy a hatályba lépéskor már működőképes is legyen a rendszer, a törvény 5. § (1)-(2) bekezdésének hatályba lépését a kihirdetés napján (2000. november 22.) jelöli meg. A Magyar Igazságügyi Szakértői Kamara a névjegyzékbe való felvétel iránti pályázatot tehát már 2000. november 22-én kiírhatja. A 15. § (2) bekezdése rendelkezik arról, hogy a névjegyzékbe felvettek a közvetítői tanfolyam elvégzését 2002. január 1-jéig igazolhatják. Ennek elmulasztása a névjegyzékből való törlést vonja maga után.

Annak érdekében, hogy ez a perkímélő eljárás mielőbb hatályosulhasson, a közvetítői eljárás alkalmazható - az elévülési időn belül - a törvény hatályba lépése előtt keletkezett ügyekben is.

A törvény 15. § (3) bekezdése felhatalmazza az egészségügyi minisztert és az igazságügy-minisztert, hogy a közvetítői képesítés megszerzésének módját, valamint a közvetítői eljárás költségelemeinek összegét rendeletben állapítsa meg.

Annak érdekében, hogy a felek által kötött egyezség végrehajtható is legyen, szükségessé vált a bírósági végrehajtásról szóló 1994. évi LIII. törvény 23/A. pontjának a kiegészítése azzal, hogy a fogyasztóvédelmi békéltető testületi tanács kötelező határozatához hasonlóan az egészségügyi közvetítői tanács előtt kötött egyezséget is végrehajtási záradékkal láthassa el a közvetítői tanács székhelye szerinti illetékes bíróság.