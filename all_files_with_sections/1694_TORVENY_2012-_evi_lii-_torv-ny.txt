2012. évi LII. törvény

az Egyesült Nemzetek kiváltságairól és mentességeiről New Yorkban, 1946. évi február hó 13. napján kelt nemzetközi egyezményben biztosított kiváltságoknak, mentességeknek és könnyítéseknek a Nemzetközi Vadászati és Vadvédelmi Tanács Magyarországon működő intézményeire és vezető tisztségviselőire való kiterjesztéséről

Az Országgyűlés

megerősítve Magyarország elkötelezettségét a természeti erőforrások fenntartható használatát elősegítő szervezetek támogatása mellett,

szem előtt tartva azt a szerepet, amelyet a Nemzetközi Vadászati és Vadvédelmi Tanács a hagyományokra alapozott és fenntartható vadászat, mint a természetvédelem fontos eszközének elősegítése érdekében betölt

a következő törvényt hozza:

-----STARTING---POINT---ELEJE---

1. § (1) Az Országgyűlés e törvénnyel kiterjeszti az Egyesült Nemzetek kiváltságairól és mentességeiről New Yorkban, 1946. évi február hó 13. napján kelt nemzetközi egyezményben biztosított kiváltságokat, mentességeket és könnyítéseket a Nemzetközi Vadászati és Vadvédelmi Tanács (a továbbiakban: CIC) Magyarországon működő intézményeire és vezető tisztségviselőire, ha a kedvezményezettek nem magyar állampolgárok, illetve nem állandó magyarországi lakosok.

(2) Az (1) bekezdés szerinti vezető tisztségviselőnek a CIC elnöke, elnökhelyettese és vezérigazgatója minősül.

2. § Az állami vagyon felügyeletéért felelős miniszternek a CIC-vel kötött megállapodás alapján a CIC - megállapodásban meghatározott - Magyarországon működő intézményeinek elhelyezését térítésmentesen kell biztosítani.

3. § Ez a törvény a kihirdetését követő napon lép hatályba.