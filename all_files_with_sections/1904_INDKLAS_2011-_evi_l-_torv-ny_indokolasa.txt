2011. évi L. törvény indokolása

a közterület rendjének fenntartása érdekében szükséges egyes törvények módosításáról

-----STARTING---POINT---ALTALANOS--- 

Az Alkotmány szerint az állam kizárólagos joga és feladata a rend fenntartása és helyreállítása. Ebben segítséget nyújthatnak különböző civil szervezetek, amelyek közül egyik legfontosabb a polgárőrség. A polgárőrség a rá vonatkozó törvényi keretek között működik. E törvény egyes rendelkezése a korábbiakban félreérthető jogi helyzetet eredményeztek, amelyet a törvényalkotó jelen módosítással kíván egyértelművé tenni.

-----STARTING---POINT---RESZLETES---

Az 1. §-hoz

A polgárőrségről szóló 2006. évi LII. törvény (a továbbiakban: Ptv.) szerint polgárőr szervezet tagja csak a nagykorú, büntetlen előéletű személy lehet.

A 2. §-hoz

A Ptv. módosításával rögzíti, hogy a polgárőrség csak a rendőrséggel kötött írásbeli megállapodás alapján végezheti a tevékenységét. A polgárőrséget a törvény értelmében ezen kívül is teljes körű együttműködési kötelezettség terheli a rendvédelem többi állami és önkormányzati szereplője felé. A törvény értelmében ebben a körben is sor kerülhet írásbeli megállapodás megkötésére. A törvény érdemi változtatás nélkül átveszi a Ptv.-nek az együttműködési megállapodások tartalmi kellékeire, illetve az együttműködés tartalmára általában vonatkozó jelenlegi rendelkezéseit.

A 3. §-hoz

A törvény egyértelművé teszi, hogy a polgárőr szervezet csak a Ptv.-ben meghatározott, az alapító okiratban székhelyeként feltüntetett működési területen láthatja el a tevékenységét. A helyi polgárőr szervezet tagjai csak az adott település bel- és külterületein láthatnak el feladatokat, kivéve akkor, ha a rendőrséggel vagy más állami, önkormányzati rendvédelmi, közbiztonsági szervezettel a működési területén kívül történő tevékenységre vonatkozó írásbeli megállapodást köt. A törvény tartózkodik az ezen túlmenő, a polgárőr személyére vonatkozó tevékenységi korlátozás előírásától.

A 4. §-hoz

A törvény egyértelműen rögzíti, hogy a polgárőr a tevékenysége során nem viselhet olyan ruházatot, amelynek a viselése jogszabályba ütközik. A ruházat viselésének jogellenességét jelenleg az egyes szabálysértésekről szóló 218/1999. (XII. 28.) Korm. rendelet 14. §-a által büntetni rendelt jogosulatlan címhasználat szabálysértése szankcionálja. A törvény ezen túlmenően a szabálysértésekről szóló 1999. évi LXIX. törvény (a továbbiakban: Sztv.) 142/A. § szerinti garázdaság szabálysértésére vonatkozó rendelkezések kiegészítésével maga is előír újabb ruházatviselési tilalmakat.

A törvény a nagykorúságot a polgárőri minőség megszerzése általános feltételeként írja elő, erre figyelemmel szükségtelen a Ptv. hatályos 3. § (5) bekezdésében az életkorra vonatkozó utalás.

A törvény elvégzi a megfelelő korrekciót.

Az 5. §-hoz

A polgárőrök különféle fórumokon kérték, hogy az Országos Polgárőr Naphoz kapcsolódóan legyen védőszentje a polgárőröknek is, amelyet Szent Lászlóhoz kötnének, ezáltal is kifejezést adva polgárőri önazonosságuk erősítésének.

A 6. §-hoz

Az állam kizárólagos joga és lehetősége a rend fenntartása és helyreállítása. A közbiztonság és a közrend védelme érdekében ellátott tevékenység a Rendőrségről szóló 1994. évi XXXIV. törvény 1. §-ának értelmében a rendőrség feladata. A Ptv. felhatalmazása alapján a polgárőrség közreműködik az ország közrendje és közbiztonsága fenntartásában. A közreműködés során a polgárőr a Ptv. rendelkezéseit megtartva tevékenykedik. Ugyanakkor napjainkban előforduló jelenség, hogy társadalmi szervezetek tagjai a Ptv. rendelkezéseit figyelmen kívül hagyják, ezáltal a közrend, közbiztonság fenntartásának látszatát keltve járnak el. A polgárőr tevékenység ellátásához a Ptv. általános és a rendőrség vonatkozásában különös, szigorú együttműködési kötelezettséget ír elő. Az együttműködési kötelezettség meg nem tartása a jövőben szabálysértést képez, ami akár elzárással is sújtható.

A 7. §-hoz

A jogállam nem engedheti meg magának, hogy a közbiztonság fenntartására vonatkozó állami monopóliumot civil szerveződések erre vonatkozó törvényi felhatalmazás hiányában mindenféle állami kontrol nélkül, a hivatalosság látszatát keltve végezzék. Az ilyen jelenségek visszaszorítása, a köznyugalom erősítése érdekében szükséges a közbiztonsági tevékenység jogosulatlan végzés e tényállás törvényi szintű szabályozása, a megfelelő szankcionálhatóság érdekében.

-----STARTING---POINT---VEGE---

A 8. §-hoz

A törvény a hatálybalépésről arra figyelemmel rendelkezik, hogy a végrehajtáshoz nem szükséges külön felkészülési idő. A jogsértő magatartás ellen a hatékony fellépés jogi eszközének mielőbbi biztosítása indokolt.

Ugyanakkor a polgárőrséget terhelő fokozott együttműködési kötelezettség számos polgárőrszervezet vonatkozásában újonnan megkötendő írásbeli együttműködési megállapodást ír elő, amelynek a létrehozására kellő időt kell biztosítani.

Az egyes szabálysértésekről szóló 218/1999. (XII. 28.) Korm. rendelet rendelkezései közül törölni kell azokat a tényállásokat, amelyeket a törvény az Sztv. rendelkezései közé iktat.