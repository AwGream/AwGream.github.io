2001. évi LXXI. törvény indokolása

a vízgazdálkodásról szóló 1995. évi LVII. törvény módosításáról

-----STARTING---POINT---ALTALANOS--- 

A módosítás célja, hogy a vízgazdálkodásról szóló 1995. évi LVII. törvény (a továbbiakban: Vgtv.) rendelkezéseit alkalmassá tegyük a települési szennyvíz-tisztításról szóló 91/271/EGK irányelvnek a hazai jogrendszerbe történő beillesztésére, és a további jogi szabályozáshoz rendelkezésre álljanak a szükséges felhatalmazások.

A törvény ennek érdekében, figyelemmel az Alkotmány 43. § (2) bekezdésére, valamint a helyi önkormányzatokról szóló 1990. évi LXV. törvény (Ötv.) 1. § (5) bekezdésére és 8. §-ának (3) bekezdésére, az EGK irányelvnek megfelelő követelményeket - a 2168/2000. (VII. 11.) Korm. határozat végrehajtásával párhuzamosan - a vízgazdálkodásról szóló 1995. évi LVII. törvény módosításával juttatja érvényre.

-----STARTING---POINT---RESZLETES---

Az 1. §-hoz

A 2168/2000. (VII. 11.) Korm. határozat 2., valamint 4/a. pontja a kapcsolódó állami feladatokat külön is nevesíti.

A törvény 1. §-a a Vgtv. 2. § (1) bekezdésének módosításával a jogharmonizációs célkitűzések megvalósítását elsődlegesen a vízgazdálkodás körét érintő további állami feladatként határozza meg.

A helyi települési önkormányzatok vízgazdálkodási feladatait részben az Ötv. 8. §-a, részben a Vgtv. 4. §-a határozza meg. Jelenleg a települési önkormányzatokat érintő kötelező feladatként csak az egészséges vízellátásról történő gondoskodás jelenik meg, az Ötv. 8. § (4) bekezdésében valamennyi települési önkormányzat tekintetében.

A települési szennyvíztisztításról szóló 91/271/EGK irányelvben meghatározott követelményeknek a hazai jogrendbe illesztésével járó feladatok ezzel szemben megkövetelik, hogy a 2000 lakosegyenértékkel jellemezhető szennyvízkibocsátás feletti, ún. szennyvízelvezetési agglomerációt alkotó településeken a szennyvíz összegyűjtését, ártalommentes elvezetését és elhelyezését - az Ötv. 8. § (3) bekezdésére alapozva - a Vgtv. mint külön törvény kötelező feladatként határozza meg. Tehát a törvényjavaslat ésszerűen és célszerűen differenciál, figyelemmel mind az állampolgárok, mind pedig az önkormányzatok terheinek csökkentésére.

Az irányelvben definiált szennyvízelvezetési agglomerációk lehatárolására, kijelölésére a kormányhatározat 2. és 4. pontja szerint a Vgtv-ben meghatározott felhatalmazás alapján kormányrendeletben kerülhet sor. A Vgtv. 4. §-ának módosítását érintő kötelező önkormányzati feladatok az így behatárolt területeken (agglomerációkon) lévő településekre terjednek ki.

A törvény a módosítással érintett rendelkezések mellett és azokhoz kapcsolódva, egyebekben az irányelvben meghatározott, de a belső jogi szempontjából releváns olyan fogalmak, mint a szennyvízelvezetési agglomeráció, valamint a lakos-egyenérték meghatározásával és a Vgtv. értelmező rendelkezéseinek ilyen irányú kiegészítésével a legszükségesebb módosításokat tartalmazza.

A 2-3. §-hoz

A törvény 2. és 3. §-ai az önkormányzatok vízgazdálkodási feladatait tekintve, a 98/83/EK irányelvre figyelemmel érintik és pontosítják az egészséges ivóvízellátásra vonatkozó, kötelező önkormányzati feladat tartalmi elemeit is. Ez pedig az egészséges ivóvízellátásra vonatkozó közösségi előírásoknak megfelelő követelmények érvényesítését jelenti. A részletszabályokat pedig a Kormány rendelete állapítja meg.

A 4. §-hoz

A 4. § a törvény módosításával összefüggésben az agglomerációk lehatárolásával kapcsolatos alapvető rendelkezéseket határozza meg.

Az 5. §-hoz

A törvény 5. §-a felhatalmazási rendelkezéseket határoz meg, figyelemmel az integrációs követelmények teljesítéséből, illetve a törvény végrehajtásából következő további állami és önkormányzati feladatokra.

A 6. §-hoz

A 6. § a törvény 1. számú mellékletében szereplő fogalommeghatározásokat egészíti ki az agglomeráció és a lakosegyenérték fogalmával az EGK irányelv vonatkozó rendelkezéseivel összhangban.

A 7-8. §-hoz

A törvény 7. §-a a jogharmonizációs záradékot tartalmazza, 

-----STARTING---POINT---VEGE---

míg a 8. § alapján a módosítás hatálybalépésével összefüggésében figyelembe kell venni azt is, hogy a szennyvízelvezetési agglomeráció kijelölése szorosan összefügg a 2. §-ban meghatározott - a Vgtv. 4. §-ának módosítását célzó - feladattal. A Vgtv. 4. §-a (2) bekezdésének módosított b) és c) pontja 2003. január 1-jén lép hatályba.