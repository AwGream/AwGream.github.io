2008. évi CVI. törvény indokolása

az egyes egészségügyi tárgyú törvények módosításáról

-----STARTING---POINT---ALTALANOS--- 

A kötelező egészségbiztosítás ellátásairól szóló 1997. évi LXXXIII. törvény módosítása

A törvény alkalmazása során szerzett tapasztalatok azt mutatják, hogy a törvényben meghatározott alapvető elvek és jogintézmények megfelelően működnek, koncepcionális változtatásra nincs szükség. A módosítást célzó törvény rendeltetése, hogy a gyakorlatban jelentkező jogértelmezési problémákra megoldást adjon a törvény megfelelő pontosításával, illetőleg a jogrendszerben mára feleslegessé váló, az irányított betegellátás jogintézményének megszüntetése, valamint az Ebtv. egyes felhatalmazó rendelkezéseinek pontosítása, illetve kiegészítése.

Ennek érdekében jelen törvény a kötelező egészségbiztosítás ellátásairól szóló 1997. évi LXXXIII. törvény alábbi módosításait tartalmazza.

A kötelező egészségbiztosítás ellátásairól szóló 1997. évi LXXXIII. törvény és az egészségügyi szakellátási kötelezettségről, továbbá egyes egészségügyet érintő törvények módosításáról szóló 2001. évi XXXIV. törvény módosításáról szóló 2005. évi CLXXXII. törvény az 1999-ben indult irányított betegellátási modellkísérlet tapasztalatait felhasználva hozta létre az irányított betegellátási rendszert (a továbbiakban: IBR), mely 2006. január 1-től létezik. Az IBR indulásakor megfogalmazott célok részben teljesültek, de a rendszer okafogyottá vált. Az ellátásszervezők jelenleg nem a vonatkozó törvényeknek megfelelően működnek, nem szerezték be az érintett biztosítottaktól a hozzájárulást adataik kezeléséhez és a 2008-as évben az Országos Egészségbiztosítási Pénztárral sem kötöttek új szerződést ellátásszervezői tevékenységük folytatásához. Ezért szükséges és a helyzet tisztázása érdekében indokolt, hogy az irányított betegellátási rendszer megszűnjön. A törvény az irányított betegellátási rendszert szünteti meg.

Az Alkotmány 37. § (3) bekezdésének 2006. június 3-án hatályba lépett módosítására tekintettel - mely szerint a Kormány tagjai törvényben vagy kormányrendeletben kapott felhatalmazás alapján feladatkörükben eljárva adhatnak ki rendeletet, amelyek törvénnyel és kormányrendelettel nem lehetnek ellentétesek - 2008. január 1-jétől az alábbiak szerint módosult az illetékekről szóló 1990. évi XCIII. törvény 67. § (2) bekezdése:

„67. § (2) Azt, hogy mely eljárásért vagy szolgáltatásért kell díjat fizetni, továbbá a díj mértékét - törvény felhatalmazása alapján - az érdekelt miniszter az adópolitikáért felelős miniszterrel egyetértésben rendeletben szabályozza.”

A fenti módosításra tekintettel az ágazati törvényekben meg kell teremteni az egyes ágazati igazgatási szolgáltatási díjak alapját és felhatalmazást szükséges adni a rendeleti szintű szabályok megalkotására.

Az egészségügyről szóló 1997. évi CLIV. törvény módosítása

A módosító törvény az egészségügyről szóló 1997. évi CLIV. törvénynek (a továbbiakban: Eütv.) a módosításával a 39/2007. (VI. 20.) AB határozattal összefüggésben hatékony jogorvoslati eszközt biztosít a kötelező védőoltás alóli mentesítés megtagadásával szemben.

A törvény a mentési és betegszállítási feladatok szétválasztásával összefüggésben a törvényi szabályozás pontosítására, a mentésre és a betegszállításra vonatkozó rendelkezések alkalmazása során felmerült gyakorlati tapasztalatokra tekintettel a szabályozás korszerűsítésére irányul. A szabályozás célja, hogy az Országos Mentőszolgálat a feladatait képes legyen hatékonyan ellátni, azaz a mentési feladatokra koncentrálódjanak az erőforrásai, javítva ezzel a mentés biztonságát, a kiérkezési időket, figyelemmel arra is, hogy a betegszállítási feladatokat 2008. évtől a betegszállító szervezetek végzik. Annak eldöntése, hogy őrzött szállításra, mentőszállításra vagy betegszállításra van szükség, az elrendelő orvos joga és felelőssége.

A gyakorlati tapasztalatok azt mutatják, hogy az előbbieknek való megfelelés: az orvosi elrendelés megalapozása, továbbá a mentésben és betegszállításban résztvevők feladatainak egyértelművé tétele érdekében pontosítani szükséges az Eütv.-ben a mentési és a betegszállítási feladatok meghatározását.

A törvény ennek megfelelően részletesen differenciálja a mentés és a betegszállítás tartalmát és feltételeit.

Az egészségügyi szolgáltatások szakmai követelményeire vonatkozó rendelkezéseket is módosítja a törvény. A módosítás célja, hogy rendezze a működési nyilvántartás szünetelésére vonatkozó eljárásrendet, a szünetelés okán több mint 3 éve egészségügyi tevékenységet egyáltalán nem végző személyek egészségügyi tevékenységének ismételt megkezdéséhez szükséges feltételeket, valamint a továbbképzési kötelezettség teljesítésével összefüggő szakmai felügyelet kérdéseit.

Az Eütv. 218. §-a jelenleg a rendkívüli halál esetén követendő eljárások körében kizárólag a hatósági boncolást említi, melyet közigazgatási hatósági eljárás keretében rendel el az eljáró hatóság. A módosítás célja, hogy a bűncselekmény gyanúja esetén meginduló büntetőeljárásban alkalmazott igazságügyi boncolást is beemelje a rendkívüli halál esetén követendő eljárások rendjébe. Mindkét eljárás célja a halál okának és bekövetkezése körülményeinek tisztázása, így valamennyi érintett szakasz szintén kiegészítésre szorul.

A törvény tartalmazza az Eütv. módosítását a köldökvér és az abból történő haemopoetikus őssejt gyűjtésének és esetleges külföldre történő szállításának jogi szabályozása tárgyában, továbbá a szerv-, szövetátültetés körében a haszonszerzés és ellenérték fogalmának pontosítását az arra vonatkozó nemzetközi egyezmény szerint.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása

A Gyftv. jelenlegi módosítása során pontosításokra, a helyenként megjelenő ellentmondások feloldására, a befogadási rend és a támogatási rendszer elveinek továbbgondolására van szükség.

A gyógyszerek és a gyógyászati segédeszközök reklámozása tekintetében szükséges a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.) koncepciójával, terminológiai rendszerével, valamint hatásköri szabályozásával való összhang megteremtése, továbbra is biztosítva ugyanakkor a közösségi gyógyszerszabályozásnak (a 2001/83/EK európai parlamenti és tanácsi irányelvnek) való megfelelést.

Tovább módosulnak a gyógyszerismertetői díjjal kapcsolatos szabályok. A 87/2008. (VI. 18.) AB határozat a gyógyszerismertetői díj fizetési kötelezettséget a határozat közzétételének napjától megsemmisítette, hivatkozva arra, hogy az adó tárgya nem a jövedelemszerzésre irányuló tevékenység, hanem maga a jogviszony és nem kerültek meghatározásra a fizetési kötelezettség alóli mentességek. Jelen módosítás tárgya a gyógyszerismertetői díj befizetésére vonatkozó szabályoknak az AB döntésnek megfelelő - mentességi kör meghatározásával (betegszabadság, gyes, táppénz stb.) történő - ismételt megteremtése a Gyftv. rendelkezései között. A díj ismételt bevezetése az E. Alapnak évi kb. 10 Mrd Ft bevételt jelent. Fontos megjegyezni, hogy tekintettel arra, hogy „adó” jellegű befizetési kötelezettség előírásáról van szó, a hatályos jogszabályok alapján az új befizetést a hatálybalépést megelőző 45 nappal ki kell hirdetni.

A gyógyszer-gazdaságossági törvény bevezette a gyógyszertáraknál - meghatározott árréstömeg elérését követően - a progresszív szolidaritási díjat. A gyógyszerforgalom volumenében csökkenő tendenciát mutatott 2007-ben. Ez a tendencia 2008-ban megállt és a gyógyszerpiac lassú növekedése figyelhető meg. A gyógyszertárak árrés jellegű bevételei 2007-ben a 2006. évi árrés tömeghez képest 8%-kal csökkentek. 2008. első félév forgalmi adatai alapján a forgalomcsökkenés megállt és a lefelé mozgó árspirál miatt prognosztizált további árréstömeg-kiesés várhatóan nem jelentkezik a gyógyszertáraknál. 2008-ban a közforgalmú gyógyszertárak teljes árréstömege - támogatott és nem támogatott gyógyszerek forgalmát is figyelembe véve - előreláthatóan a 2007. évi szinten fog alakulni. (A támogatott gyógyszerekből származó árréstömeg 75-80%-a a teljes árréstömegnek.) A Gyftv. 41. §-a (1) bekezdése értelmében az egzisztenciális nehézségekkel küzdő vállalkozások - adott településen egyedül szolgálatot teljesítő alacsony árréstömeg bevételű gyógyszertárak - számára létrehozásra került a működési célú támogatás igénybevételének lehetősége. A támogatás fedezetének forrásaként a költségvetési támogatás mellett a nagy forgalmú gyógyszertárak által befizetett szolidaritasi díj került megnevezésre.

A szolidaritási díjfizetés szabálya 2008. január 1-jével megváltozott. Ennek értelmében a befizetési kötelezettség határaként megszabott éves szinten 30 millió Ft-ot meghaladó támogatott árréstömeg 40 millió Ft-ra emelkedett. A fizetési kötelezettségként meghatározott százalék, a megjelölt árréstömeg sávonként módosult. A szabályozás változás eredményeként a befizetésre kötelezett gyógyszertárak száma kb. 520-ról 226-ra csökkent. A változás eredményeként tehát a közepes nagyságú bevételeket realizáló gyógyszertárak mentesültek a befizetés terhei alól, ugyanakkor a befizetés nagysága a 2007 évihez hasonló szinten maradt. A 2008-ban várható befizetés összege kb. 130 millió Ft-ra becsülhető szemben a 2007. évi 118 millió Ft-tal. Tekintettel azonban arra a tényre, hogy a működési célú támogatás forrásigénye éves szinten kb. 600-800 millió Ft-ra prognosztizálható, meggondolandó a támogatás fedezetéül szolgáló források között a szolidaritási díj részesedésének növelése. (Az ÁNTSZ kimutatása szerint jelenleg 750 gyógyszertár jogosult működési célú támogatásra, ebből 490 az alacsony árréstömeg alapján. Havi szinten összesen 67 millió Ft támogatásra jogosultak a gyógyszertárak. Jelenleg nem minden gyógyszertár nyújt be támogatási igényt, de erre utólagosan 5 évig van lehetőségük. Éves szinten tehát a jelen szabályok szerint maximálisan mintegy 800 millió Ft támogatási igénnyel kell számolni.) A törvény alapján a befizetés globálisan változatlan marad, és a módosítással a legnagyobb árrés bevételű közfinanszírozott gyógyszerforgalmat bonyolító kb. 50 gyógyszertár fizetne magasabb összegű szolidaritási díjat, a többi esetében a befizetés mértéke csökkenne.

A gyógyászati segédeszközökre vonatkozó szabályozásban a két legfontosabb módosítás a gyógyászati segédeszköz fogalmának pontosítása, valamint a közgyógyellátási jogcímen rendelhető eszközök miniszteri rendeletben történő kihirdetési kötelezettségének eltörlése.

Pontosításra szorul a gyógyászati segédeszközök definíciója, valamint ugyenezen fogalom használata indokolt a kötelező egészségbiztosítás ellátásairól szóló 1997. évi LXXXIII. törvényben is. A gyógyászati segédeszköz olyan meghatározása szükséges, amely egyértelmű magyarázatot ad az orvostechnikai eszközökkel való viszonyáról. A jelenlegi szabályt ugyanis a jogalkalmazók úgy értelmezték, hogy egy adott eszköz vagy orvostechnikai eszköznek, vagy gyógyászati segédeszköznek minősülhet. A módosítás célja ezért annak egyértelművé tétele, hogy egy orvostechnikai eszköznek minősülő termék egyben gyógyászati segédeszköz is lehet. Ennek következtében e fogalom-meghatározásnak megfelelő orvostechnikai és annak nem minősülő eszközökre egyaránt vonatkoznak a Gyftv. szabályai.

Feltétlenül szükséges a közgyógyellátottak számára rendelhető gyógyászati segédeszközök rendeletben történő kihirdetése körében fennálló időbeni eltérések rendezése. A módosítás szerint a miniszternek a közgyógyellátás jogcímen rendelhető eszközök rendeletben történő kihirdetési kötelezettsége megszűnik, helyette ezen eszközök az OEP határozatai alapján kiadott közleményben kerülnek kihirdetésre. Tekintettel arra, hogy a törvény egyértelműen meghatározza a közgyógyellátásra felírható termékek körét (a referencia gyógyászati segédeszköz, valamint a vele azonos, illetve alacsonyabb közfinanszírozás alapjául elfogadott árú termék) felesleges és állandó feszültséget kelt - mert időben követhetetlen - a miniszteri rendelet alkotásának kötelezettsége.

Az egészségügyi ellátórendszer fejlesztéséről szóló 2006. évi CXXXII. törvény módosítása

A módosítást az Alkotmánybíróság 109/2008. (IX. 26.) AB határozatában hozott döntése indokolja, mely megállapította, hogy az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) 4. §-a, 5. §-ának (3) bekezdése, 6. §-a, 7. §-a, 10. §-ának (1) bekezdése, valamint 16. §-a (15) bekezdésének a) pontja alkotmányellenes, ezért azokat a határozat közzétételének napjával (2008. szeptember 26.) megsemmisítette. Az Eftv. megsemmisített szakaszai azokat az eljárási szabályokat tartalmazták, amelyek alapján a fekvőbeteg-szakellátási kapacitások 2007 márciusában felosztásra kerültek az egészségügyi szolgáltatók között, valamint amely szabályok alapján 2007. április 1-jét követően lehetőség volt a kapacitás-felosztás módosítására.

Az AB döntésének következménye, hogy a határozat közzétételét követő naptól néhány kivétellel nincs lehetőség az AB döntését megelőzően kialakult kapacitás-szerkezet módosítására. Így a Regionális Egészségügyi Tanácsok (a továbbiakban: RET) nem módosíthatják az Eftv. 2. számú mellékletében megállapított kapacitások újraosztásával az előző évi kapacitás-felosztást, ezáltal újabb szolgáltatókat sem tudnak befogadni (a felosztás módosítását az egészségbiztosító is kezdeményezhette, amire szintén nincs lehetőség). Nem vonható be újból a rendszerbe az a kapacitás, amivel a fenntartó tartós kihasználatlanság okán csökkentette a szakellátási kötelezettségét, továbbá megszűnt az a lehetőség is, hogy a szomszédos régiókban működő RET-ek megállapodást köthessenek a régiók közötti kapacitásátadásról. A RET-nek nem maradt lehetősége arra sem, hogy az egyes szakmacsoportokhoz tartozó kapacitások mennyiségét annak 10 százalékáig módosítsa. Az egészségügyi szolgáltató fenntartója a döntést követően nem kezdeményezheti a RET-nél, illetve az egészségügyért felelős miniszternél az aktív fekvőbeteg-szakellátási kapacitása legfeljebb 10 százalékának krónikus fekvőbeteg-szakellátási kapacitássá, egy napos ellátási, illetőleg járóbeteg-szakellátási kapacitássá történő átcsoportosítását.

A törvény az alábbi kérdésköröket szabályozza:

- a szakellátási kapacitások éves felülvizsgálatának, újraosztásának és módosításának szempontjai és a szakellátási elérési szabályok törvényi szintű meghatározása,

- tartósan kihasználatlan kapacitások vizsgálata, elvétele és megpályáztatása,

- a finanszírozási szerződésben rögzített egészségügyi szolgáltatás megfelelő minőségének „kikövetelésére”, és nem teljesítés esetén a feladat ellátásra más szolgáltató kijelölésére vonatkozó eljárást,

- az Eftv.-nek az ellátási területre vonatkozó szabályainak a járóbeteg-szakellátásokra történő kiterjesztése,

- a szakellátási kapacitások átcsoportosítási lehetőségének újbóli biztosítása.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása

A törvény az Eütv.-nek az egészségügyi dolgozók működési nyilvántartására vonatkozó szabályai módosításával összhangban tartalmazza a 2003. évi LXXXIV. törvény módosítását.

Az igazgatási-szolgáltatási díjak megállapításához szükséges törvényi felhatalmazások megteremtése

A 15/2008. (II. 28.) AB határozat - összefoglalva és továbbfejlesztve az Alkotmánybíróság jogalkotási felhatalmazással kapcsolatos gyakorlatát - megállapította: „[e] követelményeknek a jogszabály-alkotásban való érvényesülését konkretizálja a Jat. annak az alkotmányos jelentőségű elvárásnak a megfogalmazásával, amely szerint a magasabb szintű jogszabály által más jogalkotó számára adott felhatalmazásnak, azaz végrehajtási szabály megalkotására adott felhatalmazásnak tartalmaznia kell a felhatalmazás jogosultját, tárgyát és kereteit [Jat. 15. § (1) bekezdés].” (MK 2008/32. szám 1368, 1372.) A 15/2008. (II. 28.) AB határozat szerint azáltal, hogy a törvényhozó „általános jellegű felhatalmazást adott”, „beazonosíthatatlan mind a felhatalmazás jogosultja, de a szabályozási tárgykörök is”. Ez az adott ügyben arra vezetett, hogy az Alkotmánybíróság a végrehajtási rendeletet az Alkotmány 2. § (1) bekezdése alapján megsemmisítette. [41/2008. (IV. 17.) AB határozat]

Az Alkotmány 37. § (3) bekezdésének 2006. június 3-án hatályba lépett módosítására tekintettel - mely szerint a Kormány tagjai törvényben vagy kormányrendeletben kapott felhatalmazás alapján feladatkörükben eljárva adhatnak ki rendeletet, amelyek törvénnyel és kormányrendelettel nem lehetnek ellentétesek - 2008. január 1-jétől az alábbiak szerint módosult az illetékekről szóló 1990. évi XCIII. törvény 67. § (2) bekezdése:

„67. § (2) Azt, hogy mely eljárásért vagy szolgáltatásért kell díjat fizetni, továbbá a díj mértékét - törvény felhatalmazása alapján - az érdekelt miniszter az adópolitikáért felelős miniszterrel egyetértésben rendeletben szabályozza.”

A fentiekre tekintettel az ágazati törvényekben meg kell teremteni az egyes ágazati igazgatási szolgáltatási díjak alapját és felhatalmazást szükséges adni a rendeleti szintű szabályok megalkotására, mivel az illetékekről szóló 1990. évi XCIII. törvény 67. §-ának (2) bekezdése a fenti követelményekre tekintettel nem tekinthető megfelelő felhatalmazásnak. Erre tekintettel az Eütv., az atomenergiáról szóló 1996. évi CXVI. törvény és az egészségügyi hatósági és igazgatási tevékenységről szóló 1991. évi XI. törvény módosítása szükséges.

A felsőoktatásról szóló 2005. évi CXXXIX. törvény módosítása

A törvénymódosítás az egyetemi végzettségű gyógyszerészek esetében a doktori cím használatát biztosítja.

-----STARTING---POINT---RESZLETES---

Az 1. §-hoz

A gyógyászati segédeszköz fogalmának összehangolása szükséges a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosításában használt fogalommal.

A 2. §-hoz

A kiemelt, indikációhoz kötött támogatással rendelhető készítmények körében eltérő mértékű térítési díj meghatározása lehet indokolt.

A 3. §-hoz

Pontosításra kerülnek a részleges térítési díjak megállapításával, és az egészségügyi technológiák egészségbiztosítási finanszírozásba történő befogadásával kapcsolatos felhatalmazó rendelkezések.

Továbbá felhatalmazást kap az egészségügyi miniszter, hogy a pénzügyminiszterrel egyetértésben meghatározza az európai egészségbiztosítási kártya, illetve a TAJ számot igazoló okmány kiadásával kapcsolatos igazgatási szolgáltatási díjak megfizetésére vonatkozó eljárási szabályokat; illetve a munkáltató által kezdeményezett, a munkavállaló keresőképtelenségének felülvizsgálatára irányuló eljárás igazgatási díjainak szabályait.

A 4. §-hoz

Az egészségügyi tevékenység fogalmának meghatározása az Eütv. egészségügyi dolgozók működési nyilvántartásával összefüggő módosítása miatt szükséges.

Az 5. §-hoz

Az Alkotmánybíróság a 39/2007. (VI. 20.) AB határozat 4. pontjában megállapította, hogy az Alkotmány 50. § (2) bekezdését és az 57. § (5) bekezdését sértő, mulasztásban megnyilvánuló alkotmányellenes helyzet jött létre annak következtében, hogy az Országgyűlés nem biztosított hatékony jogorvoslati eszközt a kötelező védőoltás alóli mentesítés megtagadásával szemben. Az Alkotmánybíróság felhívta az Országgyűlést, hogy jogalkotási feladatának 2008. március 31-ig tegyen eleget. A törvény az AB határozatában foglaltak, valamint az Eütv. 58. §-a (4) bekezdésének az AB által megállapított szövegére figyelemmel rögzíti a következőket.

A kötelező védőoltást a kezelőorvos átmenetileg elhalasztja, ha annak beadása várhatóan a beteg egészségi állapotát vagy meglévő betegségét károsan befolyásolná, és ezen állapot (betegség) elmúlása valószínűsíthető. E döntés a szakmai szabályok alapján történik. Emellett a kezelőorvos, a beteg vagy a beteg törvényes képviselője a beteg lakóhelye szerint illetékes ÁNTSZ-intézetnél kezdeményezheti a védőoltás alóli mentesítést, ha a védőoltás az egészségi állapotot vagy a meglévő betegséget várhatóan károsan befolyásolná, és ezen állapot változása nem valószínű.

A törvény rögzíti továbbá, hogy ha kötelező védőoltást határozattal rendelnek el, akkor a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szerinti jogorvoslatok vehetők igénybe. A Ket. 101. §-a szerint a határozat többek között akkor nyilvánítható fellebbezésre tekintet nélkül végrehajthatónak, ha életveszéllyel vagy súlyos kárral fenyegető helyzet megelőzése, elhárítása vagy káros következményeinek enyhítése miatt szükséges, vagy azt törvény közegészségügyi, járványügyi okból lehetővé teszi. Az Eütv. módosítása szerint az ilyen határozatok fellebbezésre tekintet nélküli végrehajthatóvá nyilvánítása az életkorhoz kötött védőoltások esetében nem, csak konkrét járványügyi veszélyhelyzet esetén, az adott járvánnyal összefüggő védőoltás esetében lehetséges. További garanciális elemként az azonnal végrehajtható határozatok esetén mindig teljesítési határidőt kell megállapítani.

A 6-7. §-hoz

A törvény a mentési és betegszállítási feladatok szétválasztásával összefüggésben a törvényi szabályozás pontosítására irányul. A szétválasztás célja az volt, hogy az állami mentőszolgálat (az Országos Mentőszolgálat) feladatait képes legyen hatékonyan ellátni, azaz a mentési feladatokra koncentrálódjanak az erőforrások, javítva ezzel a mentés biztonságát, a kiérkezési időket. A betegszállítási feladatokat 2008. évtől a betegszállító szervezetek végzik. Annak eldöntése, hogy őrzött szállításra, mentőszállításra vagy betegszállításra van szükség, az elrendelő orvos joga és felelőssége.

A gyakorlati tapasztalatok azt mutatják, hogy az előbbieknek való megfelelés: az orvosi elrendelés megalapozása, továbbá a mentésben és betegszállításban résztvevők feladatainak egyértelműsítése érdekében pontosítani szükséges az Eütv.-ben használt mentési és betegszállítási feladatok meghatározását.

A törvény ennek megfelelően részletesen differenciálja a mentés és a betegszállítás eseteit és feltételeit. Mentési feladatnak minősül a mentés mellett az orvos által elrendelt, mentési felügyeletet igénylő őrzött szállítás és a mentőszállítás, továbbá egyes életmentő tevékenységekhez az azt végző orvos és munkacsoport, illetve életmentő orvosi eszközök, gyógyszerek, szervek szállítása, valamint a mozgóőrség és egyes rendezvények egészségügyi biztosítása.

A betegek valamennyi, a fenti tevékenységbe nem tartozó - szakápolói felügyeletet nem igénylő - szállítása az egészségügyi ellátáshoz való hozzáférés céljából a törvény értelmében a betegszállítási tevékenység körébe tartozik abban az esetben, ha az ellátás elérhetősége másképp nem biztosítható, illetőleg a gyógyintézetből elbocsátott beteg otthonába történő eljuttatása érdekében.

A 8-9. §-hoz

Tekintettel arra, hogy az illetékekről szóló 1990. évi XCIII. törvény 67. §-ának (2) bekezdése nem tekinthető megfelelő felhatalmazásnak, a törvényben tételesen meg kell határozni, hogy milyen eljárásokkal összefüggésben lehetséges igazgatási szolgáltatási díjak megállapítása.

A 10. §-hoz

Az egészségügyi szolgáltatások szakmai követelményeire vonatkozó rendelkezéseket módosítja a törvény.

Pontosítja a hatályos törvényszöveget annyiban, hogy - ha a közreműködő és a felügyelt személy közötti jogviszonyban ez értelmezhető - a munkáltatói utasítási jog eltérő jellegű a felügyelet keretében, csak a felügyelő személy szakképesítésének megfelelő körben gyakorolható utasítási jogtól.

Egyértelművé teszi, hogy a működési nyilvántartásban szereplés ténye az önálló egészségügyi tevékenység végzésének a feltétele. Az Eütv. 110. §-ának (15) bekezdésében a felügyelet fogalma bővítésre kerül a működési nyilvántartásból való - továbbképzési kötelezettség nem teljesítése miatti - törlés jogkövetkezményeképpen előírt felügyelet melletti munkavégzés tartalommal való kitöltése érdekében.

A 11. §-hoz

A fenti módosításokkal összhangban az Eütv. 112. §-a szerinti szabályok egyértelmű megfogalmazása indokolt, részben a fogalomhasználat következetes érvényesítése, részben a hivatkozások pontos elhelyezése által, az egységes jogalkalmazói gyakorlat megteremthetősége céljából.

Az Eütv. 112. § (6) bekezdésének b) pontja szerinti adatközlés a gyakorlatban nehézségekbe ütközik, a 120 000 szakdolgozói szakképesítés tekintetében a továbbképző intézmények kötelezettségeit pontosítani szükséges, ugyanakkor a továbbképző intézmények jelentéseinek a technikai feldolgozására a jelenlegi nyilvántartási rendszer is csak korlátozottan, vagy nem alkalmas. Szükséges a szakdolgozói továbbképzések tekintetében egy összefogó szerv kijelölésének a törvényi alapjait megteremteni.

A törvény a működési nyilvántartás adattartalmát kiegészíti továbbá a 110. § szerinti felügyelet mellett végzett tevékenység tényére és annak kezdő időpontjára, továbbá a meghosszabbítás tényére, az egészségügyi tevékenység szüneteltetésének okára, annak kezdő és befejező időpontjára vonatkozó adatokkal.

Az Eütv. 112. § (9) bekezdése szerint az adattartalom nagy része közérdekből nyilvános adat. Szükséges a működési nyilvántartást vezető szerv adatközlési kötelezettségének egyértelműbb szabályozása, tekintettel a számos gazdasági társaságtól és egyéb üzleti célból érkező, a közérdekű adatokra vonatkozó, de az adatbázis egészét érintő adatlekérésre, amelyek kiadása a közhiteles adatbázis megduplázásának, illetve új részadatbázisok létrehozásának a lehetőségét hordozza magában.

A 12-13. §-hoz

A törvény szerint a működési nyilvántartás szüneteltetését annak megkezdése előtt 30 nappal, de legkésőbb a szünetelés megkezdésétől számított 5 munkanapon belül kelljen bejelenteni. Az előre nem tervezhető események (pl.: súlyos betegség, baleset) miatt a szüneteltetés bejelentésére az esemény bekövetkeztét követően legkésőbb 90 napig van lehetőség. Amennyiben a kérelmező a szünetelést a fentiekben meghatározottaknál később jelenti be, akkor csak a szünetelésből hátralévő idővel lehet meghosszabbítani a nyilvántartását. A nyilvántartott személy köteles az egészségügyi tevékenység szüneteltetése befejezésének tényét 30 napon belül bejelenteni.

A működési nyilvántartásból való törléssel kapcsolatosan a törvény rögzíti, hogy a működési nyilvántartás meghosszabbítására az egészségügyi dolgozót a nyilvántartás lejárta előtt két alkalommal, írásban fel kell hívni, törlésre ezt követően kerülhet sor. Biztosítani kell egy olyan lehetőséget, hogy külön jogszabályban meghatározott keretek között az egészségügyi dolgozó a nyilvántartásból való törlése nélkül is pótolhassa - meghatározott időn belül - a gyakorlati továbbképzést.

A 14-15. §-hoz

Tekintettel arra, hogy az illetékekről szóló 1990. évi XCIII. törvény 67. §-ának (2) bekezdése nem tekinthető megfelelő felhatalmazásnak, a törvényben tételesen meg kell határozni, hogy milyen eljárásokkal összefüggésben lehetséges igazgatási szolgáltatási díjak megállapítása.

A 16. §-hoz

A törvény az emberen végzett orvostudományi kutatás során a kutatási terv engedélyezésével összhangban, az eljárás jogbiztonsági követelményeknek megfelelő garanciális elemeit erősítve rögzíti, hogy az engedélyező az engedély kiadására irányuló eljárása során a szakmai és etikai véleményhez kötve van.

A 17-18. §-hoz és a 22. § (2) bekezdéséhez

Az Eütv. módosítását tartalmazza a törvény a köldökvér és az abból történő haemopoetikus őssejt gyűjtésének és esetleges külföldre történő szállításának jogi szabályozása tárgyában, továbbá a szerv-, szövetátültetés körében a haszonszerzés és ellenérték fogalmának pontosítását az arra vonatkozó nemzetközi egyezmény szerint.

Általánossá vált ugyanis a haempoetikus őssejtet tartalmazó köldökvér levétele a szülészeteken abból a célból, hogy a köldökvér feldolgozása után kapott őssejt koncentrátumot a későbbi esetleges gyógyító célú felhasználás érdekében az egészségügyi szolgáltató tárolja. A szolgáltatások szabad áramlásának irányelve alapján nem akadályozható meg az sem, hogy külföldi egészségügyi szolgáltató dolgozza fel és tárolja az őssejt koncentrátumot, amennyiben a külön jogszabály szerinti engedélyezési eljárás során a külföldi hatóság e tevékenységekre vonatkozó engedélyét is bemutatta, illetve hitelt érdemlő módon igazolta, hogy e tevékenységek végzésére az annak helye szerinti államban jogosult. E garanciákra azért van szükség, hogy a későbbiekben a gyógykezelés céljából külföldről visszahozott őssejt gyógyításra való alkalmasságának mértéke magasabb szintű legyen.

A szerv-, szövetátültetés vonatkozásában a haszonszerzésre, illetve az ellenérték nélküliségre vonatkozóan ki kell mondani, hogy átültetéssel összefüggésben végzett jogszerű orvosi vagy kapcsolódó technikai szolgáltatások igazolható díjának a kifizetése nem minősülhet haszonszerzésnek. Ebben a kérdésben a hatósági joggyakorlat bizonytalan. A rendelkezés összhangban van az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezményéhez kapcsolódó, az emberi eredetű szervek és szövetek átültetéséről szóló, Genfben, 2005. május 4-én aláírt Kiegészítő Jegyzőkönyv kihirdetéséről szóló 2006. évi LXXX. törvénnyel.

A 19-20. §-hoz, valamint a 22. §-hoz

Az Eütv. 218. §-a jelenleg a rendkívüli halál esetén követendő eljárások körében kizárólag a hatósági boncolást említi, melyet közigazgatási hatósági eljárás keretében rendel el az eljáró hatóság. A módosítás célja, hogy a bűncselekmény gyanúja esetén meginduló büntetőeljárásban alkalmazott igazságügyi boncolást is beemelje a rendkívüli halál esetén követendő eljárások rendjébe. Mindkét eljárás célja a halál okának és bekövetkezése körülményeinek tisztázása, így valamennyi érintett szakasz szintén kiegészítésre szorul.

Az Eütv. jelenleg kizárólag az egészségügyért felelős miniszter számára ad felhatalmazást arra, hogy a halottvizsgálatra és a halottakkal kapcsolatos orvosi eljárásra vonatkozó részletes szabályokat rendeletben állapítsa meg.

Az igazságügyi szakértőkkel kapcsolatos jogszabályok változása következtében 2008. január 1-jétől a rendkívüli halál okát megállapító hatósági és igazságügyi boncolást kizárólag a szakterületek ágazati követelményeiért felelős szervek kijelöléséről, valamint a meghatározott szakkérdésekben kizárólagosan eljáró és egyes szakterületeken szakvéleményt adó szervekről szóló 282/2007. (X. 26.) Korm. rendelet 2. számú mellékletében megjelölt, az igazságügyi és rendészeti miniszter által alapított igazságügyi szakértői intézmény, valamint az orvostudományi képzést folytató egyetem igazságügyi orvostani intézete végezhet. Erre figyelemmel szükségessé vált egy új felhatalmazó rendelkezés megalkotása. Az egészségügyi, igazságügyi és rendészeti ágazatok érintettsége miatt átfogó szabályozás vált szükségessé, ezért a Kormány kap felhatalmazást arra, hogy a halottvizsgálatra, a halottakkal kapcsolatos orvosi eljárásra, a rendkívüli halál esetén ellátandó feladatokra, a hatósági és igazságügyi boncolásra, a holttest szállítására, átmeneti tárolására és az ehhez kapcsolódó költségek viselésére vonatkozó szabályokról rendelkezzen. Ezzel egyidejűleg indokolt az Eütv. 217., 218. §-ában és 247. §-ában, valamint a temetőkről és a temetkezésről szóló 1999. évi XLIII. törvény 41. § (2) bekezdésében hatályon kívül helyezni azokat a felhatalmazó rendelkezéseket, melyeket egységesen az új szabályozás tartalmaz.

A 21. §-hoz

Tekintettel arra, hogy az illetékekről szóló 1990. évi XCIII. törvény 67. §-ának (2) bekezdése nem tekinthető megfelelő felhatalmazásnak, a törvényben tételesen meg kell határozni, hogy milyen eljárásokkal összefüggésben lehetséges igazgatási szolgáltatási díjak megállapítása.

A 23. §-hoz

A módosítás az Alkotmány 35. § (1) bekezdés l) pontja szerinti rendelkezésre is figyelemmel, a fentiekben kifejtett feladatok szerinti feladatok ellátásához szükséges felhatalmazásokat tartalmazza.

A meddőséggel kapcsolatos problémák átfogó kezelésére vonatkozó intézkedési terv kialakítására vonatkozó 62/2005. (VI. 28.) OGY határozat II. pontja kimondja, hogy a Kormány saját hatáskörben alkossa meg a meddőségi kezelést nyújtó intézmények eredményességi mutatóinak nyilvánosságát biztosító elveket és szabályokat. Az Eütv. 247. §-a (1) bekezdésének p) pontjába beépítendő felhatalmazás az OGY határozat szövegét követi.

A 24. §-hoz

Ezen § a Gyftv. egyes fogalmait pontosítja.

Pontosításra szorul a gyógyászati segédeszközök definíciója, valamint ugyenezen fogalom használata indokolt a kötelező egészségbiztosítás ellátásairól szóló 1997. évi LXXXIII. törvényben is. A gyógyászati segédeszköz olyan meghatározása szükséges, amely egyértelmű magyarázatot ad az orvostechnikai eszközökkel való viszonyáról. A jelenlegi szabályt ugyanis a jogalkalmazók úgy értelmezték, hogy egy adott eszköz vagy orvostechnikai eszköznek, vagy gyógyászati segédeszköznek minősülhet. A módosítás célja ezért annak egyértelművé tétele, hogy egy orvostechnikai eszköznek minősülő termék egyben gyógyászati segédeszköz is lehet. Ennek következtében e fogalom-meghatározásnak megfelelő orvostechnikai és annak nem minősülő eszközökre egyaránt vonatkoznak a Gyftv. szabályai.

Továbbá a törvény az Fttv. és az annak kapcsán e tekintetben a jogrendszer egészén végigvitt terminológiai egységesítéssel összhangban bevezeti a fogyasztó és a kereskedelmi gyakorlat fogalmát A kereskedelmi gyakorlat magában foglalja a gyógyszer, illetve gyógyászati segédeszköz rendelésének, beszerzésének, értékesítésének vagy fogyasztásának előmozdítására irányuló bármely tájékoztatást, tevékenységet, megjelenítési módot, marketing vagy egyéb kereskedelmi kommunikációt, tehát mind a gyógyszerek, gyógyászati segédeszközök reklámozását, mind pedig azok ismertetését; azonban a fogyasztóknak szóló reklámozásra, valamint az egészségügyi szakembereknek szóló ismertetésre vonatkozó előírások továbbra is elválnak egymástól.

A reklám fogalma igazodik a gazdasági reklámtevékenység alapvető feltételeiről és egyes korlátairól szóló 2008. évi XLVII. törvényhez, valamint a 2001/83/EK irányelv értelmező rendelkezéseihez.

Új fogalomként jelenik meg az értelmező rendelkezések körében a gyógyszerészi gondozás definíciója. Ennek indoka, hogy a gyógyszerészet az elmúlt években intenzív megújulásnak, átalakulásnak indult, elkezdődött egy új gyógyszerészi szemlélet, ennek egyik lényeges eleme, hogy a gyógyszerészi tevékenység a kereskedelmi jellegéből a szolgáltatás felé halad, ilyen szolgáltatás, pl. a gyógyszerészi gondozás. A gyógyszerészi gondozás kulcsembere: a gyógyszerész és az általa meghatározott feladatokkal megbízott expediáló szakasszisztens, mert ők vannak olyan előnyös helyzetben, hogy - segíteni tudják a betegeket a megfelelő gyógyszer kiválasztásában és annak helyes alkalmazásában, - akár napi kapcsolatban lehetnek a beteggel, illetve adott esetben a beteg hozzátartozójával. Ezért jelentős szerepet tölthetnek be a lakosság egészségügyi felvilágosításában, a gyógyszeres kezelés hatékonyabbá tételében, a gyógyszeres terápia ellenőrzésében, a nem kívánt mellékhatások, kölcsönhatások kiszűrésében.

A 25-31. §-hoz

Jelen §-ok a gyógyszerek reklámozására és ismertetésére vonatkozó szabályozásnak az Fttv.-vel, illetve az azzal átültetett 2005/29/EK európai parlamenti és tanácsi irányelvvel, és a Grt.-vel összhangban szükséges felülvizsgálatát teszik meg, megőrizve és biztosítva ugyanakkor a 2001/83/EK európai parlamenti és tanácsi irányelv 86-100. cikkének való megfelelést. Az eljárási oldalon szükséges továbbá a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2006/2004/EK európai parlamenti és tanácsi rendelet végrehajtását biztosító rendelkezések beiktatása.

A 32. §-hoz

Tekintettel arra, hogy a tápszerek a társadalombiztosítási támogatásba való befogadással kapcsolatos eljárásokban a gyógyszerekkel esnek egy tekintet alá, így jelen módosítás pontosítja a normaszöveget azáltal, hogy kiegészíti azt a tápszerekkel, illetve a tápszerek forgalomba hozójával.

A 33. §-hoz

A törvény e §-a kimondja, hogy a hivatalból induló eljárások ügyintézési határideje hasonlóan a kérelemre induló eljárásokhoz 90 nap. A módosítás összhangban van az ide vonatkozó 89/105/EGK irányelvvel.

A 34. §-hoz

Jelen módosítás azért feltétlenül szükséges, mert a Gyftv. 25. §-ának (2) bekezdésével kapcsolatosan többféle jogértelmezés alakult ki, így mind a jogalkalmazó hatóság (OEP), mind pedig a gyógyszergyártó ügyfelek helyzetének megkönnyítése érdekében a szabály pontosításra szorul. A módosítás szerint a delistázás esetén a támogatás megszüntetésének napját a határozat meghozatalának napjától számított 90 napnál korábbi időpontban nem lehet meghatározni, támogatáscsökkentés esetén pedig a finanszírozás kezdőnapját a határozat meghozatalának napját követő naptári negyedév 1. napjával kell megállapítani.

A 35. §-hoz

A Gyftv. hatályos 31. § (1) bekezdésének h) pontja alapján a hatóanyag alapú fix összegű támogatási csoportba tartozó gyógyszer esetében az egészségbiztosítási szerv kizárja a társadalombiztosítási támogatásból a gyógyszert, ha a gyógyszer napi terápiás költsége, illetve egységnyi hatóanyagra számított ára legalább 20%-kal meghaladja a referenciakészítmény napi terápiás költségét, illetve átlagáras csoport esetén a referenciaárat.

Ezen fix-csoportba tartozó készítmények a referenciakészítmény támogatási összegét kapják. A törvény alapján a hatóanyag alapú fixesítésnél a 20%-os delistázási korlát 30%-ra történő emelése esetében a támogatásban maradó gyógyszerek köre szélesebbé válik, a betegek és a rendelő orvosok számára választékbővítést jelent.

A módosítás a terápiás fix csoportokba tartozó készítmények delistázási korlátját is megemeli. Nevezetesen delistázásra akkor kerülhet sor, ha terápiás fix támogatási csoportba tartozó gyógyszer esetén a gyógyszer napi terápiás költsége legalább 60%-kal (a jelenleg hatályos szabály szerint ez 50%) meghaladja a csoportba tartozó gyógyszerek napi terápiás költsége egyszerű számtani átlagát. A delistázás miatt a támogatás elvesztésének veszélye növeli az árcsökkentések mértékének fokozását, ami a beteg térítési díjak alakulása szempontjából kedvező, azonban nem elfogadható azokban az esetekben, amikor egyes hatóanyagok úgy esnének ki a támogatásból (elsősorban a terápiás fix támogatás esetén), hogy nem marad helyettesíthető készítményük.

A 36. §-hoz

A Gyftv. 32. § (4) bekezdésében foglalt gyógyászati segédeszközök társadalombiztosítási támogatásba való befogadásával kapcsolatos eljárás ügyintézési határidejének 30 napról 90 napra történő megváltoztatása indokolt a megalapozott biztosítói döntés érdekében.

A hivatalból induló eljárások ügyintézési határidejét is a megalapozott biztosítói döntés meghozatala érdekében 90 napban indokolt meghatározni.

A 37. §-hoz

Feltétlenül szükséges a közgyógyellátottak számára rendelhető gyógyászati segédeszközök rendeletben történő kihirdetése körében fennálló időbeni eltérések rendezése. A módosítás szerint a miniszternek a közgyógyellátás jogcímen rendelhető eszközök rendeletben történő kihirdetési kötelezettsége megszűnik, helyette ezen eszközök az OEP határozatai alapján kiadott közleményben kerülnek közzétételre. Tekintettel arra, hogy a törvény egyértelműen meghatározza a közgyógyellátásra felírható termékek körét, (a referencia gyógyászati segédeszköz, valamint a vele azonos, illetve alacsonyabb közfinanszírozás alapjául elfogadott árú termék) felesleges és állandó feszültséget kelt - mert időben követhetetlen - a miniszteri rendelet alkotásának kötelezettsége.

A 38-39. §-hoz

A 87/2008. (VI. 18.) AB határozat a gyógyszerismertetői díj fizetési kötelezettséget a határozat közzétételének napjától megsemmisítette, mert az AB álláspontja szerint az adó tárgya nem a jövedelemszerzésre irányuló tevékenység, hanem maga a jogviszony és nem kerültek meghatározásra a fizetési kötelezettség alóli mentességek. Jelen módosítás tárgya a gyógyszerismertetői díj befizetésére vonatkozó szabályoknak az AB döntésnek megfelelő - mentességi kör meghatározásával (betegszabadság, gyes, táppénz stb.) történő - ismételt megteremtése a Gyftv. rendelkezései között.

A törvény lehetővé teszi, hogy a Magyarországon működő gyógyszergyártók más európai uniós tagállamok gyakorlatának megfelelően ösztönzőt kaphassanak, amennyiben kutatásfejlesztésre költenek. Ezzel a megoldással a magas szintű K+F tevékenység és a beruházások folytonossága hosszú távon biztosíthatóvá válik.

A 40. §-hoz

A gyógyszer-gazdaságossági törvény bevezette a gyógyszertáraknál - meghatározott árréstömeg elérését követően - a progresszív szolidaritási díjat. A törvény a sávhatárok és a fizetendő szolidaritási díj mértékének módosítását tartalmazza olyan módon, hogy a befizetés globálisan változatlan marad, és a módosítással a legnagyobb árrés bevételű közfinanszírozott gyógyszerforgalmat bonyolító kb. 50 gyógyszertár fizet magasabb összegű szolidaritási díjat, a többi esetében a befizetés mértéke csökkenne.

A 41. §-hoz

Jelen § a minőségi és hatékony gyógyszerrendelés ösztönzését tartalmazó fejezet rendelkezései tekintetében tartalmaz pontosításokat. Jelenleg visszatérítési kötelezettség előírására nem kerül sor az orvosösztönzés keretében, amennyiben a szolgáltatók rendszeresen eltérnek a minőségi és hatékony gyógyszerrendelés külön jogszabályban foglalt szabályaitól. E tekintetben indokolt a Gyftv. fenti §-ának módosítása.

A 42. §-hoz

Jelen módosítás pontosítja a normaszöveget a tekintetben, hogy a gyógyszernek nem minősülő, gyógyszertárban forgalmazott termékek esetén a fogyasztóvédelmi hatóság végez ellenőrzést és a fogyasztóvédelmi törvény rendelkezései szerint jár el e rendelkezések megsértése esetén.

A 43. §-hoz

A módosítás lényege, hogy kiegészíti a nem támogatott készítmények gyártói által meghatározott maximált fogyasztói árra vonatkozó szabályozást azzal, hogy az árat nemcsak a fogyasztóvédelmi hatóságnak, hanem az egészségügyi államigazgatási szervnek is meg kell küldeni, aki honlapján közzéteszi az árról rendelkező nyilatkozatok mindenkor hatályos tartalmát, biztosítva a forgalomba hozatali engedélyek jogosultjai által tett, e bekezdés szerinti nyilatkozatok visszakereshetőségét is. E pontosítás mind a betegek, mind a gyógyszertárak érdekét szolgálja.

A 44. §-hoz

A § a felhatalmazó rendelkezéseket pontosítja, továbbá új felhatalmazásokkal egészíti ki a Gyftv.-t az igazgatási szolgáltatási díjak vonatkozásában.

A 45. §-hoz

Pontosító jellegű módosítás.

A 46. §-hoz

Jelen § a jogharmonizációs záradékot módosítja a fogyasztóvédelemmel kapcsolatos európai uniós jogi aktusokra való utalással.

A 47. §-hoz

A § az Eftv. fogalom-meghatározásainak pontosítását tartalmazza. A módosítás alapján a „normatíva” fogalma helyébe a „lekötött kapacitás” kifejezés kerül, tekintettel arra, hogy az Eftv. ez utóbbi kifejezést használja. A módosítás érinti a szakellátási kapacitás fogalmát, oly módon, hogy egyértelművé teszi, hogy a törvény hatálya kiterjed a CT, MRI, PET/CT, illetve egyéb, jogszabályban meghatározott eszközök finanszírozási szolgáltatási egységeire, így a művesekezelésre is.

Az „alapszakma” és a „szakmai centrum” fogalmak meghatározása azért szükséges, mert az Alkotmánybíróság döntése értelmében törvényi szinten kerülnek rendezésre az ezeket a kifejezéseket használó szabályok.

Szükséges továbbá meghatározni az ellátási terület fogalmát, mivel az Eftv. számos rendelkezése használja a fogalmat. Az ellátási terület az a földrajzi terület, amire adott szolgáltatók fenntartóinak a szakellátási kötelezettsége kiterjed.

A 48. §-hoz

A § meghatározza, hogy a települési és a megyei önkormányzatok egészségügyi szakellátási kötelezettségüket a mindenkori lekötött kapacitások mértékének és szakmai összetételének megfelelően a törvény szerinti ellátási területen teljesítik. A hatályos szabályozás a járóbeteg-szakellátások tekintetében a 2006. december 31-ei állapotot rögzítette, fekvőbeteg-szakellátások tekintetében pedig az Eftv. mellékleteiben lévő kapacitásokat határozta meg a szakellátási kötelezettség tartalmaként. Mivel azonban a módosítási és újraosztási, átcsoportosítási lehetőségek révén folyamatosan változik az ország kapacitás-szerkezete, indokolt a szakellátási kötelezettség tartalmának a mindenkori leszerződött kapacitásokat tekinteni.

A 49. §-hoz

Az Eftv. eredeti, hatályos szövege a fekvőbeteg-szakellátási kapacitások első, teljes körű felosztására készült. Mivel azonban az Alkotmánybíróság által megsemmisített eljárási szabályok helyébe lépő eljárási szabályok már egy létező helyzetből indulnak ki, tehát nem kerülnek újraosztásra a kapacitások, szükséges a mellékletekhez kapacsolódó normaszöveget pontosítani. Így az 1. melléklet változatlan tartalommal megnevezi az országos feladatkörű speciális intézetek és súlyponti kórházak körét, valamint szintén változatlan tartalommal meghatározza a fekvőbeteg-szakellátási kapacitásoknak azt a mennyiségét (amihez egyébként nem nyúl a törvény), amelyen végzett egészségügyi szolgáltatásokért az egészségügyi szolgáltató legalább jogosult finanszírozásra. Ez tehát egy védettség az országos feladatkörű speciális intézetek és a súlyponti kórházak részére, mivel az évenkénti kapacitás felülvizsgálat és módosítás nem érintheti az Eftv. 1. számú mellékletében biztosított kapacitást.

Az Eftv. 2. számú melléklete azt a fekvőbeteg-szakellátási kapacitásmennyiséget tartalmazza szakmacsoportonkénti bontásban, mely évente egyszer az éves felülvizsgálat keretében újraosztható. Egyebekben csak a mellékletnek a címét módosítja a törvény.

A törvény kiegészíti az Eftv.-t egy új melléklettel. Az Eftv. 3. számú melléklete határozza meg országosan azt a járóbeteg-szakellátási kapacitás-mennyiséget, aminél a lekötött kapacitások mennyisége nem lehet kevesebb, illetve azokat a járóbeteg-szakellátási szakmákat, amelyekre a fenti kapacitások szétoszthatóak.

Az 50-51. §-hoz

Az Alkotmánybíróság határozata szerint minden, a döntéshozatal során figyelembeveendő lényeges szempontot törvényi szinten kell meghatározni, valamint a döntésnek államigazgatási határozatban kell megtestesülnie, aminek nem lehet érvényességi feltétele a fenntartók általi jóváhagyás.

A törvény - az AB határozatra figyelemmel - megállapítja az éves felülvizsgálat és újraosztás új szabályait. Eszerint az egészségbiztosító a döntéshozatal során figyelembeveendő objektív kritériumoknak megfelelő tartalommal a megelőző egy év adatai alapján javaslatot tehet a módosításra valamennyi RET és az egészségügyi államigazgatási szerv részére. A RET az egészségbiztosítótól kapott javaslatot kötelezően megvizsgálja.

Az egészségügyi államigazgatási szerv az egészségbiztosító felosztási javaslata alapján a törvényben meghatározott szempontrendszerek mentén dönt. A RET hallgatása egyetértésnek minősül.

Az egészségügyi államigazgatási szervnek a kapacitás-szerkezet módosításáról hozott döntése az adott régióban lekötött fekvőbeteg-szakellátási kapacitás-mennyiség számán nem változtathat, azon belül a módosítás szakmacsoportonként a 2. számú mellékletben meghatározott kapacitásmennyiség mértékéig terjedhet.

Az éves kapacitások felülvizsgálati kötelezettségét indokolt kiterjeszteni a járóbeteg-szakellátási kapacitásokra is. A módosítás szerinti az egészségügyi államigazgatási szerv a járóbeteg-szakellátások tekintetében a kapacitás-szerkezet módosításáról hozott döntésével a 3. számú mellékletben meghatározott mennyiségen felül legfeljebb annak 5 százalékával több kapacitásról rendelkezhet.

A módosítás az Alkotmánybíróság által megsemmisített 54/2006. (XII. 29.) EüM rendeletben meghatározott elérési szabályokat törvényi szintre emeli, és kiegészíti olyan további szempontokkal, amelyeket figyelembe kell venni a fenti eljárás során.

Az 52. §-hoz

Jelen § lehetőséget kíván arra teremteni, hogy a fekvőbeteg-szakellátásban a tartósan kihasználatlan kapacitások felszabadítása megtörténhessen. Amennyiben az egészségbiztosító a kapacitások tartós kihasználatlanságát észleli, az érintett fenntartót erről tájékoztatja. Ha a fenntartó ezen tájékoztatást követően nem kezdeményezi kapacitásai csökkentését, illetve módosítását, az egészségbiztosító erről tájékoztatja a RET-et. Ebben az esetben a RET kérheti az egészségügyi államigazgatási szervtől a kapacitás tartós kihasználatlanságának megállapítását. Amennyiben az egészségbiztosító jelzésére a RET nem kéri a kihasználatlanság megállapítását, az egészségügyi államigazgatási szerv hivatalból is megállapíthatja a tartós kihasználatlanság tényét, amennyiben azt ellátási érdek indokolja. A tartósan kihasználatlannak minősített kapacitás a felosztási eljárás keretében más szolgáltatónak átadható.

Az 53-54. §-hoz

A hatályos Eftv. kizárólag a fekvőbeteg-szakellátás vonatkozásában határozza meg az ellátási területre vonatkozó szabályokat, ezért indokolt annak kiterjesztése a járóbeteg-szakellátásra is.

A módosítás az egészségügyi államigazgatási szervet ruházza fel az ellátási terület megállapításának hatáskörével. Meghatározza a törvény azokat a szempontokat is, amelyeket figyelembe kell venni az ellátási terület meghatározása és módosítása során. Az egészségügyi szolgáltatók ellátási területét a kapacitással együtt a járóbeteg-szakellátások vonatkozásában is az egészségügyi államigazgatási szerv által vezetett nyilvántartást fogja tartalmazni. A nyilvántartásban szereplő ellátási terültek módosításának eseteire vonatkozó, jelenleg is hatályos szabályokat a járóbeteg-szakellátásokra történő kiterjesztés miatt pontosítani szükséges. A nyilvántartás az ÁNTSZ honlapján elérhető lesz.

Az 55. §-hoz

A § rendelkezik a régiók közötti kapacitás-átadásról. Eszerint a szomszédos régiókban működő RET-ek megállapodást köthetnek az Eftv. 2. számú mellékletében és a 3. számú mellékletében szereplő kapacitásaik terhére a régiók közötti kapacitásátadásról, amennyiben a régió határának mentén élők egészségügyi ellátása érdekében megvalósuló feladatátadáshoz szükséges. A megállapodásnak tartalmaznia kell, hogy az átadott kapacitások melyik intézményből melyik intézménybe kerülnek, és mely szakmacsoportban, azon belül mely szakmában kerülnek felhasználásra.

A megállapodást az egészségügyi államigazgatási szerv hagyja jóvá. A jóváhagyást csak akkor lehet megtagadni, ha a megállapodás nem felel meg az (5) bekezdésben meghatározott követelményeknek. A jóvá nem hagyott megállapodás érvénytelen.

Az 56. §-hoz

Szükséges az AB döntésének megfelelően módosított tartalommal az egészségügyi szolgáltató, illetve a fenntartója által kezdeményezhető kapacitás átcsoportosítási lehetőségek visszaállítása. A törvény szerint az egészségügyi szolgáltató a fenntartója egyetértésével a lekötött aktív fekvőbeteg-szakellátási kapacitásai legfeljebb 10 százalékának krónikus fekvőbeteg-szakellátási kapacitássá, egy napos ellátási, illetőleg járóbeteg-szakellátási kapacitássá történő átcsoportosítását kezdeményezheti. Kezdeményezheti továbbá a lekötött a krónikus fekvőbeteg-szakellátási kapacitásai 10 százalékának a krónikus szakmacsoportok közötti átcsoportosítását. Az egészségügyi szolgáltató a fenntartója egyetértésével kezdeményezheti a finanszírozási szerződése szerinti szakmái között - az ellátási forma megváltoztatása nélkül - az azokhoz tartozó kapacitásai külön jogszabály szerinti mértékben történő átcsoportosítását, azzal, hogy az egészségügyi szolgáltató rendelkezésére bocsátott kapacitásainak száma összességében nem változhat. A fenntartó kezdeményezheti a saját fenntartásában lévő szolgáltatói között kapacitás-átcsoportosítást, azzal, hogy ha az átcsoportosítás több régiót érint, az adott régiókra az Eftv. 2. számú mellékletében megállapított kapacitások száma nem változhat.

Az egészségügyi szolgáltató nem kezdeményezhet olyan kapacitásátcsoportosítást, amely az adott szolgáltató érvényes finanszírozási szerződésében szereplő szakma megszűnéséhez vezetne, vagy a létrehozandó állapot nem teljesítené a külön jogszabályban meghatározott működési feltételeket valamely szakma vonatkozásában.

A kapacitás-szerkezet módosítására irányuló kérelem évente két alkalommal nyújtható be

A kérelem tárgyában az egészségügyi államigazgatási szerv dönt, az egészségbiztosító véleményének kikérését követően. Az egészségügyi államigazgatási szerv a (8) bekezdésben megállapított esetekben nem engedélyezheti az átcsoportosítást.

Az 57-58. §-hoz

Tekintettel arra, hogy az AB döntés következtében új eljárási szabályok lépnek hatályba, szükséges az Eftv. hatályon kívül nem helyezett, de az eljárási kérdésekhez kapcsolódó rendelkezéseit is módosítani.

A módosítás egyértelművé teszi, hogy az egészségbiztosító mely szakellátások Egészségbiztosítási Alap terhére történő - külön jogszabály szerinti - finanszírozásáért felelős. A törvény meghatározza azt is, hogy az egészségbiztosító ezen finanszírozási kötelezettség teljesítése érdekében, mely egészségügyi szolgáltatókkal köteles finanszírozási szerződést kötni.

A módosítás szabályozza azt a kérdést is, hogy milyen eljárási szabályokat kell követni, ha az érvényes finanszírozási szerződéssel rendelkező egészségügyi szolgáltatónál a finanszírozási szerződés tárgyát képező egészségügyi szolgáltatás nyújtásának minősége nem éri el az érvényes finanszírozási eljárásrendben, illetve ennek hiányában a szakmai eljárásrendben meghatározott követelményeket.

Az 59. §-hoz

Az egészségügyi szolgáltatónak az Egészségbiztosítási Alap számára működési többletforrás-igényt eredményező fejlesztése nyomán létrejövő kapacitása tárgyában csak akkor köthető finanszírozási szerződés az adott kapacitásra, ha a fejlesztéssel az illetékes RET véleményének kikérését követően az egészségbiztosító és az egészségügyért felelős miniszter az államháztartásért felelős miniszterrel egyetértésben előzetesen egyetértett.

A módosítás célja annak egyértelművé tétele, hogy nem csak olyan szolgáltatóval lehet ez alapján új kapacitásra szerződést kötni, aki már egyébként rendelkezik finanszírozási szerződéssel, hanem azzal is, aki szerződés hiányában még nem jogosult az Egészségbiztosítási Alapot terhelő finanszírozásra.

A 60. §-hoz

A § az ellátási területtel, a kapacitások újraosztásával, átcsoportosításával kapcsolatos felhatalmazó rendelkezések pontosítását tartalmazza. Felhatalmazást kap a Kormány továbbá arra is, hogy rendeletben határozza meg azoknak a szakmáknak a körét, amelyekre az Eftv. szerinti fekvőbeteg-szakellátási kapacitásokra kiterjedően finanszírozási szerződést lehet kötni, valamint a váratlan helyzetre vonatkozó részletes szabályokat.

A 62. §-hoz és 64. §-hoz

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosítására az orvosszakértői, rehabilitációs, illetve szociális szakértői szerv egészségügyi adatkezelése jogalapjának megteremtése érdekében van szükség. A törvény meghatározza a jelzett szerv által kezelhető adatok körét és az adatkezelés célját.

A 63. §-hoz

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény kismértékű korrekciójára a pénztári rendszer átalakításának megváltozása, és ebből adódóan az adatkezelési szabályok visszaigazítása ad okot, így a jogszabály eredeti szövege kerül vissza a törvénybe.

A 65-66. §-hoz

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása szükséges az Eütv. személyi feltételrendszerét érintő módosításaira tekintettel annak érdekében, hogy ne éljen két párhuzamos törvényi feltételrendszer a jogrendszerben az egészségügyi tevékenységvégzés szakmai feltételrendszere vonatkozásában.

A 67-69. §-hoz

A törvény az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvényt módosítja az Fttv.-vel, illetve az azzal átültetett 2005/29/EK európai parlamenti és tanácsi irányelvvel való összhang megteremtése érdekében, továbbá az igazgatási szolgáltatási díjak meghatározására ad felhatalmazást.

A 70-71. §-hoz

Tekintettel arra, hogy az illetékekről szóló 1990. évi XCIII. törvény 67. §-ának (2) bekezdése nem tekinthető megfelelő felhatalmazásnak, a törvényben tételesen meg kell határozni, hogy milyen eljárásokkal összefüggésben lehetséges igazgatási szolgáltatási díjak megállapítása.

A 72. §-hoz

A törvény a gyógyszerészek esetében - nemzetközi példákra is figyelemmel - az egyetemi végzettséget igazoló doktori cím használatát biztosítja. Az orvos- és egészségtudományi képzést folytató egyetemeken (az egészségügyi felsőoktatási intézményekben) az általános orvosi és a gyógyszerészi képzés hasonlóan magas színvonalon, a curriculumok tekintetében adott esetben közös követelmények alapján történik. Indokolt ezért a hasonló képzést tanúsító oklevelek hasonló címhasználtra jogosító jellegének törvényi rögzítése, hozzásegítve ezzel a gyógyszerészeket a képesítésük alapján őket megillető társadalmi megbecsülés megfelelő növekedéséhez.

A gyógyszerészeknek a doktori cím használatára vonatkozó kezdeményezést valamennyi gyógyszerészképzéssel foglalkozó egyetem illetékes tanácsa továbbá a gyógyszerészi szakmai kollégiumok, a Magyar Gyógyszerész Kamara és az illetékes fórumok megtárgyalták, és a javaslatot támogatták. Ugyancsak támogatja a cím megadását a Magyar Tudományos Akadémia Orvosi Osztálya is.

Jelenleg Magyarországon - a művészeti jellegű képzéseket nem tekintve - összesen hat területen van ún. osztatlan képzés, ebből három az egészségügy területén. A hat osztatlan képzésből négy hivatásterületen a végzettek doktori címet szereznek (állatorvos, orvos, fogorvos és jogász). Indokoltnak tűnik, hogy az egészségügy területén a másik két osztatlan képzéshez hasonlóan a gyógyszerészi végzettség is tegye lehetővé a doktori cím használatát.

Szakmailag a kérelem teljesítését az is indokolja, hogy egyre jelentősebbé válik a gyógyszerészek által történő gondozás. A gyógyszerészi gondozás (pharmaceutical care) gondolata az 1990-es évek elején erősödött fel az International Pharmaceutical Federation (FIP) kezdeményezésére, hivatkozva a gyógyszertár és a gyógyszerész különleges szerepére a népegészségügy - amely a társadalmi közjavak egyike - helyzetének javításában. A gyógyszertárban a lakosság 5-6%-a fordul meg naponta, több mint az összes egészségügyi intézményben együttesen. A magasan képzett szakszemélyzet - bejelentés nélkül - bármikor elérhető, így ideális intézmény az egészségnevelési tanácsadásra, a rizikófaktorok ismeretében a betegség korai felismerésében és az időbeni orvoshoz irányításban.

Összességében a „gyógyszerészi gondozás” egy olyan betegellátási rendszer, amely folyamatosan nyomon követi a kezelés folyamatának rövid távú eredményeit, és a terápia hatékonyságának érdekében segít a korrekcióban. A fogalom multidiszciplináris együttműködést feltételez a csoport tagjai: beteg, családorvos és gyógyszerész között.

A képzési feltételek hasonlóságán túl a gyógyszerészeknek a prevencióban illetve a gyógyító folyamatban való aktív részvétele is alátámasztja a doktori cím megadásának indokoltságát.

-----STARTING---POINT---VEGE---

A 73-78. §-hoz

A törvény záró és átmeneti rendelkezései a hatálybalépésről, jogalkalmazók számára biztosítandó felkészülési időről szóló, és pontosító rendelkezéseket tartalmaznak.

Az irányított betegellátási rendszer megszűnik. Az irányított betegellátási rendszer indulásakor megfogalmazott célok csak részben teljesültek. Küldetését jelenleg nem tudja betölteni. Ezért szükséges ezen ellátás-szervezési forma jogi lezárása. A megszüntetés részletes szabályainak megalkotására a Kormány kap felhatalmazást.

Tudományos, népegészségügyi és egészségpolitikai szempontból egyes jogszerűen kezelt egészségügyi adatoknak rendkívüli jelentősége van mind a beteg, mind a közegészségügyi hatóság, mind pedig az egészségbiztosító tekintetében. A TAJ számtól megfosztott adatok már semmilyen epidemiológiai, ellátás-szervezési elemzésekre, betegút követésre nem alkalmasak. Ennek érdekében a záró rendelkezések között szükséges az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény kis terjedelmű módosítása is. Az egészségbiztosítónál kezelt adatok 10 évről 15 évre kiterjedő megőrzését több szempont indokolja. A beteg szempontjából azért lényeges, mert amennyiben a beteg az egészségügyi ellátásával, avagy üzleti biztosításával (mely érinti egészségügyi ellátását) kapcsolatosan pert indít, az OEP csupán akkor szerez tudomást erről, ha valamelyik fél megkeresi. Egy ilyen perben perdöntő lehet az első ellátás helye, ideje, az akkor megállapított diagnózis. Ha a beteg gyógyulása éveket vesz igénybe, majd néhány évig peren kívül egyezkedik, és ezt követően indít pert, az első ellátástól akár 15 év is elmúlhat az OEP első megkereséséig. A hatóság szempontjából is indokolt a hosszabbítás, ugyanis pl. egy büntetőügyben a hatóság több évre visszamenőleg is tudni akarja, hogy az adott személy állt-e gyógykezelés alatt és milyen diagnózissal. Az ilyen kérdésekre az OEP adatbázisa tud hitelt érdemlő választ adni. Tudományos szempontból figyelembe veendő, hogy az egészségi állapot alakulásával, bizonyos betegségek elterjedésével, nemzetközi összehasonlító statisztikák készítésével csak akkor lehet foglalkozni, ha megfelelő adatok állnak rendelkezésre.

Módosításra kerül az Ártörvény a gyógyászati segédeszközök hatósági árrésének eltörlése érdekében. A gyógyászati segédeszközök esetében ugyanis a kereskedelmi árrés meghatározásának nincs jó megoldása, tekintettel arra, hogy OEP támogatás nélkül is szabadon forgalmazható, vény nélkül is megvásárolható kereskedelmi termékekről, illetve az orvostechnikai eszközök széles köréről és rendkívül heterogén csoportról van szó.

A szociális törvényben hatályon kívül helyezésre kerül a közgyógyellátás jogcímen rendelhető eszközök rendeletben történő kihirdetésének kötelezettségét tartalmazó felhatalmazó rendelkezés, tekintettel arra, hogy a Gyftv. egyértelműen meghatározza a közgyógyellátásra felírható termékek körét (a referencia gyógyászati segédeszköz, valamint a vele azonos, illetve alacsonyabb közfinanszírozás alapjául elfogadott árú termék).

A törvény a jogharmonizációs ügyek intézésére vonatkozó előírásoknak megfelelően önálló jogharmonizációs hivatkozást tartalmaz.