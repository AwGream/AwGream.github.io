1994. évi XCIX. törvény indokolása

a Magyar Köztársaság és a Finn Köztársaság között a kereskedelem akadályainak kölcsönös megszüntetéséről szóló 1974. május 2-án aláírt megállapodás és az azt kihirdető, az 1982. évi 12. törvényerejű rendelettel módosított 1975. évi 5. törvényerejű rendelet, valamint a Magyar Köztársaság és a Finn Köztársaság közötti, a Harmonizált Rendszer 1-24. fejezetébe tartozó termékekre alkalmazandó elbánásról szóló Jegyzőkönyv és az azt kihirdető 1994. évi VIII. törvény hatályon kívül helyezéséről

INDOKOLÁS

A Magyar Köztársaság és az Európai Szabadkereskedelmi Társulás (a továbbiakban EFTA) tagállamai Genfben, 1993. március 29-én szabadkereskedelmi megállapodást és hozzá kapcsolódóan bilaterális mezőgazdasági megállapodásokat írtak alá. A tagállamok közül hárman - Ausztria, Finnország, Svédország - kiválnak az EFTA-ból (az EFTA-t létrehozó Stockholmi Konvenció felmondásával) és az Európai Unió (a továbbiakban EU) tagjai lesznek. Ezeknek az országoknak az EU-val kötött csatlakozási megállapodásai értelmében EU-tagságuk életbelépésének napjától fel kell mondaniuk minden, harmadik országgal kötött kereskedelmi egyezményüket és ezek helyébe az EU harmadik országokkal kötött, ilyen jellegű megállapodásai lépnek. Ez esetünkben a magyar-EFTA szabadkereskedelmi megállapodás és a hozzákapcsolódó bilaterális agrárkereskedelmi megállapodások hatályának megszűnését jelenti.

A Finnországgal 1974. május 2-án kötött - 1979. október 25-én és 1993. március 29-én módosított - kétoldalú szabadkereskedelmi megállapodás (ún. KEVSOS egyezmény) három hónapos felmondási időt ír elő. Ezt a megállapodást 1994. szeptemberében a finn fél, várható EU tagságára tekintettel, 1994. december 31-i hatállyal felmondta, fenntartva a visszavonás jogát a nemzetközi szerződésekről rendelkező Bécsi Konvenció 65., 67. és 68. cikkei alapján, az EU tagság meghiúsulása esetére. Tekintettel a csatlakozó EFTA-országok EU tagsága életbelépése időpontjának bizonytalanságára, valamint arra, hogy Magyarországnak feltétlen érdeke a kereskedelempolitikai kedvezmények egyensúlyának fenntartása az ipari és a mezőgazdasági megállapodás-rendszer egyidejű hatálya révén, a finn felmondást az ipari és a mezőgazdasági megállapodás-rendszer hatálya egyidejűségének a fenntartásával és a megszűnés időpontjának az EU csatlakozásukhoz való kötésével igazoljuk vissza.

Mindezeket figyelembe véve meg kell tennünk a szükséges lépéseket a Magyar Köztársaság és a Finn Köztársaság között a kereskedelem akadályainak kölcsönös megszüntetéséről szóló, 1974. május 2-án aláírt szabadkereskedelmi megállapodást kihirdető, az 1982. évi 12. törvényerejű rendelettel módosított, 1975. évi 5. törvényerejű rendelet és a Magyar Köztársaság és a Finn Köztársaság közötti, a Harmonizált Rendszer 1-24. fejezetébe tartozó termékekre alkalmazandó elbánásról szóló Jegyzőkönyvet kihirdető 1994. évi VIII. tv. hatályon kívül helyezésére.

Az EFTA tagállamok EU-hoz való csatlakozásának időpontja még ma sem teljesen biztos. Mindkét részről cél, hogy csatlakozásuk 1995. január 1-vel megtörténjen, de ennek előfeltétele az összes EU országban a ratifikációs eljárás befejezése kb. december 20-ig. Elképzelhető azonban csúszás, vagy valamilyen átmeneti, interim megoldás alkalmazásának szükségessége. Ugyanakkor Magyarország és az Európai Unió között sem zárultak még le a tárgyalások az Európai Megállapodás módosításáról, az EFTA tagállamok EU-hoz való csatlakozása miatt. E tárgyalások elhúzódása miatt az EU interim megoldást javasolt, amely szerint a csatlakozó országokkal kötött megállapodásainkban foglalt kedezményeket a két fél - egymással egyeztetett módon - 1995. január 1-jétől 1995. június 30-ig, azaz egy fél évig autonóm módon fogja bevezetni és alkalmazni.

A fent említett jogszabály hatályon kívül helyezése Finnország Stockholmi Konvencióból való kilépésének függvénye. Finnország csak akkor lép ki a Stockholmi Konvencióból, amikor EU tagsága bizonyossá válik, a Konvenció felmondásának időpontjában azonban a fenti jogszabály hatályon kívül helyezése azonnal esedékessé válik. Tekintettel erre szükséges, hogy az Országgyűlés felhatalmazza a Kormányt, hogy Finnország EU-hoz való csatlakozása időpontjának ismertté válását követően azonnal törvénnyel hirdesse ki az 1982. évi 12. törvényerejű rendelettel módosított, 1975. évi 5. törvényerejű rendelet és az 1994. évi VIII. tv. hatályon kívül helyezését.