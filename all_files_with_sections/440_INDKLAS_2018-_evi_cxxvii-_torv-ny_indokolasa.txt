2018. évi CXXVII. törvény indokolása

az államháztartásról szóló 2011. évi CXCV. törvény és egyéb törvények módosításáról

-----STARTING---POINT---ALTALANOS--- 

A törvény a deregulációs célkitűzésekkel összhangban az államháztartási szabályozási rendszerre vonatkozó jogszabályi környezet egyszerűsítése, átláthatóbbá tétele érdekében szükséges módosításokat hajtja végre, emellett további kapcsolódó törvényeket is módosít.

-----STARTING---POINT---RESZLETES---

Az 1. §-hoz

A társasági adóról és az osztalékadóról szóló törvény szerint a 2004-2014. adóévekben keletkezett elhatárolt veszteségek leírására legkésőbb a 2025. december 31. napját magában foglaló adóévben van lehetőség. A törvény Magyarország versenyképességének javítása érdekében azt rendeli, hogy 2030-ig legyen lehetőség 2004-2014. adóévekben keletkezett elhatárolt veszteségek felhasználására.

A 2015. adóévet megelőzően keletkezett veszteségek 2025-ig tartó felhasználhatósági időkerete 2030-ra bővül. Ezekre a veszteségekre nem vonatkozik az 5 adóéves korlát és az átszervezésekhez kötődő felhasználás bevétel-arányosságára vonatkozó korlát. Az időkeret szélesítése erősítheti hazánk versenyképességét és kedvezően hathat hazánk megítélésére a jövőbeni beruházások szempontjából.

A 2. §-hoz

A törvény évi 250 millió forintról évi 500 millió forintra emeli azt a bevételi határt, amelynek eléréséig az országos sportági szakszövetség, országos sportági szövetség első osztályú versenyrendszerében induló sportszervezet hivatásos sportolója választhatja az egyszerűsített közteherviselési hozzájárulás szerinti közteherviselést.

A 3. §-hoz

A módosítás révén lehetővé válik az önkormányzati kezesség, illetve garanciavállalás a 100%-ban önkormányzati tulajdonú gazdasági társaságok adósságának kiváltásához akkor is, ha a társaság sem a meglévő, sem az új adósság visszafizetését nem tudja biztosítani, azonban az új adósság jobb kondíciókat tartalmaz a meglévőnél. Ilyen esetekben a társaságot tulajdonló önkormányzat viseli az adósság terheit, saját döntése alapján.

A 4. §-hoz

A deregulációs módosítás célja a közigazgatási apparátus, a döntéshozó fórumok és a Kormány tehermentesítése, ennek révén az adósságot keletkeztető ügyletekről való előzetes adatszolgáltatásról a belügyminiszter és a pénzügyminiszter kap tájékoztatást a Kormánynak készítendő jelentés helyett.

Az 5. §-hoz

Az államháztartásért felelős miniszter hozzájárulása a költségvetési szervek alapító okiratainak kisebb volumenű, technikai jellegű, avagy a szervre irányadó jogszabályok változásából eredő módosítása esetén indokolatlan és többletterhet eredményez. Az egyetértés fenntartását az államháztartási szabályozáshoz szorosan kapcsolódó, esetleges költségvetési kihatásokkal rendelkező módosítási okok esetében indokolt a továbbiakban fenntartani. A módosítás továbbá a középirányító szervezet alárendeltségében lévő költségvetési szervek közötti előirányzat- átcsoportosítási jogkör delegálását teszi lehetővé a fejezetet irányító szerv hatásköréből a középirányító szervezetre a fejezetet irányító szerv egyidejű tájékoztatása mellett.

A 6. §-hoz

A módosítás a Kormány irányítása alá tartozó fejezetek közötti előirányzat-átcsoportosítások esetében az államháztartásért felelős miniszter előzetes egyetértése helyett tájékoztatási kötelezettség előírásáról rendelkezik. A gyakorlati tapasztalatok alapján az esetek többségében a megállapodás aláírását a fejezetek közötti előirányzat-átcsoportosítások esetében gyakorta félreértést okozott annak eldöntése, hogy az átcsoportosítás végrehajtását kell-e megelőznie a jóváhagyásnak. A módosítás a bürokrácia csökkentési célkitűzésekhez is hozzájárul a hivatali út rövidítése által.

A 7-8. §-hoz

A törvény alapján a támogató szervezet a Kormány egyedi határozatában a főszabályként a folyósítás évét követő év végéig felhasználandó költségvetési támogatás határidejét legfeljebb egy alkalommal, legfeljebb egy évvel meghosszabbíthatja. A fejlesztési célú támogatások felhasználása több esetben a közbeszerzési eljárások elhúzódása és az építőipari kapacitások szűkössége miatt késedelmet szenved, így indokolt lehetőséget biztosítani a felhasználási határidő meghosszabbítására. A módosítás a törvény hatálybalépését megelőzően meghozott támogatási döntések esetében is lehetővé teszi a támogató számára a felhasználási határidő meghosszabbítását.

A 9. §-hoz

Az elkülönített állami pénzalapoknál a jövőben nem lesz szükség fejezeti kezelésű előirányzatok kezeléséről és felhasználásáról szóló rendelet elkészítésére, tekintettel arra, hogy végrehajtási rendeletek tartalmazzák az adott támogatási eszköz részletszabályait, ebből következően ez a plusz rendelet új szabályokat nem határoz meg, „csak” a fő elemeket táblázatos formában foglalja össze.

A módosítás továbbá lehetővé teszi, hogy a polgárőr szervezet (polgárőr egyesület, területi és országos polgárőr szövetség) is bekerülhessen az Áht. 48/B. § (1) bekezdés e) pontja szerinti kivételi körbe.

-----STARTING---POINT---VEGE---

A 10. §-hoz

A hatálybelépésre vonatkozó rendelkezéseket tartalmazza.