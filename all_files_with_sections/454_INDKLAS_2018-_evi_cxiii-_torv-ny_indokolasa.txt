2018. évi CXIII. törvény indokolása

egyes választásokkal kapcsolatos törvények módosításáról

-----STARTING---POINT---ALTALANOS--- 

Jelen törvény elsődleges célja, hogy az 1976. szeptember 20-i 76/787/ESZAK, EGK, Euratom tanácsi határozathoz csatolt, az Európai Parlament tagjainak közvetlen és általános választójog alapján történő választásáról szóló okmány módosításáról szóló, 2018. július 13-i (EU, Euratom) 2018/994 tanácsi határozatra (a továbbiakban: Határozat) figyelemmel megteremtse az uniós lakóhellyel nem rendelkező magyar állampolgárok számára az aktív választójog gyakorlásának lehetőségét az Európai Parlament tagjainak választásán. A törvény tartalmazza továbbá a választási eljárásról szóló 2013. évi XXXVI. törvény (a továbbiakban: Ve.) és a népszavazás kezdeményezéséről, az európai polgári kezdeményezésről, valamint a népszavazási eljárásról szóló 2013. évi CCXXXVIII. törvény (a továbbiakban: Nsztv.) tekintetében a szükséges módosításokat, illetve egyéb technikai jellegű pontosításokat.

-----STARTING---POINT---RESZLETES---

Az 1. §-hoz

2018. július 16-án az Európai Unió Hivatalos Lapjában kihirdetésre került az Európai Unió Tanácsának 2018/994. számú határozata (2018. július 13.), amely módosította az Európai Parlament tagjainak közvetlen és általános választójog alapján történő választásáról szóló Választási Okmányt. A Határozat arra ösztönzi a tagállamokat, hogy az uniós lakóhellyel nem rendelkező állampolgáraik számára is teremtsék meg annak lehetőségét, hogy az Európai Parlament Tagjainak választásán részt vehessenek: „A tagállamok a nemzeti választási eljárásaikkal összhangban meghozhatják az ahhoz szükséges intézkedéseket, hogy a harmadik országban lakóhellyel rendelkező állampolgáraik is szavazhassanak az európai parlamenti választásokon”.

A jelenleg hatályos magyar szabályozás az uniós lakóhellyel nem rendelkező állampolgárok szavazati jogát nem biztosítja. A hatályos hazai szabályozás szerint az Európai Parlament tagjainak magyarországi választásán az választó és választható, aki Magyarországon lakóhellyel rendelkezik.

A törvény a fentiekkel összhangban biztosítja a szavazás jogát a harmadik országban élő magyar állampolgárok, valamint - az általános választójog elvének megfelelően - a Magyarországon élő, de lakóhellyel nem rendelkező magyar állampolgárok számára is.

A jelöltként indulás joga továbbra is csak a Magyarországon élő magyar és uniós állampolgárokat illeti meg.

A 2. §-hoz

Pontosítja az Európai Parlament tagjainak választásáról szóló 2003. évi CXIII. törvény jogharmonizációs záradékát a Határozatnak megfelelően.

A 3. és 12. §-hoz

A központi útiokmány-nyilvántartás a választópolgár lakóhelyének címét nem tartalmazza, így a lakcímadat azon külföldön élő magyar állampolgárok esetében, akik nem szerepelnek a polgárok személyi adatait és lakcímét tartalmazó nyilvántartásban (jelenleg a regisztráltak között mintegy 3000 fő), csak a nyilatkozatuk alapján kerülhet be a központi névjegyzékbe. Ugyanakkor a törvény szerint a lakcím a névjegyzékbe vételi kérelemnek továbbra sem kötelező eleme, így annak meg nem adása nem elutasítási ok: azaz az érintett - a polgárok személyi adatait és lakcímét tartalmazó nyilvántartásban nem szereplő - választópolgár ennek hiányában is regisztrálhat és részt vehet az országgyűlési választásokon és az országos népszavazásokon, az EP választáson azonban csak akkor, ha megadja a külföldi lakcímét.

A 4. §-hoz

Az aktív választójog immanens részét képezi az ajánlás joga is. Így az EP-választásokon a törvény biztosítja az ajánlás lehetőségét a harmadik országban élő magyar választópolgárok számára is. Figyelembe véve a külhoni választópolgárokkal kapcsolatos sajátosságokat, a törvény az ajánlások érvényessége tekintetében ahhoz hasonló könnyítéseket állapít meg, mint a névjegyzékkel kapcsolatos kérelmek esetében.

Az 5. §-hoz

A Kúria a 2014-es választások során több eseti döntésében kimondta, hogy nem minősíthető kampánytevékenységnek a választási kampány időszaka alatt állami, kormányzati vagy önkormányzati alaptevékenység végzése. Tehát mindazon feladatok ellátása, amelyek az adott szerv feladatkörébe tartoznak. Ennek a bírói gyakorlatnak szükséges a Ve.-ben való megjelenítése.

A 6. §-hoz

A gyülekezési jogról szóló új, 2018. évi LV. törvény a korábbi szabályozással szemben nem vonja ki a hatálya alól a választási gyűléseket. A törvény alapján a Ve. - az új közjogi környezetnek megfelelően - csak többletrendelkezéseket állapít meg a gyülekezési törvény szabályaihoz képest. A gyülekezési jog megsértésével kapcsolatban a gyülekezési törvényben biztosított jogorvoslati eljárás és fórumrendszer áll rendelkezésre, választási jogorvoslat csak a Ve. rendelkezéseinek vagy alapelveinek megsértésére alapozva vehető igénybe.

A 7-8. §-hoz

A választópolgárok megfelelő tájékoztatása érdekében a törvény szerint a választási eljárás folyamán a jelöltek és a jelölő szervezetek végig ugyanazon néven jelennek meg (az ajánlóíven, a szavazólapon és a jegyzőkönyvben egyaránt).

Így ha a jelölt neve a választási eljárás közben megváltozik (névváltoztatás, házassági név felvétele stb.), a változás a választási eljárást nem érinti, az előző nevén szerepel továbbra is a szavazólapokon és a jegyzőkönyvekben. Ugyanezen elv irányadó az ugyanazon választáson egyéni jelöltként és listán is induló jelöltekre is.

A névváltozás a jelölő szervezet jogállását sem érinti, ugyanakkor az első olyan ajánlóív kiadását követően, amelyen a jelölő szervezet neve megjelenik, az esetleges névváltozást nem lehet átvezetni, a jelölő szervezet a korábbi nevén szerepel a választási eljárás befejezéséig.

A 9. §-hoz

A Ve. hatályos rendelkezése az országgyűlési és az EP választáson, valamint az országos népszavazáson lehetővé teszi, hogy ha a választópolgár átjelentkezési kérelem benyújtása nélkül igényel mozgóurnát olyan helyre, ahova át kellett volna előzőleg jelentkeznie, akkor a mozgóurna iránti kérelmét egyben átjelentkezési kérelemnek is kell tekinteni. A törvény - a soron következő általános önkormányzati választásoktól kezdve - a helyi önkormányzati képviselők és polgármesterek választásán, valamint a nemzetiségi önkormányzati képviselők választásán is biztosítja ezt a lehetőséget.

A 10. §-hoz

A Ve. általános része [137. § (1) bek.] a jelölt joghatályos lemondására rendelkezésre álló határidőt a szavazást legkorábban kezdő amerikai kontinensen létesített külképviseleten történő szavazás 269. § (2) bekezdése szerinti kezdő időpontjában állapítja meg. A helyi önkormányzati képviselők és polgármesterek választásán, valamint a nemzetiségi önkormányzati képviselők választásán nincs külképviseleti szavazás, így e választások tekintetében speciális határidő megállapítására van szükség.

A 11. §-hoz

A harmadik országban élő választópolgárok (valamint a Magyarországon élő, lakcím nélküli választópolgárok) szavazása - az országgyűlési választásokhoz és az országos népszavazáshoz hasonlóan - a törvény szerint levél útján történik. Ezért a levélben szavazás szabályait az EP választásokon is alkalmazni kell.

A 13. §-hoz

Azon választópolgárok, akik nem rendelkeznek személyi azonosítóval, az útlevelük számát és a születési idejüket tüntethetik fel az ajánlóíven. A törvény ugyanezen lehetőséget (a személyi azonosító helyett az útlevél, a személyi igazolvány vagy a jogosítvány számának és a születési időnek a feltüntetése) valamennyi külhoni választópolgár számára biztosítja.

A 14. §-hoz

A többes szavazás kizárása érdekében (az országgyűlési választásokon alkalmazott eljáráshoz hasonlóan) a törvény előírja, hogy aki hozzájuthatott a levélben szavazás lehetőségéhez, az - magyarországi lakcímnek a levélszavazatok ellenőrzésének megkezdését követő létesítése esetén - személyesen már nem szavazhat.

A 15. §-hoz

A levélben szavazás bevezetésére tekintettel a választás eredményének megállapítása során a levélben szavazás eredményét rögzítő jegyzőkönyvet is figyelembe kell venni.

A 16. §-hoz

Pontosítja a Ve. jogharmonizációs záradékát a Határozatnak megfelelően.

A 17. §-hoz

A törvény szerint a központi névjegyzéknek a külföldön élő választópolgárok tekintetében is része a lakóhely, így válik lehetővé, hogy csak az Európai Unió területén kívül élő választópolgárok kerüljenek fel a levélben szavazók névjegyzékébe az EP-választáson.

A 18-19. §-hoz

A Ve.-n belüli koherencia-zavarokat szünteti meg, szövegcserés módosításokkal és hatályukat vesztő rendelkezésekkel.

A 20. §-hoz

Az országos népszavazás kezdeményezése során az aláírásgyűjtő ívet nem a szervező, hanem a Nemzeti Választási Iroda készíti el, így annak vizsgálata a kérdés hitelesítésekor nem értelmezhető.

A 21. §-hoz

Az EP-választás ajánlási szabályaival összhangban állapítja meg az aláírásgyűjtő íven feltüntetendő adatok körét.

A 22. §-hoz

A rendelkezés pontosítja, hogy a helyi népszavazás kezdeményezéséhez szükséges választópolgárok számát mely adatok alapján kell megállapítani.

A 23. §-hoz

Az információs önrendelkezési jogról és az információszabadságról szóló 2011. évi CXII. törvény 2018. évi módosítása megszüntette az adatvédelmi nyilvántartást. A törvény ezt a változást vezeti át a törvény szövegén.

A 24. és a 28. §-hoz

A hatályos szabályozás szerint nem lehet egyértelműen megállapítani, hogy helyi népszavazás esetén kik rendelkeznek a kezdeményezés és a szavazás jogával. A törvény a helyi közügyek eldöntésében való részvételt mindazok számára biztosítja, akik a helyi önkormányzati választáson részvételre jogosultak lehetnek: a helyi népszavazással érintett területen bejelentett lakóhely, valamint - a kérdés hitelesítését, illetőleg a népszavazás kitűzését megelőző 30. napig létesített - tartózkodási hely is megalapozza a választójogosultságot.

A 25. §-hoz

A hatályos Nsztv. nem tartalmaz szabályozást a köztársasági elnök, illetve a Kormány választási kampányban való részvételére és bizottsági delegálási lehetőségére vonatkozóan abban az esetben, ha a népszavazást a köztársasági elnök, illetve a Kormány kezdeményezte. A törvény e joghézagot megszüntetve rögzíti, hogy az általa kezdeményezett népszavazás kitűzését követően a köztársasági elnököt, illetve a Kormányt ugyanazon jogosítványok illetik meg e tekintetben, mint a választópolgári kezdeményezés alapján kitűzött népszavazás során a szervezőket

A 26. §-hoz

A törvény egyértelműsíti az országos népszavazási kampányidőszakban közzétett politikai reklámokra vonatkozó részletszabályokat, a hatályos utalószabály alkalmazása helyett tételesen rögzítve azokat.

A 27. §-hoz

A törvény a választásokhoz hasonlóan állapítja meg a külképviseleti szavazás során leadott szavazatot tartalmazó boríték le nem zárásához fűződő jogkövetkezményt.

A 29-30. §-hoz

A törvény az Nsztv.-n belüli, valamint az Nsztv. és a Ve. közötti koherencia-zavarokat szünteti meg szövegcserés módosításokkal és hatályon kívül helyező rendelkezésekkel.

-----STARTING---POINT---VEGE---

A 31. §-hoz

Hatályba léptető rendelkezéseket tartalmaz.

A 32. §-hoz

Sarkalatossági záradék.

A 33. §-hoz

Jogharmonizációs záradék.