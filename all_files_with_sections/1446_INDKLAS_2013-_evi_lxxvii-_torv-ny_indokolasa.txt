2013. évi LXXVII. törvény indokolása

a felnőttképzésről

-----STARTING---POINT---ALTALANOS--- 

A felnőttképzés az iskolarendszeren kívüli képzést jelenti, mely szolgáltatásként, piaci alapon valósul meg. Ez egyaránt helytálló az állam által fenntartott felnőttképzési intézményekre és minden állami (önkormányzati) vagy egyházi fenntartású alap-, közép- vagy felsőfokú tanintézetre vagy művelődési intézményre is, amennyiben nem tanulói vagy hallgatói jogviszonyban szerveznek képzést. A felnőttképzésről szóló 2001. évi CI. törvény (a továbbiakban: Fktv.) keretjelleggel, más oktatásra vonatkozó jogszabályi előírásokkal együttesen szabályozza a felnőttképzés területét, kiterjed a civil szervezetek - igen sokszínű - képzési tevékenységére is. Ezek az intézmények, szervezetek csak bejelentés után, az Fktv. által meghatározott képzési program alapján, felnőttképzési szerződéskötési és adatszolgáltatási kötelezettség mellett folytathatnak felnőttképzési tevékenységet. Az előírások betartását a felnőttképzési intézmények nyilvántartását végző szerv - az állami foglalkoztatási szerv - ellenőrizheti.

A felnőttképzési akkreditációs rendszer azért jött létre, hogy biztosítsa az intézményeknél a minőségi képzést. Az intézményi, illetve a program-akkreditációs tanúsítvány kérelmezése önkéntes azzal a megkötéssel, hogy állami és uniós forrásokból támogatott képzést kizárólag intézményi akkreditációval rendelkező intézmény szervezhet. Az akkreditáció megadásáról, illetőleg visszavonásáról - közigazgatási hatósági eljárás keretében - független szakmai testület, a Felnőttképzési Akkreditáló Testület (a továbbiakban: FAT) dönt.

A felnőttképzési támogatási rendszer sokcsatornás. Ez azt jelenti, hogy sokféle intézmény, szervezet, sokféle támogatási cél megjelölésével nyújthat képzési támogatást - általában közvetlenül a képzés szervezőjének, esetleg megrendelőjének vagy a képzésben résztvevőnek. Hazai jogszabály a felnőttképzési támogatások koordinációját, eredményességük, hatékonyságuk teljes körű mérését nem írja elő.

A rendszer működésének legfontosabb tapasztalata és egyben problémája, hogy sem a piaci mechanizmusok, sem a jogi szabályozás (az akkreditáció), sem a résztvevő (különösen a támogatott felnőtt), de a vizsgarendszer sem kényszeríti ki a minőségi képzést még a támogatott tanfolyamok esetében sem. Ennek „eredményeképpen” bizonytalanná válhat a felnőttképzési rendszerben megszerzett bizonyítvány mögötti tudás, annak hasznosítását illetően is. Ennek okai az alábbiakban foglalhatók össze.

A képzők piaci versenye nem kényszeríti ki a képzés minőségét, mert a felnőttképzést folytató intézmények között ezen a területen folyik legkevésbé verseny. Közöttük inkább van árverseny, „óraszámverseny”, résztvevőkért folyó verseny, semmint minőségi verseny, mert a munkaerő-piac, de még a képzésben részt vett munkavállaló sem ad visszajelzést e területről számukra. (Ez alól kivételt egyedül a vállalatok által támogatott képzések jelentenek.) A képző intézmények működésének minőségéről sokat elárul az akkreditált intézményeknél az utóbbi időben lefolytatott intézményi ellenőrzések eredménye. A 163 ellenőrzött intézményből mindössze 41 (25%) teljesítette maradéktalanul a feltételeket. Ugyanakkor az akkreditáció visszavonására került sor 79 intézmény (48,5%), vagyis az ellenőrzött intézményeknek majdnem a fele (!) esetében. Ez - mivel korábban minősítéssel rendelkező képzők voltak - nagyon rossz arány.

A képzésben résztvevő célja - sokszor éppen a támogatott tanfolyamok esetében - a „papír” megszerzése. Ezért csak a sikeres vizsgában és nem a valós tudás elérésében érdekelt.

Ugyanakkor a tapasztalatok azt mutatják, hogy a képzőtől „független”, vagyis nem a képző szervezésében megvalósuló vizsgáztatás sem hat vissza a képzés minőségére. Ezt leginkább a nyelvoktatás bizonyítja, ahol már régóta a képző intézményektől független vizsgarendszer működik, miközben a nyelvi „vizsgahatékonyság” alacsony szintje mit sem változott az idők folyamán.

Fenti okok miatt a felnőttképzés minősége emelésének kulcsa kizárólag a képző intézmények működésében, színvonalas oktató munkájában rejlik. E célt szolgálná a felnőttképzési akkreditáció rendszere, amely azonban egyáltalán nem váltotta be a hozzá fűzött reményeket. Az akkreditáció önmagában nem más, mint egy ígérvény arra vonatkozóan, hogy az intézmény működését és képzéseit magasabb minőségi elvárásoknak megfelelően fogja folytatni. Ez az ígérvény azonban döntő mértékben „papírok gyártásával” is teljesíthető, és a rendszerben nincs olyan kényszerítő vagy ösztönző mechanizmus, mely a tartalmi minőségi működésre, működtetésre késztetné az intézményeket. Ennek alapvető oka a szabályozás hiányossága. A jogszabályokban meghatározott intézmény-akkreditációs követelményrendszer - néhány kivételtől eltekintve - túl általános, nem differenciált, nem felel meg a képzések jellegének, feltételrendszerének, nem a tartalmi működéshez kötött, nem mérhető és ezért nehezen értékelhető elvárásokat állít a képző intézmények elé.

A felnőttképzési programok akkreditációjára vonatkozó szabályozás lehetővé teszi, hogy a felnőttképzést folytató intézmények azonos elnevezésű, de akár lényegesen különböző tartalmú vagy eltérő képesítést adó képzési programokra szerezzenek akkreditációt. Ezért - a képző intézmények által nyújtott tájékoztatás nélkül - igen nehéz eligazodni az akkreditált képzési programok között, melyek száma megközelíti a 7500-at. Ez különösen a szakmai képzések tekintetében jelent problémát.

A FAT mint testület ugyanakkor jelenlegi funkciójában és összetételében nem felel meg azoknak a kritériumoknak, amelyeket a jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 21.) Korm. határozat (a továbbiakban: kormányhatározat) tartalmaz. E kormányhatározat megnevezi azokat a testülettípusokat és az általuk ellátható főbb funkciókat, amelyeket az állami szervek tevékenységük segítése érdekében létrehozhatnak. A FAT hatósági döntéseket hoz, és ilyen jellegű jogköröket gyakorol akkor, amikor megadja, ellenőrzi, megvonja az akkreditációt. Ezzel szemben a közigazgatásban általában - néhány kivételtől eltekintve -, hatósági jogköröket erre felhatalmazott állami szervek, és nem - összetételükben is társadalmi jellegű - testületek gyakorolhatnak. A kormányhatározat külön kitér arra is, hogy a jogszabállyal vagy szervezetszabályozó eszközzel létrehozott testületeknek csak kivételes esetekben legyen állami vezető vagy tisztviselő a tagja. A FAT-nak a jelenlegi törvényi szabályozás szerint tagja a Nemzetgazdasági Minisztérium képviselője. A kormányhatározat rendelkezik arról is, hogy a testületi tagság csak kivételes esetben járjon díjazással, állami vezető, köztisztviselő részvételéért pedig semmiféle díjazásban ne részesüljön.

Összefoglalva a fentieket, az akkreditáció nem szolgálja megfelelően a létrehozásának célját, viszont igen komoly adminisztrációs terhet, valamint akadályt jelent a felnőttképzést folytató intézmények számára, mert lassítja a képzési igények kielégítésére történő rugalmas reagálás folyamatát. Ugyanakkor a piaci viszonyok között működő képző intézmények sok vonatkozásban ellenérdekeltek a minőségi képzésben, a minőségi előírások tényleges betartásában. Ezért olyan szabályozás megalkotására van szükség, amely hatékony ellenőrzéssel, megfelelő szankcionálással és a képzések eredményeinek nyilvánosságával képes kikényszeríteni az intézmények jogkövető magatartását, a képzések minőségének biztosítását.

Miközben a törvényi szabályozásnak a gyakorlatban egyik legalapvetőbb célját nem sikerült elérnie, a felnőttképzés más területein is okozott gondokat. A tapasztalatok szerint a szabályozás túlságosan merevnek bizonyult a felnőttképzés munkaerő-piaccal kevésbé szorosan összefüggő területein, elsősorban a művelődési és a civil szférában megvalósuló képzések esetében. Részben hasonló probléma jelenik meg az úgynevezett hatósági képzéseknél, amelyek tartalmát, a képzésben való részvétel feltételeit, szervezésüket részletes, speciális ágazati jogszabályok határozzák meg, és ezért nem szükséges, hogy a felnőttképzési törvény előírásai kötelezően kiterjedjenek rájuk.

Az Fktv. keretjellegéből fakad, hogy a felnőttképzést más törvények és jogszabályok is meghatározzák. A munkaerő-piac szempontjából a felnőttképzés szakképzéssel, így a szakképzésről szóló törvénnyel és a hozzá kapcsolódó jogszabályokkal való kapcsolata a legfontosabb. Ezek közül kiemelendő az államilag elismert szakképesítések rendszere, az Országos Képzési Jegyzékbe (a továbbiakban: OKJ) foglalt szakképesítések. A felnőttképzésben megvalósuló szakképzéssel és egyben annak minőségével kapcsolatban sokszor megfogalmazódó kritika, hogy a felnőttképzésben nincs meghatározott óraszáma az OKJ szerinti vizsgára felkészítő képzéseknek. Ennek eredménye, hogy a tényleges képzési óraszámok nemcsak az iskolai rendszer OKJ szerinti képzéseitől, hanem a felnőttképzés rendszerén belül is nagymértékben eltérnek ugyanazon szakképesítés megszerzését célzó tanfolyamok esetében is. Ez már-már tarthatatlan helyzetet eredményez, hiszen ilyen mértékű eltérést nem lehet a képzésben résztvevők heterogén célcsoportjaival, eltérő előképzettségével, illetve az oktatási módszerek különbözőségével indokolni.

A felnőttképzés szabályozásának további hiányossága, hogy nem hangolja össze a támogatási rendszer intézményeinek tevékenységét, nem biztosít rálátást a támogatási rendszer egészére, annak eredményességére, hatékonyságára. Ugyanakkor az intézmények támogatási tevékenységének teljes mértékű összehangolása nem is lehetséges. A sokcsatornás rendszer egyes szereplőinek ugyanis meg kell hagyni a döntési szabadságát a képzések támogatásában. Az uniós forrásból származó, képzésre fordítható anyagi eszközök elosztásánál is csak részben lehet rövidebb időszakra vonatkozó (pl. éves szintű) összehangolást végezni az uniós forrású pályázati rendszer sajátosságai miatt. Az egyéb forrásból származó állami (önkormányzati) pénzeszközök felhasználását azonban törvényi szintű szabályozással lehet az eddigieknél jobban koordinálni. Ezen kívül meg lehet teremteni egy olyan információs rendszert, amely képes minden állami (önkormányzati) és uniós forrásból származó képzési támogatás eredményességének és részben munkaerő-piaci hasznosulásának bemutatására.

A törvény a felnőttképzési rendszer megújításának céljai alapján született. E célok az alábbiak:

A szabályozás egyértelműen a támogatott, a munkaerőpiac igényeinek kielégítését megvalósító képzésekre koncentráljon, maximálisan figyelembe véve a gazdaság igényeit. Ezért a törvény szerinti szabályozásban jelentős szerepet tölt be a gazdaság igényeivel kapcsolatban megfelelő információkkal és rálátással rendelkező Magyar Kereskedelmi és Iparkamara (a továbbiakban: kamara), és a Magyar Agrár-, Élelmiszergazdasági és Vidékfejlesztési Kamara (a továbbiakban: agrárkamara).

A szabályozás legyen átláthatóbb, hatékonyabban ellenőrizhető.

Biztosítsa, hogy a támogatott felnőttképzésből minőségi tudással kerüljenek ki a résztvevők, a megszerzett bizonyítvány egyenszilárdságú legyen az iskolarendszerben szerzett szakképesítéssel.

A támogatott képzési rendszer jobban igazodjon a munkaerő-piac strukturális és tartalmi elvárásaihoz.

Növekedjen a támogatott képzések munkaerő-piaci eredményessége, a felnőttképzésben (szak)képzettséget szerzettek elhelyezkedési aránya.

Figyelemmel a felnőttképzési rendszer működésének eddigi tapasztalataira, a rendszer megújításának fő céljaira, a felnőttképzés új szabályozásának törvényben megjelenő elemei az alábbiak.

A törvény kizárólag olyan képzések szabályozására irányul (a továbbiakban: szabályozott képzések), amelyekben az állam kiemelt felelősséget visel. Ezek az OKJ szerinti szakképesítések megszerzésére felkészítő, valamint a nyelvi képzések, illetve azok a tanfolyamok, amelyekhez államháztartási (önkormányzati) vagy uniós forrásból a résztvevő támogatást kap. Az államnak tehát e képzésekért, ezek minőségéért kell és lehet felelősséget vállalnia, és ezért a szabályozásnak is e képzésekre, illetve az ilyen képzéseket folytató képzőkre kell vonatkoznia. A törvény hatálya alá nem tartozó képzésekre a fogyasztóvédelem általános szabályait kell alkalmazni.

A felnőttképzés támogatásának összehangolása érdekében a törvény hatálya a támogató szervezetekre is kiterjed.

A felnőttképzésben szabályozott képzések képzési körökre osztása megteremti annak lehetőségét, hogy a szabályozás jobban igazodjon a képzések speciális szakmai jellegéhez, egyben hozzájárul a képző intézmények profiljának tisztításához, és biztosabb alapokra helyezi az intézmények ellenőrzését. A támogatott egyéb szakmai képzések, valamint a nyelvi képzések körében létrejövő felnőttképzési szakmai, valamint nyelvi programok nyilvántartása átláthatóbbá teszi ezeket a képzéseket, ami a megrendelők érdekeit szolgálja, egyben hozzájárul a felnőttképzés rendezettebbé, szakmailag is irányítottabbá tételéhez. A támogatott egyéb szakmai képzésekre vonatkozó felnőttképzési programkövetelmények nyilvántartását a kamara - az agrárkamara bevonásával - vezeti, és gyakorolja az ezzel kapcsolatos jogosítványokat, mellyel biztosítható, hogy e képzések képzési programjának a szakmai tartalma is a gazdaság igényeit tükrözze. E célhoz kapcsolódik az a szabályozási rendelkezés, mellyel bárki számára lehetőség nyílik kidolgozott programkövetelményre vonatkozó javaslat benyújtására, hiszen erre csak olyan intézmények, szervezetek fognak vállalkozni, amelyek érdekeltek az adott képzések megvalósulásában.

Mindezzel egyértelművé válik az állami felelősségvállalás módja, és megteremtődik annak alapja, hogy átláthatóbbá, ellenőrizhetőbbé váljon a képzési rendszer. Az új szabályozás a szakmai képzésekkel összefüggő kérdésekben lényeges jogkörökkel, bizonyos esetekben kizárólagos döntési kompetenciákkal ruházza fel a kamarát, amely így a felnőttképzésben megfelelő módon tudja érvényesíteni a gazdaság érdekeit.

Az új engedélyezési rendszer felváltja az eddigi bonyolult, túlzott adminisztrációt eredményező, ugyanakkor a képzés minősége emelésének célját el nem érő felnőttképzési akkreditációt. Az engedélyezési rendszerben kevesebb adminisztrációval terhelt az eljárás, az engedélyt nem kell időszakonként megújítani, mivel az határozatlan időre szól. A szükséges hatósági döntéseket az erre felhatalmazással és hozzáértéssel rendelkező szervezet hozza, megfelelően felkészült és felelős szakértők javaslata alapján. Az intézmények működésének törvényességi és szakmai ellenőrzése koncentráltabbá, egyben rendszeresebbé válik, amelyet az e feladatra megfelelően felkészült személyek végeznek. Így a törvény e vonatkozásban is a minőségi célok teljesítésére készteti az engedéllyel rendelkező intézményeket.

Az engedélyezési rendszerben olyan, pontosan meghatározott, ezért ellenőrizhető és értékelhető, a szabályozás szempontjából is releváns követelmények előírására kerül sor, amelyek az oktatás színvonalának kulcstényezői. Segítségükkel a szakértő egyrészt könnyebben és - képzésenként is - differenciáltabban meg tudja ítélni az intézmény alkalmasságát, másrészt konkrét szakmai segítséget tud nyújtani az intézmény vezetése számára a fejlesztési célok meghatározásához. A törvény ugyanakkor nem teszi feleslegessé a már kialakított és a képző intézmények által alkalmazott minőségirányítási rendszereket, csak kiemeli ezek szabályozás szempontjából releváns, egyben a minőség tekintetében döntő tényezőit. A rendszer lehetővé teszi azt is, hogy az engedéllyel rendelkező intézmény eredményeit más intézményekével összehasonlítva további ösztönzést kapjon képzési színvonalának emelésére.

Az új felnőttképzési szabályozási rendszer kialakítása arra irányul, hogy a képzések támogatásának meghatározásakor figyelembevételre kerüljenek a gazdaság igényei, az ilyen jellegű képzések iránt támasztva keresletet. Ezért a törvényben foglaltak szerint az új szabályozási rendszer működtetésében jelentős szerephez jut a köztestületként meghatározott és így - akár közigazgatási - hatáskörökkel felruházható kamara is, mely - az agrárkamarával együtt - szakmai szervezetként és a gazdaság szereplőinek általános érdekérvényesítőjeként képes a gazdaság képzések iránti tartalmi és strukturális igényeinek megjelenítésére.

A törvény a támogatott egyéb szakmai képzések és a nyelvi képzések körébe tartozó képzések esetében - az OKJ szerinti szakképesítések szakmai és vizsgakövetelményeihez hasonló tartalommal és nyilvánossággal - létrehozza a felnőttképzési szakmai programkövetelmények, illetve a felnőttképzési nyelvi programkövetelmények nyilvántartását annak érdekében, hogy a felnőttképzés tartalmilag is egységesebb, szabályozottabb, átláthatóbb legyen. Ezzel egyben elkerülhető az azonos tartalmú képzések párhuzamos engedélyezése is.

A képzési programok tartalmának és belső koherenciájának megítélése miatt az intézmény által kidolgozott programot programszakértővel szükséges minősíttetni. A képzési programok minősítését az OKJ szerinti képzések és a támogatott egyéb szakmai képzések körébe tartozó szakmai programok esetében a felnőttképzési programszakértői nyilvántartásában szereplő, az adott szakmacsoportba tartozó szakértő, a nyelvi képzések, valamint a támogatott egyéb képzések körébe tartozó képzési programok esetében az állami szakképzési és felnőttképzési szerv (a továbbiakban: hatóság) felnőttképzési szakértői nyilvántartásában szereplő, nyelvi programszakértői, valamint az egyéb, általános programszakértői tevékenység végzésére való jogosultsággal rendelkező szakértő végezheti.

A munkaerő-piaci szempontból kiemelt jelentőségű, valamint a támogatott tanfolyamokról, megszerzett képesítésekről jelenleg nincs egységes nyilvántartás, a képzések hasznosulásáról, munkaerő-piaci relevanciájáról nincs egységes visszajelzése sem a képző intézményeknek, sem a döntéshozóknak. Ezért átfogóan nem ítélhető meg a képzések eredményessége és a támogatások hatékonysága sem. A törvényben foglaltak alapján az OKJ szerinti, a nyelvi, illetve az egyéb támogatott képzések legfontosabb indikátorainak megfelelő bontásban történő összesítése és nyilvánosságra hozatala tájékoztatást ad az e képzésekben érdekeltek számára, hogy az egyes engedéllyel rendelkező képző intézményeknél évente hogyan alakulnak a képzési és vizsgaeredmények, illetve a résztvevők elégedettsége. Ezek nélkülözhetetlen információk a képzések megrendelői, a pályázatok elbírálói számára a megfelelő döntés meghozatalához a képzők és a képzések kiválasztása során. Ugyanakkor az engedéllyel rendelkező képző intézmények számára is fontos, hogy eredményeiket objektív, összehasonlítható mérőszámok segítségével más képző intézményekhez viszonyítottan értékelni tudják.

A törvényben foglalt pályakövetési rendszer létrehozása a megszerzett szakképesítések hasznosulásáról nyújt nélkülözhetetlen információkat a szakképzési rendszer alakításáért felelős döntéshozóknak, a pályatanácsadással foglalkozóknak, valamint a pályaválasztó fiataloknak, szüleiknek, a pályamódosításra kényszerülő felnőtteknek.

A törvény új felnőttképzési szakértői rendszer kialakítására irányul annak okán, hogy a rendszer működésének kulcseleme a szakértők magas színvonalú tevékenysége. Ezért indokolt, hogy a szakértői tevékenység megkezdése és folytatása során szigorúbb feltételek érvényesüljenek. A törvény két szakértői kör tevékenységére vonatkozó szabályozást tartalmaz, melyek a hatóság által vezetett nyilvántartásban szereplő felnőttképzési szakértők, (akik általános és egyben programszakértői feladatokat is ellátnak), illetve a programszakértői nyilvántartásban szereplő felnőttképzési programszakértők köre. Mindkét körben hatósági engedélyhez, nyilvántartásba vételhez és szigorú összeférhetetlenségi szabályokhoz kötött a szakértői tevékenység végzése.

Kiemelten fontos kérdés, hogy a szakértők az intézmények ellenőrzését, az előírt követelmények érvényesülésének vizsgálatát egységes szempont- és eljárásrendszer szerint végezzék. Ezért a törvényben foglaltak szerint a hatóság szakértőkkel kapcsolatos feladatai segítésére szakértői testületet hoz létre, mely a szakértők működésével, képzésével és továbbképzésével, valamint az engedélyezési rendszer szabályozásával és működésének vizsgálatával kapcsolatban javaslattevő, véleményező, monitoring és szakmai kidolgozó feladatokat lát el.

A törvény szerinti új szabályozás a felnőttképzés területén illeszkedik a szakképzési reform OKJ-val kapcsolatos intézkedéseihez, illetve megfelel az új szakképzési törvénynek. Megvalósításával egyenszilárdságúvá válik az iskolai rendszerű képzésben, illetve a felnőttképzés keretében megszerzett OKJ szerinti bizonyítvány, mely a képzés minőségének emelése és munkaerő-piacon való elismerése szempontjából döntő jelentőségű.

-----STARTING---POINT---RESZLETES---

Az 1. §-hoz

E rendelkezés a törvény személyi és tárgyi hatályának meghatározására irányul. A törvény tárgyi hatályával kapcsolatos rendelkezés összefoglalását adja a szabályozás körének. A törvény meghatározza mindazon személyi és intézményi kört, mely a törvény alkalmazása szempontjából érintett.

A törvény tárgyi hatálya igazodik a törvényalkotó azon céljához, mely szerint meg kell teremteni a felnőttképzés képzési célok szerinti differenciált szabályozását, valamint a szabályozás egyértelműen a támogatott, a munkaerőpiac igényeinek kielégítését megvalósító képzésekre koncentráljon. E céloknak megfelelően - az Fktv.-ben foglaltakhoz képest - a törvény felnőttképzési tevékenységként csak azon iskolarendszeren kívüli képzésre irányuló tevékenységet szabályozza, amely OKJ szerinti szakképesítés megszerzésére irányuló szakmai képzés, támogatott egyéb szakmai képzés, általános nyelvi képzés, valamint támogatott egyéb képzés (a továbbiakban: képzési körök). Ennek megfelelően nem tartozik a törvény hatálya alá a törvényben meghatározott jogalanyok azon képzési tevékenysége, mely nem minősül a törvény szerinti felnőttképzési tevékenységnek, továbbá a megjelölt jogalanyok OKJ szerinti szakképesítés megszerzésére irányuló és az államilag elismert nyelvvizsgára felkészítő képzései befejezését követő vizsgaszervezésre és vizsgáztatásra irányuló tevékenysége. Az érintett képzési köröknél a vizsgáztatás és vizsgatevékenység törvény hatálya alóli kivételét az indokolja, hogy az e tevékenységekre vonatkozó szabályozás más - a felnőttképzés szabályozási körén kívül eső - jogszabályokban található. Ugyanakkor a törvény megteremti a lehetőségét annak, hogy a jogalanyoknak a törvény hatálya alá - kizárólag a támogatás hiánya miatt - nem tartozó képzési tevékenysége is a törvény hatálya alá tartozó felnőttképzési tevékenységnek minősüljön, amennyiben az érintett jogalany e képzési tevékenységet a törvényben foglaltak alapján szervezi.

A törvényben foglaltak szerint nem tartoznak a törvény hatálya alá azok az - általában más jogszabályban szabályozott - képzési tevékenységek, amelyeknek szabályozása valamely ágazat felelősségi körébe tartozik (pl. közszolgálati képzések, egészségügyi ágazati képzések, hatósági jellegű képzések). A törvény hatálya alóli kivételüket az indokolja, hogy e képzések sokféle ágazatot érintő, speciális jellege miatt a megfelelő szabályozás az egyes ágazatok felelősségének keretein belül lehetséges. Nem tartoznak a törvény hatálya alá - a kifejtett indokok miatt - a honvédelemért, a büntetés-végrehajtásért, a rendészetért és a katasztrófa elleni védekezésért felelős miniszter felelősségi körébe tartozó, a hivatásos beosztások betöltésére jogosító szakképzések és szakmai képzések körébe tartozó egyéb képzések és továbbképzések, valamint a kényszerintézkedések és kényszerítő eszközök alkalmazására is felkészítő képzések és továbbképzések, valamint az igazságszolgáltatás jogi tárgyú, vagy az ítélkezési tevékenységhez közvetlenül kapcsolódó - nem jogi tárgyú - szakmai képzései.

E szakképesítések törvény hatálya alóli kivételét e képzések sajátos, az ágazatra jellemző szabályozás indokolja, illetőleg az, hogy e szakképesítésekre irányuló képzések esetében a törvény által szabályozott engedélyezési és ellenőrzési rendszer nehezen lenne alkalmazható, illetőleg több vonatkozásban azzal ellentétes rendelkezéseket tartalmaz. Az állami felnőttképzési intézmény jogszabályban meghatározott kötelező feladatainak keretében szervezett képzések törvény hatálya alóli kivételét szintén ez utóbbi indokolja. Az Fktv. a felnőttképzési tevékenységet szabályozó kerettörvénynek tekinthető, e tevékenység folytatásának általános feltételeit állapítja meg. Az Fktv. több mint tíz éves alkalmazásának tapasztalata szerint az érintett képzések - azok közül is elsősorban a hatósági jellegű képzések - a törvény általános szabályozási keretébe nehezen vagy egyáltalán nem illeszthetők be, így indokolt a hatálya alóli kivételük. Ugyanakkor a képzések összessége áttekinthetőségének megteremtése indokolja, hogy a törvény hatálya alól kivételre került képzések esetében a képzés szabályozásáért felelős miniszter adatot szolgáltasson a hatóság részére, mely a képzés megnevezését, valamint a képzés szervezésére jogosult intézmény nevének és székhelyének megjelölését tartalmazza.

A törvény - az általános hatályától eltérően - a kötelező statisztikai adatszolgáltatásról szóló rendelkezéseket a hatálya alól kivételre került képzések vonatkozásában is alkalmazni rendeli. Így az érintett rendelkezés az intézmények statisztikai adatszolgáltatási kötelezettségét nem csupán a felnőttképzési tevékenységet, hanem a törvény hatálya alól kivett képzési tevékenységet végző intézményekre is kiterjeszti. Az adatszolgáltatás indoka egyrészt a hatályos Fktv. alapján kötelező statisztikai adatszolgáltatás továbbvitele az adatok folyamatos felhasználásának érdekében, másrészt annak biztosítása, hogy az adatszolgáltatási rendszer kapcsolódni tudjon az európai uniós statisztikai adatszolgáltatási rendszerekhez.

A 2. §-hoz

A törvény az értelmező rendelkezések körében rendelkezik mindazokról a fogalmakról, melyeknek meghatározása a törvény alkalmazása szempontjából elengedhetetlen.

A 3-4. §-hoz

A törvény érintett szakaszai a felnőttképzési tevékenység folytatásának engedélyezési eljárására vonatkozó rendelkezéseket tartalmazzák. A törvényben foglaltak szerint felnőttképzési tevékenységet kizárólag engedéllyel rendelkező képző intézmény folytathat, határozatlan időre szóló engedély birtokában, amennyiben megfelel a törvényben, valamint a felhatalmazása alapján kiadott jogszabályban foglalt feltételeknek. Az engedély kiadására, illetőleg módosítására, kiegészítésére irányuló kérelmet a hatósághoz kell benyújtani, amely közigazgatási hatósági eljárás keretében hatvan napon belül dönt a kérelemről. A közigazgatási hatósági eljárás és szolgáltatás általános szabályairól szóló törvénytől (a továbbiakban: Ket.) eltérő, hosszabb ügyintézési határidő megállapítását az alábbi okok indokolják:

- az engedély széleskörű feltételrendszeréből adódóan a hatóságnak kellő időt szükséges biztosítani a tényállás tisztázásához (iratanyag megvizsgálása, szakértők kirendelése, helyszíni szemle elrendelése és lefolytatása stb.),

- a határozatlan időtartamra szóló engedély erősíti a hatóság körültekintő, minden feltétel részletes vizsgálatára irányuló kötelezettségét az engedélyezési eljárás során, melynek csak a hosszabb ügyintézési határidőben tud kielégítően eleget tenni,

- az engedélyezési eljárás - a felnőttképzési tevékenységen belül megtalálható sokszínű képzési tevékenység folytán - nem hasonlítható össze egyéb, más szolgáltatási tevékenységgel sem, mely jellemzően nem teszi lehetővé az egyszerű, mechanikus, kevés munkaórát igénylő ügyintézési folyamatot.

A törvény az engedélyezési eljárásban meghatározza az engedély kiadásának, módosításának és kiegészítésének fogalmát. Az engedély az abban szereplő képzések képzési kör megjelölésével történő engedélyezése, az engedély módosítása az intézmény meglevő engedélyének új képzési körrel történő bővítése, míg az engedély kiegészítése az intézmény engedélyében szereplő képzési kör új képzéssel történő bővítése. A hatóság az engedély kiadására és módosítására irányuló eljárást kérelem, míg az engedély kiegészítésére irányuló eljárást bejelentés alapján folytatja le. A kiegészítésnél alkalmazandó egyszerűsített eljárást az indokolja, hogy ebben az esetben az intézmény már rendelkezik arra a képzési körre vonatkozó engedéllyel - így a képzési körre irányadó feltételekkel is -, amelynek keretén belül új képzést kíván indítani. Mindez lehetővé teszi, hogy a hatóság az engedélyezés szélesebb feltételrendszerének vizsgálata nélkül, a bejelentésben foglaltakra alapítsa döntését.

A törvényben foglaltak szerint a hatóság az engedélyezési eljárást szakértői bizottság - kivételképpen szakértő - bevonásával folytatja le. A szakértőt, illetőleg a szakértői bizottság tagjait a hatóságnak a törvény szerint engedéllyel rendelkező felnőttképzési szakértők és felnőttképzési programszakértők közül kell kirendelnie. Több szakértő - szakértői bizottság - eljárásban történő közreműködését az indokolja, hogy az engedélyezési eljárás során a hatóságnak vizsgálnia kell egyrészt a felnőttképzést folytató intézmény működésével kapcsolatos általános jogszabályi feltételeket, másrészt a kérelmében szereplő képzési programokhoz kapcsolódó speciális feltételeket. A törvényben szabályozott szakértői rendszer alapján az említett általános jogszabályi feltételeket a felnőttképzési szakértő, míg a képzési programokhoz kapcsolódó speciális feltételeket felnőttképzési programszakértő, vagy programok vizsgálatára is jogosult felnőttképzési szakértő vizsgálja.

Az 5. §-hoz

A törvény az engedéllyel rendelkező képző intézményekről szóló nyilvántartással, illetőleg annak vezetésével kapcsolatos rendelkezéseket tartalmazza. Mindezekkel összefüggésben - a szolgáltatási tevékenység megkezdésének és folytatásának általános szabályairól szóló törvényben (a továbbiakban: szolgáltatási törvény) foglaltakkal összhangban - megjelöli a nyilvántartás tartalmi elemeit, valamint a nyilvántartás vezetését ellátó hatóság ezzel kapcsolatos kötelezettségeit.

A 6-8. §-hoz

A törvényben foglaltak szerint a felnőttképzési szakterületen - amennyiben a vonatkozó törvény vagy a felhatalmazása alapján kiadott jogszabály szakértő igénybevételét írja elő - két szakértői kör láthat el szakértői feladatokat. A differenciált, engedélyen alapuló felnőttképzési szakértői rendszer kialakítását a felnőttképzési tevékenység folytatásának széleskörű, az egyes képzési körök alapján is eltérő feltételrendszere, valamint a hatóság megfelelő ellenőrzési tevékenységének ellátása indokolja. A jogalkotó célja a tevékenység engedélyhez kötésével - mely a tevékenység folytatásához előírt szigorúbb feltételrendszerrel jár együtt - a tevékenységét magas szinten ellátó szakértői kör kialakítása.

Felnőttképzési szakértői és felnőttképzési programszakértői tevékenységet a hatóság, illetőleg a kamara engedélyével rendelkező személyek folytathatnak, amennyiben megfelelnek a törvényben, valamint a miniszteri rendeletben meghatározott egyéb feltételeknek. A törvény csupán két tevékenységfolytatási feltételt nevesít - büntetlen előélet, valamint az, hogy az adott személy nem áll felnőttképzési szakterületen szakértői tevékenység folytatását kizáró foglalkozástól eltiltás büntetés hatálya alatt -, míg a szakértői tevékenység folytatásához szükséges szakmai képesítés, szakmai gyakorlat és az egyéb feltételek meghatározása miniszteri rendeletben történik.

A Ket. 12. § (3)-(4) bekezdése alapján a törvény biztosítja a kamara számára a felnőttképzési programszakértői tevékenység engedélyezésével kapcsolatos közigazgatási hatósági jogkör gyakorlását, valamint meghatározza a jogorvoslati fórumrendszert.

A törvény vonatkozó részei rendelkeznek arról, hogy a szakértői tevékenységet engedélyező hatóság és a kamara nyilvántartást vezet az engedéllyel rendelkező felnőttképzési szakértőkről és felnőttképzési programszakértőkről azzal, hogy a nyilvántartás természetes személyazonosító adatokon túli adattartalmát a szakértői tevékenység végzésének részletes feltételeiről szóló miniszteri rendelet határozza meg. A törvény a szolgáltatási törvényben, valamint az adatvédelmi jogszabályokban foglaltakkal összhangban határozza meg a szakértői nyilvántartásnak - a hatóság és a kamara által honlapjukon - közzétehető adatait, valamint a nyilvántartások kezelésének időtartamát.

A törvény részletezi a felnőttképzési szakértői és a felnőttképzési programszakértői tevékenység engedélyezését végző hatóságnak és kamarának e tevékenységet végzők ellenőrzésével kapcsolatos jogköreit, az ellenőrzés törvényi szintű szabályozást igénylő tartalmi elemeit (pl. adatigénylés a bűnügyi nyilvántartási rendszerből).

A 9. §-hoz

A törvényben foglaltak szerint a hatóság Felnőttképzési Szakértői Bizottságot (a továbbiakban: FSZB) működtet, melynek elsődleges feladata a felnőttképzési szakértői rendszer működtetéséhez kapcsolódik, illetőleg segíti a felnőttképzést folytató intézményeket a jogszabályoknak megfelelő minőségbiztosítási rendszerük kialakításában. Tagjai e törvényi célhoz igazodóan felnőttképzési szakértők és felnőttképzési programszakértők, elnökét és tagjait - a testület által ellátott feladatok jelentőségéhez mérten - a szakképzésért és felnőttképzésért felelős miniszter (a továbbiakban: miniszter) nevezi ki és menti fel.

Az FSZB törvényi szintű létrehozása és működtetése igazodik a törvényalkotó azon céljához, mely a felnőttképzés színvonalának emelésére irányul. A felnőttképzési tevékenység folytatásának engedélyezése és ellenőrzése során meghatározó szerep hárul a felnőttképzési szakértőkre és felnőttképzési programszakértőkre, hiszen szakvéleményük alapját képezi a hatóság és a kamara döntésének. Ezért kiemelt figyelmet kell fordítani a hatóság feladatát képező szakértői felkészítésre, továbbképzésre, melynek megfelelő ellátásához a hatóság igénybe veszi az FSZB szakértelmét is.

Az FSZB a törvényben foglaltak szerint megállapítja, hogy a hozzá benyújtott minőségbiztosítási rendszer megfelel-e a miniszter rendeletében meghatározott minőségbiztosítási keretrendszernek. Ezzel orientálja, segíti a különböző minőségbiztosítási rendszereket alkalmazó felnőttképzést folytató intézmények jogszerű működését.

A vonatkozó szakasz az FSZB részletes feladatainak meghatározásával, továbbá a tagjainak megbízásával, felmentésével és díjazásával összefüggő szabályozást miniszteri rendeleti szinten kívánja rendezni.

A 10-11. §-hoz

A törvény vonatkozó szakaszai a felnőttképzés tartalmi követelményeit - a felnőttképzési tevékenység folytatásának feltételeit - összefoglaló módon szabályozzák, önálló szakaszokba foglalva az engedély megszerzéséhez, illetőleg az engedély megszerzését követő működéshez köthető feltételrendszert, mivel bizonyos feltételeknek az intézmény csupán a működése során tud eleget tenni (pl. ügyfélszolgálati rendszer működtetése). A törvény a későbbiekben a feltételrendszer elemeit egyenként részletezi.

A felnőttképzés folytatásának feltételrendszere a törvényben meghatározott képzési körökhöz kötötten differenciáltan szabályozott. A támogatott egyéb képzések vonatkozásában a törvényalkotó felmentést ad az egyes feltételek teljesítése alól (pl. minőségbiztosítási rendszer működtetése, vagyoni biztosítékkal rendelkezés), melynek indoka, hogy e képzéseket megvalósító intézmények képzéseiket általában kiegészítő tevékenységként, többnyire alaptevékenységükhöz kapcsolódóan látják el. Képzési tevékenységük általában nem rendszeres, csupán egy-egy támogatási projekthez kapcsolódó speciális tevékenység (pl. művelődési intézmény támogatással megvalósított, állampolgársági ismereteket nyújtó tanfolyama), így esetükben nem várható el a folyamatos képzési tevékenységet végző intézményektől megkívánt feltételek teljes körű teljesítése. Ugyanakkor a törvény az állam által elismert szakképesítések megszerzésére irányuló szakmai képzések vonatkozásában - a többi képzési körhöz képest - többletfeltételeket állapít meg mind az engedély megszerzéséhez, mind a működéshez köthetően annak okán, hogy e képzések szabályozásánál jelentkező állami felelősség szélesebb követelmény-, és ezen alapuló ellenőrzési rendszert kíván meg. E követelmények többségét a szakképzésről szóló törvény, valamint végrehajtási rendeletei szabályozzák, melyekre a törvény - a megfelelő tartalmi részeknél - utalást tartalmaz.

A 12-17. §-hoz

A törvény e szakaszai a felnőttképzés tartalmi követelményeit - a felnőttképzési tevékenység folytatásának feltételeit - elemenként részletezi.

A törvény 12. §-a az engedély megszerzésének egyik alapvető feltételét, a képzési programot, illetőleg annak kötelező tartalmi elemeit sorolja fel. A törvény az állam által elismert szakképesítések megszerzésére irányuló szakmai képzések esetén a szakképzésről szóló törvény szerinti szakmai és vizsgakövetelmények és a vonatkozó kerettanterv tartalmi követelményei alapján kidolgozott, a modulzáró vizsgák szervezésének és dokumentálásának rendszerét is bemutató képzési programot ír elő. Ezen kívül a támogatott egyéb szakmai képzés, valamint az általános nyelvi képzés és a támogatott egyéb nyelvi képzés esetén a törvényben szabályozott felnőttképzési szakmai programkövetelmények vagy nyelvi programkövetelmények nyilvántartásában szereplő program alapján kidolgozott képzési programot követel meg. E követelmények előírását egyrészt a törvény 10-11. §-aihoz fűzött indokok támasztják alá, másrészt a felnőttképzési szakmai programkövetelményekben, valamint felnőttképzési nyelvi programkövetelményekben szereplő követelmények figyelembevételének szükségessége a törvény 18-19. §-ainak indokolásában található.

A törvény 13. §-a a felnőttképzést folytató intézmény és a képzésben résztvevő felnőtt között - a Ptk. alapján - felnőttképzési szerződés írásban történő megkötését írja elő. Az e törvénnyel hatályon kívül helyezésre kerülő Fktv.-ben hasonló tartalommal szabályozott - az eddigi tapasztalatok tükrében hasznos és bevált - jogintézményt az új törvény is tartalmazza mindazokkal a kiegészítésekkel, változtatásokkal, melyek a szabályozás céljából és a tevékenység új feltételrendszeréből adódnak. A rendelkezés a polgári jog általános szabályai szerint szerződéskötési kötelezettséget ír elő - a felnőttképzési szerződés törvényben meghatározott tartalmának megfelelően - a tankötelezettsége teljesítése mellett felnőttképzésben is résztvevő, nem felnőtt személy vonatkozásában is, mivel e személyek tekintélyes hányada iskolarendszeren kívüli (pl. nyelvi) képzésben is részt vesz. Bár ez a személyi kör saját nevében felnőttképzési szerződést nem köthet, viszont a törvényes képviselőjének jóváhagyásával megkötendő szerződéssel biztosítható megfelelő jogi védelmük.

A törvény 14. §-a szerint a felnőttképzést folytató intézményeknek minőségbiztosítási rendszert kell működtetniük, melynek célja képzési tevékenységük minőségének folyamatos javítása. Az intézmény kizárólag olyan minőségbiztosítási rendszert működtethet, amely megfelel a miniszter rendeletében meghatározott keretrendszernek. Az intézménynek - e minőségbiztosítási rendszernek megfelelően - kétévente legalább egyszer az intézmény tevékenységét érintő külső értékelést kell végeztetnie. A minőségbiztosítási rendszer kötelező működtetésének célja a képzés minőségi szempontból fontos tényezőinek megfelelő kezelése. Az Fktv. által szabályozott akkreditációs rendszer a nem egzakt módon meghatározott szakmai követelmények miatt csupán a formai követelmények számonkérésére koncentrált, így nem töltötte be rendeltetését, nem szolgálta a képzés minőségének javítását. A törvényben előírt minőségbiztosítási rendszer az értékelhető és ellenőrizhető követelményekre - a képzés tartalmi követelményeire - helyezi a hangsúlyt, melyek az oktatás színvonalának kulcstényezői. E szabályozás egyrészt megfelelő szabadságot ad az intézmények számára a különböző minőségbiztosítási rendszerek használatára vonatkozóan, másrészt egységes szempontok szerinti ellenőrzést tesz lehetővé a hatóság számára.

A törvény 15. §-a meghatározza azokat az adatokat, amelyeket az engedéllyel rendelkező felnőttképzést folytató intézménynek az engedélyben szereplő képzéseiről - elektronikus úton - szolgáltatnia kell a hatóság számára, amely azokról nyilvántartást vezet. Az adatszolgáltatás időpontja az adatok keletkezésének időpontjához igazodik, ugyanakkor a képzési folyamat figyelemmel kísérése érdekében indokolt, hogy a szolgáltatott adatokban bekövetkező valamennyi változást azonnal, illetőleg az adatszolgáltatásban szereplő időpont bekövetkezéséig jelezze a képző intézmény. A rendelkezés - a képzési tevékenységet végző intézmények adatszolgáltatási kötelezettségén túlmenően - adatszolgáltatási kötelezettséget ír elő az Oktatási Hivatal Nyelvvizsgáztatási Akkreditációs Központja (NYAK) számára is, mivel az államilag elismert nyelvvizsgát szervező és vizsgáztató tevékenységet folytató intézmények e hatóságnak szolgáltatnak adatot e vizsgák tekintetében.

A rendelkezés szerint a hatóság - a törvényben meghatározott bontásban - nyilvánosságra hozza a szolgáltatott adatokat abból a célból, hogy az intézmények képzési tevékenysége összehasonlítható legyen, és a nyilvánosság az intézményeket ösztönözze képzései minőségének folyamatos növelésére.

A törvény 16. §-a - a felnőttképzést folytató intézmények jogszerű működése ellenőrzésének elősegítése érdekében - meghatározza a felnőttképzést folytató intézmények számára, hogy mely dokumentumokat kell vezetnie, nyilvántartania, illetőleg meghatározott ideig megőriznie.

A törvény 17. §-a - a szolgáltatási törvény rendelkezéseivel összhangban, a szolgáltatás igénybevevőinek érdekében - kötelezi a felnőttképzést folytató intézményt az engedéllyel rendelkező felnőttképzést folytató intézmények nyilvántartásában szereplő nyilvántartási számának feltüntetésére, valamint az intézmény tevékenységével kapcsolatos tájékoztatókhoz, képzési programokhoz való hozzáférés biztosítására.

A 18-19. §-hoz

A törvény érintett szakaszai a felnőttképzési szakmai programkövetelmények és felnőttképzési nyelvi programkövetelmények célját és tartalmát részletezi. E követelmények célja az OKJ-n kívüli támogatott egyéb szakmai képzésekre, valamint az általános nyelvi és támogatott egyéb nyelvi képzésekre vonatkozó, egységes követelményrendszer meghatározása, hiszen jelenleg az iskolarendszeren kívüli képzések esetében hiányzik a képzések tartalmának jogszabályi szintű meghatározása. E követelményrendszer kialakítása és nyilvántartásba vétele biztosítja, hogy a felnőttképzés tartalmilag is szabályozottabbá és átláthatóbbá váljon, illetőleg az OKJ-ba tartozó és az egyéb szakmai képzések, valamint a nyelvi képzések minősége és követelményrendszere közelítsen egymáshoz.

A törvényben foglaltak szerint a felnőttképzési szakmai programkövetelmények nyilvántartását a kamara az agrárkamara bevonásával, míg a felnőttképzési nyelvi programkövetelmények nyilvántartását a hatóság vezeti. A rendelkezés meghatározza a nyilvántartásba vételre vonatkozó javaslat, illetőleg a nyilvántartás tartalmi elemeit, valamint a nyilvántartásba vétel szempontjait. Azzal, hogy a szakmai programkövetelmények nyilvántartását a kamara az agrárkamara bevonásával vezeti és gyakorolja az ezzel kapcsolatos jogosítványokat, elérhető, hogy e követelmények szakmai tartalma a gazdaság igényeit tükrözze. A programkövetelmények nyilvántartásának nyilvánossága biztosítja, hogy az érintett intézmények a képzést meghatározó követelményeket figyelembe vehessék a képzési programjuk elkészítése során, illetve tájékoztatást nyújt a képzésre jelentkezőnek is a képzés tartalmáról, követelményeiről.

A 20. §-hoz

Az érintett szakasz a felnőttképzést folytató intézmények tevékenységének hatósági ellenőrzésével kapcsolatos rendelkezéseket, valamint a nem jogszabályoknak megfelelő felnőttképzési tevékenységet folytató intézménnyel szemben megállapítható jogkövetkezményeket, szankciórendszert tartalmazza. A hatóság ellenőrzése kiterjed annak vizsgálatára, hogy az intézmény felnőttképzési tevékenységét engedély birtokában folytatja-e, illetőleg felnőttképzési tevékenysége megfelel-e a törvényben és annak felhatalmazása alapján kiadott jogszabályban foglalt feltételeknek.

A törvény rögzíti, hogy a hatóság ellenőrzési tevékenységét felnőttképzési szakértő és felnőttképzési programszakértő bevonásával látja el azzal, hogy az OKJ-ba tartozó képzésekre vonatkozó ellenőrzési tevékenységében a gyakorlati képzés helye szerint illetékes területi gazdasági kamarának, az ágazatban működő szakmai kamara esetén a szakmai kamarának, valamint a vidékfejlesztési miniszter felelősségébe tartozó szakképesítés megszerzésére felkészítő képzés esetén az agrárkamarának is részt kell vennie. A kamara, a szakmai kamara, valamint az agrárkamara bevonását az OKJ-ba tartozó képzéseket érintő ellenőrzésbe az indokolja, hogy - a gazdaság igényeinek közvetítőjeként - leginkább ezek a szervezetek képesek az érintett képzések szakmai tartalmát megfelelően megítélni.

A rendelkezés az ellenőrzés gyakorisága szempontjából eltérő szabályozást tartalmaz az engedély megszerzését megelőzően képzési tevékenységet nem folytató intézmények esetében, hiszen az általános - kétévenkénti - ellenőrzéshez képest esetükben - az engedély megszerzését követő két év során - évenkénti ellenőrzést ír elő. A vonatkozó szabályozást elsődlegesen az érintett intézmények tevékenysége jogszerű működése elősegítésének szándéka indokolja.

A törvény a jogszerűtlenül működő felnőttképzést folytató intézményekkel szemben fokozatosságra épülő szankciórendszert alkalmaz, az engedély visszavonását csak ismételt jogszabálysértés utáni - pénzbírságot követő - végső eszköznek tekinti. A pénzbírság összege a mindenkori kötelező legkisebb munkabér mértékéhez igazodik és a jogszabálysértés súlyához mért összeg kiszabását teszi lehetővé a hatóság számára a minimális és maximális mérték rögzítésével. A törvény szerint az engedély visszavonása alapesetben két évre, azonban a törvényben meghatározott súlyosabban minősülő esetekben öt évre szól azzal, hogy - a jogszabálysértés súlyossága alapján - a hatóságnak lehetősége van az engedély részbeni visszavonására is, mely biztosítja az intézmény számára a jogsértéssel nem érintett képzései folytatását. A szankciórendszerhez kapcsolódó rendelkezés szerint a hatóság tiltó határozatának ellenére felnőttképzési tevékenységet folytató intézmény - a bírság mellett - köteles a jogellenes tevékenység időszaka alatt beszedett képzési díjnak, valamint igazolt költségnek az azt megfizető részére történő visszafizetésére. E rendelkezés a képzésben részt vevők érdekeinek védelmét szolgálja. A törvényben foglaltak szerint az ellenőrzésre, illetőleg a szankciórendszer részletes szabályozására kormányrendeletben kerül sor.

A 21. §-hoz

A törvény meghatározza azokat a személyes és különleges adatokat, melyeket a felnőttképzést folytató intézményeknek nyilvántartania és kezelnie kell. Az adatok nyilvántartásának célja többirányú, egyrészt a felnőttképzést folytató intézményeknek a statisztikáról szóló 1993. évi XLVI. törvény alapján történő adatszolgáltatási kötelezettségének teljesítését szolgálja, másrészt a törvény adattovábbítást ír elő a felnőttképzést folytató intézmények számára az államháztartási vagy európai uniós források igénybevételének és felhasználásának ellenőrzése céljából az e támogatásokat ellenőrző szervek felé.

A 22. §-hoz

A törvény az iskolai rendszerű szakképzéssel összehangolt pályakövetési rendszer bevezetéséről szól, így igazodik a szakképzésről szóló törvény pályakövetésről szóló rendelkezéseihez. A rendelkezésben foglaltak szerint a felnőttképzést folytató intézmény a támogatott OKJ-ba tartozó képzéseiről - jelentés megküldésével - szolgáltat adatot a pályakövetés működtetéséért felelős szervnek. A törvény adatszolgáltatási kötelezettséget ír elő az OKJ-ba tartozó képzésben résztvevő felnőtt számára a képzéssel megszerezhető szakképesítés vagy egyéb kompetencia hasznosulására, vagy vállalkozási tevékenységének jellegére vonatkozóan, illetőleg foglalkoztatási jogviszony létesítése esetén a foglalkoztató számára a képzésben résztvevő felnőtt munkakörének megjelölésével.

A pályakövetési rendszer bevezetését az indokolja, hogy a munkaerő-piaci szempontból kiemelt jelentőségű, államilag támogatott tanfolyamokról, megszerzett képesítésekről jelenleg nincs egységes nyilvántartás, a képzések hasznosulásáról, munkaerő-piaci relevanciájáról nincs egységes visszajelzése sem a képző intézményeknek, sem a döntéshozóknak. Ezért átfogóan nem ítélhető meg a képzések eredményessége és a támogatások hatékonysága sem. A pályakövetési rendszer létrehozása a megszerzett szakképesítések hasznosulásáról nyújt nélkülözhetetlen információkat a szakképzési rendszer alakításáért felelős döntéshozóknak, a pályatanácsadással foglalkozóknak, valamint a pályaválasztó fiataloknak, szüleiknek, a pályamódosításra kényszerülő felnőtteknek.

A törvény a pályakövetési rendszer működésével kapcsolatos részletes szabályok megállapítását kormányrendeleti szintre helyezi.

A 23-27. §-hoz

A törvény e szakaszai összefoglalják a felnőttképzés támogatásának forrásait, valamint a támogatási források felhasználásának formáit, lehetőségeit. Ezek szerinti a felnőttképzés támogatásának 23. §-ban meghatározott forrásai a központi költségvetés, valamint európai uniós források.

A törvény - a vonatkozó európai uniós normákkal és a hazai jogszabályokkal összhangban - biztosítja, hogy a felnőttképzés támogatására szolgáló források terhére támogatásban részesülhessen az a nem magyar állampolgár, aki a szabad mozgás és tartózkodás jogával rendelkező személyek beutazásáról és tartózkodásáról szóló törvényben meghatározottak szerint a szabad mozgáshoz és tartózkodáshoz való jogát Magyarországon gyakorolja, vagy a harmadik országbeli állampolgárok beutazásáról és tartózkodásáról szóló törvény hatálya alá tartozik, és bevándorolt, letelepedett, befogadott illetőleg hontalan, menekült vagy menedékes jogállású.

A törvény felhatalmazást ad a miniszter számára, hogy az e szakaszban felsorolt forrásokból támogatott, a hátrányos helyzetűek képzettségének, kompetenciáinak fejlesztése érdekében szervezett képzések, a közfoglalkoztatáshoz kapcsolódó, valamint a szociális szövetkezetekben történő foglalkoztatásra felkészítő képzések közül meghatározza azokat a képzéseket, amelyeket kizárólag az állami felnőttképzési intézmény végezhet. E rendelkezésre a képzések nemzetgazdasági szempontból történő koordinálása miatt van szükség.

A törvényben foglaltak szerint a Kormány - a digitális írástudás elterjesztése érdekében - rendeletben meghatározhatja azokat a képzéseket, melyekhez kapcsolódóan informatikai ismeretek nyújtására van szükség.

A törvény 24-27. §-a összegyűjti mindazokat a forrásfelhasználási lehetőségeket, melyek jelenleg a felnőttképzés területén - jogszabályi rendelkezésekbe foglaltan - rendelkezésre állnak. Ezek a következők:

a) az állam a fogyatékos felnőttek képzéséhez a költségvetési törvényben meghatározott mértékű normatív támogatást nyújthat,

b) a foglalkoztatás elősegítéséről és a munkanélküliek ellátásáról szóló törvény és a felhatalmazása alapján kiadott jogszabály tartalmazza a Nemzeti Foglalkoztatási Alapból (a továbbiakban: NFA), valamint európai uniós forrásokból felnőtt képzéséhez nyújtható, foglalkoztatás elősegítését célzó képzési támogatás szabályait,

c) az NFA képzési alaprésze központi keretének felnőttképzési célra fordítható része felhasználható a törvényben meghatározottak szerint.

A törvény 27. §-a rendelkezik arról, hogy a támogatást nyújtó szervezetnek a támogatásról szóló döntésének meghozatalakor figyelembe kell vennie a megyei fejlesztési és képzési bizottságnak az OKJ-ba tartozó képzések tekintetében a támogatható szakképesítésekre vonatkozó javaslatát. E rendelkezés a szakképzésről szóló törvénynek a megyei fejlesztési és képzési bizottságok OKJ-ba tartozó képzéseket érintő feladatait az iskolarendszeren kívüli szakképzésben (felnőttképzés) is alkalmazza az egységes szabályozás érdekében.

-----STARTING---POINT---VEGE---

A 28. §-hoz

E szakaszok a törvény alkalmazásához szükséges kormány-, és miniszteri rendeletek megalkotására felhatalmazó rendelkezéseket tartalmazzák.

A 29. §-hoz

A törvény e szakasza hatályba léptető rendelkezés. A hatálybalépés - három szakasz kivételével történő - későbbi időpontjának megállapítása biztosítja, hogy a törvény elfogadása és hatálybalépése közötti időszakban a jogszabály végrehajtásához, alkalmazásához szükséges kormányrendeletek és miniszteri rendeletek elkészüljenek és a jogalkalmazók számára is kellő idő maradjon az új szabályozásra történő felkészülésre. A felnőttképzési szakmai és felnőttképzési nyelvi programkövetelmények általános hatálybalépést megelőző hatálybalépése elősegíti a törvény alkalmazására történő felkészülést.

A 30-33. §-hoz

A törvény e szakaszai átmeneti rendelkezéseket tartalmaznak, melyek a jogalkalmazók számára lehetővé teszik az Fktv. szerinti akkreditációs és szakértői rendszer meghatározott ideig történő fennmaradását, az új felnőttképzési rendszer megismertetése és zökkenőmentes bevezetése érdekében.

A 30. §-ban foglalt rendelkezés megkönnyíti az Fktv. alapján intézményi vagy program-akkreditációval rendelkezők számára az új engedélyezési rendszerre történő áttérést, mivel a törvény szerint e jogalanyok akkreditációja 2014. augusztus 31-ig megfelel az e törvény alapján kiadott engedélynek azzal, hogy a 2013. január 1-jét követően akkreditációt szerzett intézmények - tekintettel az akkreditációs díjtételek összegére és az időszak rövidségére - kedvezménye 2015. március 31-éig tart.

A törvény 31. §-a a törvény hatálybalépésének időpontjában az Fktv. alapján indult, folyamatban lévő eljárások lefolytatására vonatkozó hatásköröket - az ügyek jellegére, illetőleg az Fktv.-ben megjelenő hatásköri rendelkezésekre tekintettel - megosztja az állami foglalkoztatási szerv, valamint a hatóság között. A 32. § a törvény hatálybalépésekor a felnőttképzési szakértői nyilvántartásban szereplő személyeknek 2014. február 28-ig biztosítja a törvény alapján végezhető felnőttképzési szakértői és felnőttképzési programszakértői tevékenység végzését.

A törvény 33. §-a a hatálya alá nem tartozó egyes képzésekről szóló adatszolgáltatás első alkalommal történő teljesítésének határidejét tartalmazza.

A 34. §-hoz

A törvény e rendelkezése a belső piaci szolgáltatásokról szóló, az Európai Parlament és a Tanács 2006/123/EK irányelve (2006. december 12.) egyes rendelkezéseinek történő megfelelésről szól.

A 35-38. §-hoz

A 35. §-ban szereplő, az általános forgalmi adóról szóló 2007. évi CXXVII. törvény módosítását az Fktv. hatályon kívül helyezése, illetőleg a törvény által bevezetendő engedélyezési rendszer indokolja, az ÁFA mentesség a törvény hatálybalépéséhez kapcsolódóan az akkreditált képzések helyett az engedélyezett képzésekre terjed ki, valamint szabályozza az új engedélyezési rendszer bevezetésének átmeneti időszakában az ÁFA mentességet.

A törvény 36. §-a a gazdasági kamarákról szóló 1999. évi CXXI. törvény módosítására irányul, a kamarának a felnőttképzéssel kapcsolatos feladatai ellátásának kamarai törvényben történő megjelenítése érdekében.

A törvény 37. §-a a nemzeti felsőoktatásról szóló 2011. évi CCIV. törvény azon rendelkezésének módosítására irányul, mely a felsőoktatási intézmények felnőttképzésben történő részvételét szabályozza. A jövőben a felsőoktatási intézmények a többi jogalannyal megegyező feltételekkel vehetnek részt a felnőttképzésben, mivel nincs indok a törvényi feltételek bármelyike alól történő felmentésükre.

A törvény 38. §-a a szakképzésről szóló törvény módosításáról, illetőleg kiegészítéséről szóló rendelkezést tartalmazza, mely

- a hatósági jellegű képzés fogalmának e törvényben szereplő fogalommal történő összehangolására,

- a modulzáró vizsgákkal kapcsolatos szabályozásnak az iskolarendszeren kívüli szakképzés vonatkozásában történő kiegészítésére, valamint

- a megyei fejlesztési és képzési bizottságnak az iskolarendszeren kívüli szakmai képzéseket érintő javaslattételi jogára vonatkozó rendelkezések pontosítására

irányul.

A 39. §-hoz

A törvény e szakasza hatályon kívül helyező rendelkezéseket tartalmaz az Fktv., illetőleg a szakképzésről szóló törvény vonatkozásában. Ez utóbbi módosítása azért szükséges, mivel az állami felnőttképzési intézmény létesítésére, fenntartására és működésére vonatkozó rendelkezések nem a felnőttképzésről szóló törvényben találhatóak.