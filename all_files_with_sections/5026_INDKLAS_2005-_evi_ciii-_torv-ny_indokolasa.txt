2005. évi CIII. törvény indokolása

a Nemzetközi Munkaügyi Szervezet Általános Konferenciája 62. ülésszakán elfogadott, a kereskedelmi hajók minimális követelményeiről szóló 147. számú Egyezmény, és az ahhoz kapcsolódó 1996. évi Jegyzőkönyv kihirdetéséről

Indokolás

A Nemzetközi Munkaügyi Szervezet 1976. évi, a kereskedelmi hajózásról (minimális követelmények) szóló Egyezmény meghatározza a részes államok kötelezettségét arra vonatkozóan, hogy jogi szabályozást hoz a területén lajstromozott hajókra, a hajókon végzett munka biztonságára vonatkozóan - ideértve a képesítésekre, a munkaidő tartamára és a személyzet összetételére vonatkozó előírásokat is -, valamint a tengerészek szociális biztonságát biztosító - az Egyezményben rögzített követelményekkel egyenértékű -normatív szabályozás megalkotásáról gondoskodik. Megköveteli egyben az Egyezmény az azt megerősítő államoktól, hogy a hatékony ellenőrzést ellátására alkalmas joghatóságot hozzon létre, mely a nemzeti jogszabályok és előírások által megállapított szabályok végrehajtásának folyamatos ellenőrzéséről, valamint - mind a részes állam területén nyilvántartásba vett, mind a más államban regisztrált kereskedelmi hajón szolgálatot teljesítő - tengerészek „szerződtetésével” kapcsolatos panaszok kivizsgálásáról gondoskodik. Az Egyezmény egyben a részes államok kötelezettségévé teszi azt, miszerint biztosítaniuk kell, hogy a területükön bejegyzett hajókon kizárólag megfelelő képesítéssel rendelkező tengerészek alkalmazhatóak, valamint azt is, hogy ellenőrizhető legyen a területükön bejegyzett hajóknak az Egyezmény előírásainak való megfelelősége.

A 147. számú Egyezmény 1981. november 28-án lépett hatályba. A Magyar Köztársaság vonatkozásában a hatálybalépés időpontja a megerősítő okiratnak a Nemzetközi Munkaügyi Szervezet főigazgatójánál 2005. március 30-án történt letétbe helyezéstől számított egy év. Ezért az Egyezményt és az ahhoz kapcsolódó jegyzőkönyvet kihirdető törvény hatálybalépésének időpontja 2006. március 30.

Az 1996. évi Jegyzőkönyv meghatározza, hogy „minden tagállam, amely a jelen Jegyzőkönyvet ratifikálja, a Főegyezmény Függelékében szereplő Egyezmények jegyzékét köteles kiegészíteni a Kiegészítő Függelék ’A’ részében szereplő Egyezményekkel és ugyanezen Függelék ’B’ részében felsorolt azon Egyezményekkel, amelyeket a Jegyzőkönyv 3. cikke alapján elfogad.” A Kiegészítő Függelék ’A’ részében a személyzet elhelyezéséről  szóló 1970. évi 133. számú, valamint a tengerészek munkaidejéről és a személyzet létszámáról a hajók fedélzetén tárgykörben megalkotott 1996. évi 180. számú Egyezmény került rögzítésre. A ’B’ rész négy egyezményt rögzít, melyek a következők:

- 1958. évi 108. sz. egyezmény a tengerészek személyazonossági okmányáról;

- 1970. évi 135. sz. egyezmény a munkavállalók üzemi képviselőiről;

- 1987. évi 164. sz. egyezmény a tengerészek egészségvédelméről és az orvosi ellátásáról;

- 1987. évi 166. sz. egyezmény a tengerészek repatriálásáról (felülvizsgált).

Ezen utóbbi egyezményeket a Magyar Köztársaság már korábban megerősítette.

A Magyar Köztársaság Országgyűlése a 147. számú Egyezményt, valamint a hozzá kapcsolódó 1996. évi Jegyzőkönyvet a 85/2004. (IX. 15.) OGY határozatával erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 2005. március 30-án megtörtént. Az Egyezmény rendelkezéseinek megfelelő nemzeti szabályozást a csatlakozó tagállamoknak az azt követő tizenkét hónapon belül meg kell alkotniuk, hogy a tagállam megerősítő okiratát nyilvántartásba vették. Ennek megfelelően Magyarországnak 2006. március 30. napjától az Egyezmény és a Jegyzőkönyv rendelkezéseinek meg kell felelnie. A magyar jogrendszer az Egyezmény rendelkezéseivel összhangban áll.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásokról szóló 2005. évi L. törvény 9. §-ában foglalt rendelkezést figyelembe véve az Országgyűlés által megerősített nemzetközi szerződéseket törvénnyel kell kihirdetni.