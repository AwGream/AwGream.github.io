2005. évi CLVII. törvény indokolása

egyes agrárágazati törvények módosításáról

-----STARTING---POINT---ALTALANOS--- 

A kormány által meghirdetett „100 Lépés Program” agrárágazatra vonatkozó része célként határozza meg az állattartó telepeknek a takarmányigényük kielégítését szolgáló földterülethez jutásának elősegítését, továbbá az önkormányzatok szociális földprogramjához szükséges termőföldnek a Nemzeti Földalaphoz tartozó földvagyonból történő biztosítását. A program céljainak megvalósításához szükség van arra, hogy az állami tulajdonú termőföldvagyon köre lehetőleg bővüljön azáltal is, hogy a szabályozás elősegíti a termőföldek meghatározott körének állami tulajdonba kerülését. Ennek lehetőségét kínálja a termőföldre vonatkozó rendelkezéseket is tartalmazó, a szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvény (a továbbiakban: Ámt.) módosítása. A törvénynek az Ámt.-t módosító rendelkezései a jogutód nélkül megszűnő, illetőleg ily módon megszűnt szövetkezetek gazdálkodási területén - a részarány-földkiadás teljes körű befejezése után - szövetkezeti földhasználati jog alatt visszamaradt földek tulajdoni viszonyainak rendezését hivatottak elősegíteni olymódon, hogy ezen földterületek - árverezés helyett - a Magyar Állam tulajdonába kerülnek, a jogosultak megfelelő kártalanítása mellett.

A földrendező és földkiadó bizottságokról szóló 1993. évi II. törvény (a továbbiakban: Fkbt.) módosításáról szóló rendelkezések kizárólag azon hatályos törvényi rendelkezések pontosítását szolgálják, amelyek a - földkészlet hiánya okán - kiadatlan részarány-tulajdonnal rendelkező személyek mint alanyi jogosultak kielégítéséről rendelkeznek.

A termőföldről szóló 1994. évi LV. törvény módosításának célja, hogy elősegítse az állattartó telepek takarmányellátásának szélesebb körű biztosítását. A tervezett módosítás az állattartó telep üzemeltetőjének - feltételekhez kötötten - előhaszonbérleti jogot biztosít az állattartási tevékenység végzéséhez szükséges művelési ágú termőföldre.

A szőlőtermesztésről és borgazdálkodásról szóló 2004. évi XVIII. törvény (a továbbiakban: Btv.) módosításának indoka, hogy a szőlő-bor ágazatban elterjedt az illegális bor előállítás és a számla nélküli borok forgalmazása. Az ágazat helyzetét tovább rontja, hogy az alacsony nyereség miatt nincs fedezet a közösségi marketing finanszírozására. Az ellenőrzésekre fordított munkaidő, költség nem áll összhangban az elért eredménnyel. Ezért a termelők érdekképviseleti szervezetei kezdeményezték, hogy a természetes borok jövedéki adó mértéke „O” kulcsos legyen, s hogy ezzel egyidejűleg törvényi kötelezettség írja elő a jövedéki adóval azonos mértékű termelői befizetést, amelyből az ellenőrzés megnövekedett költségei és a bor közösségi marketing tevékenysége finanszírozható.

-----STARTING---POINT---RESZLETES---

Az 1. §-hoz

A törvény 1. §-a a hatályos Ámt. 25/A. §-a helyébe lépő új rendelkezést állapít meg. E szerint ha a jogutód nélkül megszűnt, illetve felszámolás, végelszámolás alatt álló szövetkezet után marad fel nem osztott termőföldvagyon, - természetvédelmi oltalom alatt nem álló - maradvány termőföldek a törvény erejénél fogva a Magyar Állam tulajdonába és az NFA tulajdonosi joggyakorlása alá kerülnek. A szövetkezeti földhasználati jog alatt álló védett, illetőleg a védelemre tervezett természeti területek a védett természeti területek védettségi szintjének helyreállításáról szóló 1995. évi XCIII. törvény hatálya alá tartoznak.

A hatályos Ámt. 25/A. (4) bekezdése jelenleg is juttatásban részesíti a részarány-tulajdonosokat az árverésből befolyt vételárból, az egyenlő bánásmód követelményének érvényesítése érdekében a maradványföldeknek a Magyar Állam tulajdonába kerülése esetén sem lehet ettől eltekinteni.

A törvény egy számítási módot alkalmaz a részarány-tulajdonosok pénzbeni kártalanításán AK megállapítása érdekében. E szerint a 4000 Ft/AK értékű kártalanítás esetében a hányados nevezőjének, azaz az AK értéknek a kiszámítása a következő. Meg kell állapítani a földkiadás lezárását követően visszamaradt maradvány-termőföldek AK értékét és a szövetkezetnél, a részarány-földkiadás befejezésével megszűntetett részarány-különlapokon szereplő összes részarány-tulajdon AK értékét, vagyis a kiadásra került összes részarány-tulajdont. Ezen összegek hányadosa teszi ki a kártalanítási alapot. A kártalanítási alapnak és az adott részarány-tulajdonos tulajdoni hányadának (azaz a részarány-különlapon szereplő AK értéknek) szorzata lesz a 4000 Ft/AK értékű kártalanítás kiszámításánál az AK érték (a hányados nevezője).

A kártalanításról rendelkező határozatokat az FM hivatalok hozzák meg oly módon, ahogy azt a részarány-kiadásra felhasználható termőföldek hiányában az 1993. évi II. törvény 7/A. § (4)-(7) bekezdései a részükre előírják.

A 2-3. §-hoz

A törvény 2. §-a előírja az Fkbt. 9/D. § (1) bekezdésében, hogy az a kiadatlan részarány-tulajdonnal (AK értékkel) rendelkező részarány-tulajdonos igényelhet - választása szerint - a Nemzeti Földalap földkészletéből termőföldet vagy 4000 Ft/AK értékben pénzbeni kártalanítást, aki részére az FM hivatal a szövetkezet gazdálkodási területén részarány-kiadásra felhasználható földet - annak hiánya okán - nem tudott nevesíteni. Ebben az esetben pedig indokolt az Fkbt. 7/A. § (3) bekezdésének hatályon kívül helyezése.

A részarány-tulajdonos tulajdonhoz fűződő alanyi jogának tiszteletben tartása mellett, az eljárás elhúzódásának megakadályozása érdekében a törvény szerint a részarány-tulajdonost - a termőföldet, illetve a pénzbeni kártalanítást illetően - a választás joga egyszer illeti meg. A választás joga azonban a kérelemre induló eljárásban érvényesíthető, az FM hivatal egyik juttatásról sem dönthet a hivatalból induló eljárás keretében.

A törvény pontosítja az Fkbt. 9/D. § (2) bekezdését is, mivel jelenleg nincs világosan meghatározva az, hogy a részarány-tulajdonos termőföld igénylés esetén milyen állami tulajdonban álló termőföldet jelölhet meg a kérelmében. A hivatkozott jogszabályhely harmadik mondata szerint az FM hivatal megkeresi az NFA-át, hogy a kérelmező tulajdonában lévő AK-értéknek megfelelő termőföld a kérelemben megjelölt területen rendelkezésre áll-e. A „terület” szót a „település” szóval indokolt felváltani, különös tekintettel arra, hogy a részarány-tulajdonostól nem várható el az, hogy felkutassa a Nemzeti Földalapba tartozó földek elhelyezkedését, elegendő, az, ha egy adott települést jelöl meg, ahol a részarány-tulajdona fejében termőföldre tart igényt.

A törvény egy új mondattal is kiegészíti az Fkbt. jelenlegi 9/D. §-ának (2) bekezdését, mivel a gyakorlatban felmerült az a probléma, hogy az NFA az FM hivatal megkeresésére hosszú ideig nem nyilatkozik.

A 9/D. § (3) bekezdése a termőföld igénylés, míg a (4) bekezdése a pénzbeni kártalanítás esetén irányadó eljárási szabályokat tartalmazza, illetve a hatályos rendelkezések pontosítását foglalja magában. Új rendelkezés az, hogy ha a részarány-tulajdonos nyilvántartott AK értéke meghaladja az NFA által felajánlott termőföldet, úgy a különbözetre csak kártalanítás illeti meg a részarány-tulajdonost.

A törvény 3. §-a az Fkbt. 12. § (6) bekezdését módosítja, mely a szövetkezeti földhasználati jog alatt álló, de a szövetkezet vagyonát nem képező művelés alól kivett maradványterületek tulajdoni rendezésére vonatkozó szabályt állapít meg. Az 1992. évi II. törvény tervezett módosítását figyelembe véve, ezen földek is Magyar Állam tulajdonába és az NFA tulajdonos joggyakorlása alá kerülnek.

A 4. §-hoz

A módosítás célja, hogy az állattartó telep és halastó üzemeltetője számára segítse elő a takarmányellátáshoz szükséges termőföldhöz jutást. A törvény ezért az állattartó telep és halastó üzemeltetője számára a Tft-ben meghatározott jogosulti sorrendben, az első helyen, a volt haszonbérlővel azonos sorrendben biztosítja az előhaszonbérleti jogot. Az, hogy az előhaszonbérleti jogok sorrendjén belül azonos rangsorban különböző jogalanyok szerepelnek, a jogalkalmazás szempontjából nem jelent problémát. Ugyanis a termőföldre vonatkozó elővásárlási és előhaszonbérleti jog gyakorlásának részletes szabályairól szóló 16/2002. (II. 18.) Korm. rendelet 4. §-a értelmében - a 6. §-ban foglaltakat figyelembe véve - több, azonos helyen álló előhaszonbérletre jogosult esetén a haszonbérbeadó választása szerinti személlyel jön létre a szerződés.

Mindezek alapján ha a haszonbérleti ajánlatra a volt haszonbérlő, valamint az állattartó telep és halastó üzemeltetője is elfogadó nyilatkozatot tesz, úgy a haszonbérbeadót illeti meg a választás joga, vagyis a haszonbérbeadó dönt arról, hogy az egy rangsorban álló jogosultak közül a volt haszonbérlővel avagy az állattartó telep üzemelétetőjével köti meg a haszonbérleti szerződést.

Az állattartó telep és halastó üzemeltetőjét megillető előhaszonbérleti jog a törvény szerint feltételekhez kötött, tekintettel arra, hogy az állattartáshoz szükséges földterület rendeltetése elsősorban a takarmányellátás és az állattartó telepen képződött szervestrágya elhelyezésének biztosítása. A törvény szerint az állattartó telep és halastó üzemeltetőjét kizárólag az állattartási tevékenység végzéséhez szükséges szántó, rét, legelő illetőleg fásított terület művelési ágban nyilvántartott termőföldre illeti meg az előhaszonbérleti jog és csak akkor, ha az állattartó telepet a haszonbérletre vonatkozó ajánlat közlésének időpontjában, valamint az azt megelőző legalább egy éve folyamatosan működteti. Ezen utóbbi feltétel előírásának indoka a spekulációk magakadályozása, mely feltétel fennállását - kérelemre - az állattartó telep fekvése szerint illetékes megyei (fővárosi) állategészségügyi és élelmiszerellenőrző állomás igazolja.

Az állattartó telep és halastó üzemeltetőjét megillető jogosultság gyakorlásához indokolt területi korlátozás előírása is. Eszerint abban az esetben illeti meg az állattartó telep üzemeltetőjét az előhaszonbérleti jog, ha az állattartó telepe a hatályos Tft. 3. § m) pontjának 1-2. alpontjai szerinti település valamelyikén fekszik.

Az állattartó telep és halastó üzemeltetője tehát akkor gyakorolhatja előhaszonbérleti jogát - a szántó, rét, legelő illetőleg fásított terület művelési ágban nyilvántartott - termőföldre, ha az állattartó telepe azon a településen van, amelynek közigazgatási területén a termőföld fekszik illetőleg olyan településen van, melynek közigazgatási határa a termőföld fekvése szerinti település közigazgatási határától közúton vagy közforgalomtól el nem zárt magánúton legfeljebb 15 km távolság. (Ez a követelmény - többek között - jelenleg is alkalmazandó az előhaszonbérleti jog sorrendjében második és harmadik helyen álló helyben lakó és helyben lakó szomszéd meghatározása esetében.) Sem szakmailag, sem az életviszonyokat figyelembe véve nem lenne magyarázható az, hogy az állattartó teleptől bármilyen távolságban fekvő földrészletre biztosított legyen az üzemeltető előhaszonbérleti jogának gyakorlása. A földrészlet fekvésétől független, az állattartó telep üzemeltetőjét megillető előhaszonbérelti jogosultság biztosítása nem csak társadalmi felháborodást váltana ki, hanem a földrészlet fekvése szerinti településen vagy annak közelében elhelyezkedő állattartó telepek üzemeltetőit is hátrányosan érintené.

Az 5. §-hoz

A törvény a Btv.-t új 24/A §-sal egészíti ki, amely bevezeti a forgalombahozatali járulékot. Célja, hogy megakadályozza a járulék-elkerülést, amit a jelenleg forgalombahozatali engedélyezést nem igénylő tovább-feldolgozásra történő külföldre szállítás tenne lehetővé.

A járulékfizetést a forgalombahozatali engedélyhez köti, annak feltételeként. A kis üzemek méltányolható érdeke, hogy a járulékot ne kelljen egy összegben megfizetniük, ezért az esetükben részletfizetésre lesz lehetőség. Ez egyben azt is jelenti, hogy olyan bor után nem kéne járulékot fizetni, amelyet külföldről hoznak be, miután annak a forgalombahozatalát már más országban engedélyezték. A belföldi, illetve az import borok forgalmazóira azonos szabályozást valósít meg.

A járulék a bor megszűnő jövedéki adójával azonos összegű (literenként 8 Ft) kötelező befizetés, amely mindenkit terhel, aki bort akar forgalomba hozni. A törvény járulékot a forgalombahozatali engedélyezési eljárással köti össze úgy, hogy a forgalombahozatali engedély kiadásának feltétele a járulék megfizetése. A járulék természetesen nem az illetéket vagy az igazgatási szolgáltatási díjat váltja fel, tehát nem eljárásjogi, hanem anyagi jogi feltételt jelent az engedélyezés szempontjából. A szabályozás ilyen módját az indokolja, hogy a forgalombahozatali engedély kiadása után a járulék megfizetése iránti készséget nincs ami garantálja, és nehezen lenne megállapítható, kinek milyen összegű járulékot kell befizetnie, és nem lenne kellő garancia a járulékbevételre. Természetesen a termelők méltányos érdekét is szem előtt kell tartani. Előfordulhat, hogy a termelő (forgalmazó) valamilyen okból nem kapja meg a borra a forgalombahozatali engedélyt. A törvény szerint ilyen esetben a járulékot vissza kell téríteni a befizetőnek.

A törvény rendelkezik a járulék felhasználásáról: a bevétel 60%-át a borok közösségi marketingprogramjának kidolgozására és végrehajtására kell fordítani, beleértve az Európai Unió által meghirdetett bor-reklám és -marketing programok nemzeti társfinanszírozását is. A fennmaradó 40% az OBI ellenőrzési feladatainak (származási bizonyítványok valóságtartalmának ellenőrzése, hatósági mintavétel, a forgalomba hozott borok minőségellenőrzése, tervszerű célvizsgálatok stb.) végzéséhez szükséges pénzügyi fedezetet jelenti. Az OBI-nak a járulékbevétel rendeltetésszerű felhasználásáról félévente jelentést kell készítenie.

A törvény csak a járulék bevezetésének legfontosabb, törvényi szintű szabályozást igénylő rendelkezéseit tartalmazza. A járulék megfizetésének, visszatérítésének, kezelésének és felhasználásának részletes szabályait rendelet határozza meg.

A 6. §-hoz

A törvény módosítja a Btv.-nek a borászati minőségi bírság összegére vonatkozó szabályát is, jelentősen szigorítva a bírság felső határát jelentő literenkénti összeget. Az eddiginél hatásosabb prevenció, illetve a nagyobb súlyú represszió érdekében ez az összeg ezerről háromezer forintra emelkedik. A másik változás a hatályos szabályozáshoz képest, hogy megszűnik a bírság kiszabásának rendeleti szintű szabályozása, a jogalkalmazónak a törvény által meghatározott keretek között, az eset összes körülményét mérlegelve kell megállapítania a bírság konkrét összegét. Nincs helye minőségvédelmi bírság kiszabásának akkor, ha a vizsgált folyadék a jövedéki törvény szerint nem minősül szőlőbornak. Ebben az esetben a jövedéki eljárást az illetékes vámhatóság folytatja le.

A 7. §-hoz

A törvény kiegészíti a Btv.-t az újonnan bevezetett forgalombahozatali járulék részletes szabályainak (megfizetés módja, visszafizetés, kezelés, felhasználás) megalkotására vonatkozó felhatalmazó rendelkezéssel.

-----STARTING---POINT---VEGE---

A 8. §-hoz

A Btv.-t módosító rendelkezések az állampolgárokat és szervezeteiket terhelő kötelező befizetést állapítanak meg, ezért a módosítás a törvény kihirdetése és az említett rendelkezések hatálybalépése között negyvenöt napos időközt határoz meg.