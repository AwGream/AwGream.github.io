2011. évi XVIII. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

A bírósági végrehajtásról szóló 1994. évi LILI. törvény módosításáról szóló 2010. évi LXXXI. törvény elfogadásával a törvényalkotó speciális feltételekkel állapított meg kilakoltatási moratóriumot a 2010. augusztus 11-e és 2011. április 15-e közötti időszakra. Ennek célja az volt, hogy - néhány kivétellel - a ténylegesen kilakoltatással fenyegetett valamennyi olyan adós, kötelezett, aki lakhatásáról nem tud gondoskodni, ideiglenes haladékot kapjon a lakásuk kiürítésére. A széleskörű védelem indoka a pénzügyi-gazdasági válság okozta nagyfokú eladósodottság volt, továbbá az, hogy a tömeges kilakoltatások okozta helyzet az állam által fenntartott szociális intézmények működését sem lehetetlenítse el.

Tekintettel arra, hogy a moratórium egy hangsúlyozottan ideiglenes, válságkezelő jogintézmény, s a szabályozásnak fokozatosan vissza kell térnie a követelés-érvényesítés általános rendjéhez, a moratórium időszaka alatt szükségessé vált azon adósi csoportok meghatározása, amelyeket az állam a hiteltartozások felhalmozódása okán kíván új életkezdésük érdekében különböző célzott programokkal segíteni. E körbe az úgynevezett „bedőlt hitelek” adósai is beletartoznak, köztük azok is, akikkel szemben végrehajtást kezdeményeztek és a végrehajtási eljárásban a következő eljárási cselekmény a rendőrség közreműködésével történő kilakoltatásuk lenne [Vht. 174. § d) pont]. Annak érdekében, hogy időlegesen ne kerüljön sor az érintettek kilakoltatására, a törvény rájuk kiterjedően meghosszabbítja a kilakoltatási moratóriumot oly módon, hogy annak végső időpontját nem jelöli meg; a törvényalkotó feladata lesz ezért - a szükséges feltételek fennállása esetén - a moratórium megszüntetéséről gondoskodnia.

-----STARTING---POINT---RESZLETES---

Az 1. §-hoz

A törvény célja a lakáshitel-tartozások adósainak újabb kedvezmény biztosítása: az ő ügyeikben maradna fenn a kilakoltatási moratórium. Azt illetheti meg a törvény szerint a moratórium meghosszabbítása, aki megfelel a Vht. 182/A. §-ban foglalt feltételeknek (természetes személy, lakóingatlant kell elhagynia és nem jogosult más beköltözhető ingatlan használatára, illetve a végrehajtást kérő lakhatását sem lehetetleníti el a lakásban maradásával, nem önkényes lakásfoglaló, nem rendbírsággal sújtott személy), akit nem ítélt el a bíróság hitelezéssel kapcsolatos visszaélés miatt, és aki lakáshitel-tartozásból eredő követelés (akár pénzkövetelés, akár kifejezetten ingatlan kiürítésre vonatkozó kötelezettség) végrehajtás a miatt áll eljárás alatt. Az első két feltétel az előző - a 2010. évi LXXXI. törvénnyel létrehozott - moratórium esetében is érvényesült, az utóbbi azonban a törvény által bevezetett új elem.

A lakáshitel-tartozás és ebből eredő egyéb követelés meghatározását a törvény a hitelintézetekről és a pénzügyi vállalkozásokról szóló 1996. évi CXII. törvény (Hpt.) fogalom-rendszerére alapítja. A törvény értelmező rendelkezése [Vht. 303. § (10) bekezdés] a Hpt. 2. számú melléklet III. Egyéb meghatározások 5.1. és 5.2. pontja szerinti lakáscélú hitel - vagy kölcsönszerződésre, valamint a lakáscélú pénzügyi lízingszerződésre utal vissza. Az érintett szerződések a következők: ingatlanra alapított jelzálogjog - ideértve az önálló zálogjogként alapított jelzálogjogot is - fedezete mellett megkötött olyan hitel-, illetőleg kölcsönszerződés, amelyben a felek által okiratban rögzített hitelcél lakóingatlan vásárlása, építése, bővítése, korszerűsítése vagy felújítása), másrészt olyan pénzügyi lízingszerződés, amelyben a felek által okiratban rögzített cél lakóingatlan tulajdonjogának harmadik személy eladótól történő, lízingbevevő általi megszerzése. Tekintettel arra, hogy a lakosság egy jelentős része nem rögzített hitelcéllal felvett összegekből vásárolt, épített stb. lakásokat és ezek is ugyanúgy veszélyeztetik lakhatásukat, ezért az ún. szabad felhasználású hitelek adósai is a törvény hatálya alá esnek, ha pénzügyi intézménytől úgy vettek fel hitelt, hogy annak hitelkockázati fedezete lakóingatlanon alapított zálogjog volt és a hitelösszegből vásárolták, építették, bővítették, korszerűsítették vagy újították fel a kiürítendő ingatlant. Azok a szabad felhasználású hitelek tehát a moratórium meghosszabbításának lehetnek az alapjai, amelyeket lakhatás biztosítására vettek fel, az ún. fogyasztási cikkek vásárlására felvett hitelek viszont nem.

A hiteltartozás mellett az említett lakáshitel-szerződésekből eredő lakáskiürítési kötelezettség teljesítésére indult végrehajtási eljárásokat is hatálya alá vonja a törvény: ezek lényegében azokat az ügyeket jelentik, amelyekben a kötelezettnek a vételi jog érvényesítése, a lízingszerződés felmondása vagy a zálogjog végrehajtáson kívüli érvényesítése miatt kell az ingatlant az (új) tulajdonosának átadni. Nem befolyásolja a moratórium meghosszabbítását az, ha bármelyik érintett szerződő fél személyében változás áll be: mind a jogosulti, mind a kötelezetti jogutódlás esetében szóba jön a moratórium meghosszabbítása (ha annak egyéb feltételei fennállnak).

A beiktatott (6)-(8) bekezdések megegyeznek a 2010. évi LXXXI. törvénnyel megállapított Vht. 303. § (2)-(4) bekezdések tartalmával; a törvényalkotó ugyanis továbbra is ki kívánja zárni a moratórium kedvezményéből azokat, akik éppen a hitelezéssel összefüggésben követtek el visszaéléseket.

A törvény nem érinti a Vht. 182/A. § hatályát, az tehát továbbra is alkalmazandó függetlenül a 303. § ismételt módosításától: a 303. § szerinti meghosszabbított moratóriummal nem érintett ügyekben ezért a téli hónapokban ezentúl is el kell halasztani a kilakoltatást, ha a kötelezett megfelel a 182/A. §-ban foglalt feltételeknek.

-----STARTING---POINT---VEGE---

A 2-4. §-hoz

A törvény hatálybalépési időpontja a kihirdetését követő nap annak érdekében, hogy mielőbb érvényesülhessenek a szabályai (április 16-ával a Vht. korábbi 303. §-a hatályát vesztené).

Értelemszerűen a legtöbb ügyben a törvény átmeneti rendelkezései (3. §) fognak érvényesülni, hiszen a kilakoltatásokat általános jelleggel elhalasztották, s csak a lakáshitelesek ügyeiben fog folytatódni a moratórium; ezen utóbbi ügyekben ismételten intézkednie kell a végrehajtónak a kilakoltatás - ezúttal határidő nélküli - elhalasztásáról. A törvény április 15-éig nem érinti ugyanakkor azokat az ügyeket, amelyekben korábban elhalasztották a kilakoltatást, ám a törvény értelmében annak már nincs helye: ezekben az esetekben a 2010. évi LXXXI. törvény szerinti április 15-ei határidő az irányadó, ezt követően kell a kilakoltatás iránt intézkedni.

A törvény - figyelemmel arra, hogy a Vht. 303. §-a ismételten megállapításra kerül - rendelkezik a 2010. évi LXXXI. törvény Vht. 303. §-át dereguláló rendelkezésének hatályon kívül helyezéséről.