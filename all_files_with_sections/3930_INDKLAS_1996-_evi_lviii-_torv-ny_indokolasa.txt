1996. évi LVIII. törvény indokolása

a tervező- és szakmérnökök, valamint építészek szakmai kamaráiról

-----STARTING---POINT---ALTALANOS--- 

1. A törvényjavaslat célja, hogy a mérnöki és építészeti tervezői és szakértői tevékenység gyakorlásának engedélyezését és felügyeletét az államigazgatásból a szakma önkormányzatával működő, a Ptk. 65. §-ának alapján álló köztestülethez telepítse át.

Ez a szabályozás ahhoz a jogalkotási folyamathoz kapcsolódik, amely az önálló szellemi tevékenységet folytatók jogállását a piacgazdaság követelményeihez igazítja. A közelmúlt hazai előzményeihez tartozik az ügyvédi, a közjegyzői, az orvosi, a gyógyszerészeti és a szabadalmi ügyvivői kamarák köztestületként való létrehozása. Ennek következtében ezen hivatások gyakorlói sem a kereskedelmi és iparkamarának, sem a kézműves kamarának nem lesznek tagjai.

2. A hazai, a nemzetközi és az Európai Közösségi gyakorlat azokban a szakmákban hozott létre köztestületi hatáskörrel működő szakmai kamarákat, amely tevékenységekre elsősorban az jellemző, hogy

- individuálisak, azaz a tevékenységet a szakember (pl. ügyvéd, orvos stb.) alapvetően maga folytatja és eredményét személyes képessége, munkája határozza meg;

- a megbízó (ügyfél) és a szakember között bizalmi viszonyt feltételez;

- a tevékenység jelentős élet és vagyonbiztonsági, környezeti, erkölcsi, anyagi illetve kulturális értékhez kapcsolódik.

Mindezek igen jellemzőek a mérnöki- és építészeti tervezői, illetve szakértői tevékenységekre is.

3. A személyhez kötődő tervezői jogosultságot 25 éve, a szakértői jogosultságot 48 éve - és jelenleg is - jogszabályok kötelező jogosultsághoz és névjegyzékbe vételhez kötik. E törvény nem érinti a kormánynak azt a jogát, hogy a tervezői és szakértői jogosultság feltételrendszerét, mint eddig is, rendeletben szabályozza, de annak végrehajtását kamarai körbe utalja.

4. E törvény szerint a mérnöki és építészeti tervezői illetve szakértői tevékenység csak kamarai tagsági viszony keretében végezhető. A kötelező tagság lehetővé teszi azt, hogy a kamara a hivatás etikai és szakmai normáit megállapítsa és azoknak érvényt szerezzen. E normaalkotás a kamara önkormányzati hatáskörébe tartozik, ugyanakkor a kijelölt miniszter törvényességi felügyelete és a bírósági kontroll biztosítja, hogy diszkriminatív intézkedésekre és az alkotmánnyal, jogrenddel egyébként össze nem egyeztethető döntésekre ne kerülhessen sor.

5. A kamarai tagság alanyi jog: elnyeréséhez kizárólag a törvény által szabott feltételek meglétét kell igazolni (normativitás). A kamara további feltételek megszabására nem jogosult, az előírt feltételek megléte esetén tehát a kérelmezőt fel kell venni. A kamara célszerűségi, vagy versenypolitikai megfontolásokból a mérnökök, építészek piacra lépését nem korlátozhatja.

6. A kamarák védik a közérdeket, a társadalom egyes tagjait a színvonaltalan illetve etikátlan mérnöki és építészeti tevékenységtől, továbbá védik és képviselik tagjaiknak és szervezeteiknek szakmai érdekeit az állami, önkormányzati és az igazságszolgáltatási szervek előtt. A munkáltatói és a munkavállalói érdekképviselet nem tartozik a kamara feladatai közé, mert ezt más társadalmi szervezetek látják el.

A kamarák működésének rendjét a törvény és az alapszabályok határozzák meg. A javaslat arra törekszik, hogy kötelező szabályokat csak a legszükségesebb mértékben írjon elő (ez alól kivétel a kamarák megalakulását előkészítő folyamat kötelező szabályainak meghatározása az átmeneti rendelkezések körében). Természetesen az alapszabályok rendelkezései sem lehetnek ellentétesek az alkotmány és más törvény előírásával; ezt a törvényességi felügyelet biztosítja.

7. A kamara önkormányzati alapon működő, önigazgató szervezet. Az önigazgatás az a módszer, amellyel a kamarai feladatok megvalósíthatók, a kamarai önkormányzat adja az alapot a közhatalmi jellegű jogosítványok gyakorlásának. Ezért a kamara területi elven épül fel, átfogva az ország egészét. A területi kamarák országos kamarát hoznak létre. Ez az országos kamara olyan köztestület, amelynek tagjai maguk is köztestületek. Az egyes szintek között kapcsolatok vannak, amelyek elengedhetetlenek az összehangolt kamarai működéshez. Az országos kamara hozza létre az egyes mérnöki és építészeti szakágakat képviselő szakmai tagozatokat.

A javaslat abból az alapelvből indul ki, hogy az önigazgatás - a döntéshozók szakmai és helyi ismereteinél fogva - hatékonyabb, mint az állami irányítás.

8. A kamara közfeladatainak ellátása érdekében szolgáltatásokat nyújthat tagjai részére. A kamara e szolgáltatásaira is vonatkoznak azok a korlátozások, amelyeket a köztestületek üzletszerű tevékenységére a Ptk. megállapít. A korlátlan üzletszerű gazdasági tevékenység ugyanis nem egyeztethető össze a kamara hatósági és igazgatási jogosítványaival. A köztestület vagyonával önállóan gazdálkodik, gondoskodik értékének megőrzéséről (tagsági jogosultság nélküli értékpapír stb.) egyébként üzletszerű gazdasági tevékenységet nem folytathat.

-----STARTING---POINT---RESZLETES---

I. fejezet

Általános rendelkezések

Az 1. §-hoz

A rendelkezés az itt meghatározott, külön engedélyhez, illetve névjegyzékbe vételhez kötött tevékenységek végzéséhez szükséges jogosultság megszerzését egy új feltételhez, a szakmai kamarai tagsághoz köti. A kötelező feltétel a garanciája a kamarák szakmai minőséget és etikai elveket érvényesítő működésének.

A meghatározott tevékenységet végző gazdálkodó szervezetek és vállalkozók a tevékenységüket csak akkor folytathatják, ha kamarai tagsággal rendelkező személyt alkalmaznak, vagy a tulajdonos illetve a vállalkozó saját személyében felel meg e követelményeknek.

A gazdasági kamarákról szóló 1994. évi XVI. törvény rendelkezései alapján ezek a gazdálkodó szervezetek, vállalkozások a jelen törvény hatálya alá tartoznak.

A 2. §-hoz

A szakmai kamarák területi elven létrejövő, tagsággal, önkormányzattal, feladat- és hatáskörrel rendelkező köztestületek. A javaslat alapján két szakmai kamarai szervezet jön létre, az 1. §-ban meghatározott tevékenységeket folytató mérnökök és építészek kamarája.

A kamarai rendszer mindkét esetben két szintű.

A területi kamarákat a tagsági feltételeknek megfelelő természetes személy tagok meghatározott területi (regionális, megyei, fővárosi) illetékességgel, az országos kamarákat - a Magyar Mérnöki Kamarát és a Magyar Építész Kamarát - az azonos tevékenységű területi kamarák hozzák létre országos illetékességgel.

A kamarák önálló jogi személyek.

A területi kamarák alapszabályukban meghatározottan helyi csoportot hozhatnak létre, mely különösen regionális szerveződés esetén célszerű és indokolt, mivel e szervezeti egységeket a területi alapszabály átruházott jogi személyiséggel ruházhatja fel és így a kamara hatékony működését tudja biztosítani.

Az országos kamaráknak, tekintettel a tevékenységek széles körére, szakmai tagozatokat kell létrehozni a megfelelő szakmai érdekképviselet biztosítása érdekében.

A rendelkezés meghatározza azokat a szakterületeket amelyeken az országos kamarák tagozatokat kötelesek létrehozni, illetve a meghatározottakon túl a kamarákra bízza a döntést a további tagozatok létrehozásának lehetőségét biztosítva.

II. fejezet

A területi kamara

A területi kamara a szabályozás centruma. Itt történik a mérnökök és építészek tagfelvétele, az országos ügyintéző szervek megválasztása és az Alapszabály elfogadására jogosult küldöttek megválasztása.

A 3. §-hoz

A területi kamara a köz érdekében az e §-ban felsorolt

- közfeladatokat,

- érdekképviseletet,

- önigazgatási feladatokat,

látja el.

A területi kamara közfeladatai körében átvesz - eddig az államigazgatást terhelő - feladatokat és elsőfokú közhatalmi szervezetként eljár. Kezeli a jogosultsági ügyeket, de a jogosultsági szabályokat nem a kamara hozza, azokat jogszabály számára előírja. Tagjairól és azok jogosultságáról közhiteles nyilvántartást vezet. A közérdek védelme megkívánja, hogy a kamara megóvja a társadalom egyes tagjait a színvonalatlan mérnöki, építészeti szolgáltatástól, ezért szakmailag felügyeli a jogosultak tevékenységét, kivizsgálja a megrendelői panaszokat.

A területi mérnöki és építész kamarák érdekképviseleti jogköre kizárólag szakmai kérdésekre korlátozott.

A területi mérnöki és építész kamarák önigazgatási feladatkörükben ellátnak minden olyan tevékenységet, amely elősegíti a szakmai és etikai elveknek a tagság munkájában való érvényre jutását . Elsőfokú etikai-fegyelmi jogkört gyakorolnak.

A 4-9. §-hoz

A területi kamarák legfőbb képviseleti és döntéshozó szerve - a demokratikus elveknek megfelelően - a taggyűlés, mely jogosult a tisztségviselők, a küldöttek és az ügyintéző szervek megválasztására, a területi kamarák egyesülésének és szétválásának kimondására. A törvény az ügyintéző szervek és tisztségviselők legfontosabb feladatairól intézkedik.

Elsődlegesen a taggyűlés kizárólagos hatáskörébe tartozó döntések, a választás és határozathozatal, valamint a felügyelő- és az etikai bizottságokra vonatkozó szabályok, valamint a kamara hatáskörébe utalt közigazgatási ügyek intézésének szervezeti és eljárási rendjének megállapításával megalkotja az önkormányzat működését biztosító törvényi garanciákat.

A 10. §-hoz

A területi kamarák, ahol ezt kis létszámuk, vagy a működési költségekkel való racionálisabb gazdálkodásuk indokolja, egyesülhetnek és közös területi kamaraként működhetnek tovább. Az egyesülést kiváltó indokok elmúltával ugyanezen területi kamarák szét is válhatnak és így a közigazgatási határokhoz igazodó területi kamarák jöhetnek létre.

III. fejezet

Az országos kamara

A 11. §-hoz

Az országos mérnöki illetve építész kamara az e §-ban felsorolt

- közfeladatokat,

- érdekképviseletet,

- önigazgatási feladatokat

látja el.

Az országos kamara közfeladatai körében átvesz eddig az államigazgatást terhelő feladatokat és másodfokú jogkörben eljár. Országos összesítésben vezeti, és a nyilvánosság számára biztosítja a tervező és szakértői jogosultsággal rendelkezők közhiteles névjegyzékét.

Szakmai szabályzat határozza meg a mérnöki, építészeti szolgáltatás kötelező tartalmát és a hozzárendelt ajánlott díjat, védve ezzel a rendszerint szakértelemmel nem bíró megrendelő (fogyasztó) érdekeit.

Az országos kamara feladatainak ellátása során a szakminisztériumokkal, önkormányzatokkal, kamarákkal és más köztestületekkel való kapcsolata és együttműködése elengedhetetlen feltétel. A javasolt rendelkezések ezt biztosítják.

Az országos mérnöki és építész kamara önigazgatási feladatkörében megalkotja az Alapszabályát, etikai-fegyelmi szabályzatát, és e törvény keretei között intézkedik még minden olyan kérdésről, melyet a szakma a szakszerű és etikus működéséhez szükségesnek tart. Másodfokon etikai-fegyelmi jogkört gyakorol.

A 12-17. §-hoz

Az országos kamarák legfőbb képviseleti szerve a küldöttgyűlés, mely jogosult az országos tisztségviselők megválasztására és az országos alapszabály, az etikai-fegyelmi szabályzat elfogadására, a tagdíj megállapítására.

A küldöttgyűlés létszámát a tervezet nem állapítja meg, az a területi kamarák taglétszáma függvényében, a választás alapján alakul ki.

A törvényjavaslat az országos ügyintéző szervek és tisztségviselők legfontosabb feladatairól intézkedik, továbbá rendelkezik törvényességi garanciákat hordozó szervezeti és eljárási kérdésekben.

A 18. §-hoz

Az egyes mérnöki és építészeti szakterületek szakmai kérdéseinek országosan egységes kezelésére az országos kamarán belül szakmai tagozatok működnek. Az országos szakmai tagozatok munkájában bármelyik területi kamarai tag részt vehet. Egy kamarai tag akár több szakmai tagozatnak is tagja lehet. A szakmai tagozatokra vonatkozó részletesebb szabályozást a törvény az országos alapszabály hatáskörébe utalja, azonban a szakmai tagozatoknak véleményezési (egyetértési) jogot biztosít, mellyel a szakmai színvonal és országosan egységes gyakorlat kialakításának feltételét teremti meg. Ettől való eltérésre nincs lehetőség.

A 19. §-hoz

Az országos kamarák szervezetének és működésének alapdokumentuma az országos alapszabály. A törvényjavaslat csak a kifejezetten indokolt szabályokat állapítja meg, egyébként a kamarai önkormányzatiságot nem korlátozza.

IV. fejezet

A választás szabályai

A jelölések és választások rendjéről az önkormányzatiság elvének megfelelően, az országos alapszabályban kell intézkedni. A törvényjavaslat a választásokkal kapcsolatban csupán garanciális rendelkezéseket tartalmaz.

A 20-22. §-hoz

A tisztségviselők, bizottsági tagok, küldöttek és tagozati elnökök megbízatása legfeljebb négy évre szól és egy alkalommal újraválaszthatók.

A területi kamarában bármelyik tag jelölhető tisztségviselőnek, az országos kamarába pedig bármelyik területi kamara bármelyik tagja jelölhető, tehát nemcsak a küldöttek. A tisztségviselőket titkosan kell megválasztani. Az összeférhetetlenség szabályai a kamarai közélet tisztaságát szolgálják. A törvényjavaslat a tisztségviselők megbízatása megszűnésének eseteit és a visszahívás módját megállapítja.

Ezekkel a rendelkezésekkel az önkormányzati működés garanciáit teremti meg.

V. fejezet

A kamara gazdálkodása

A 23. §-hoz

A mérnöki és építész kamarák legfőképpen tagdíjbevételükből gazdálkodnak. A tagdíj mértéke országosan egységes kell legyen és annak megállapítását az országos küldöttgyűlés hatáskörébe kell utalni, ahol a területi kamarák tagsági képviselete jár el. A jövedelmi viszonyoknak megfelelő arányos tagdíj fizetésének kialakítása érdekében a sávos rendszer kialakítása a célszerű.

A 24. §-hoz

A kamara gazdálkodása körében csak közhasznú társaságot alapíthat, illetve annak lehet tagja.

VI. fejezet

A tagsági viszony és a tag jogai

A 25-31. §-hoz

A kamarai tagság alanyi jog, a törvényi feltételek megléte esetén a tagfelvétel nem tagadható meg. Ennek érvényesülését a bírói jogvédelem garantálja. A kamarai tagságra jogosultak köre szélesebb, mint a kötelező tagsághoz kötött tervezői illetve szakértői tevékenységet végzők köre. A kamarai felvételre jogosító követelmények elsősorban az elméleti, felsőfokú ismeretek megszerzéséből és azok begyakorlásából állnak. A feltételek megléte esetén a jelentkező mérnököket kérésükre fel kell venni a területi kamarába. A rendelkezés garanciális szabályokat alkot meg a kérelem benyújtására, annak elbírálási rendjére. A tagfelvétel csak a törvényben meghatározott esetekben tagadható meg. A tagfelvételi eljárásban biztosítva van az első és a másodfok, illetve végül a bírósági jogorvoslat lehetősége.

A javaslat a nemzetközi kötelezettségeknek megfelelő feltételrendszert alakít ki.

Mindkét szakmai kamarában való egyidejű tagság kizárása nem indokolt.

A tag jogait és kötelezettségeit a javaslat megállapítja. A jogok korlátozásának lehetőségét kizárja.

A tagsági viszonynak a kamara által való megszüntetése kizárólag a törvényben meghatározott okokból és esetekben, és akkor is csak jogerős határozattal lehetséges.

A 32. §-hoz

A tagfelvételhez szükséges gyakorlati idővel még nem rendelkező mérnököt illetve építészt kérésére a kamara szavazati jog nélküli tagjelöltként felveheti.

A 33. §-hoz

A rendelkezés az eltérő jogviszonyok eljárási kérdéseit rendezi.

VII. fejezet

Etikai és fegyelmi szabályok

A 34-35. §-hoz

A mérnöki illetve építész kamarák feladata az általános szakmai szabályok és a saját döntéseikkel kialakított etikai normákkal megállapított minőségi szint biztosítása. Ennek betartása a kamara számára követelmény. Ennek a feltételét a javaslat meghatározza. A tagok tevékenységével összefüggő szakmai illetve etikai szabályok szándékos, vagy gondatlan megszegésének szankcionálása tartozik e körbe.

A 36-37. §-hoz

A teljes körű tényfeltárás és a jogorvoslat biztosítása érdekében az eljárás kétfokú és az eljárás alá vont tag részvételét és védekezését biztosítani kell. Az etikai-fegyelmi bizottság tanácsban jár el, amelynek személyi összetétele nem sértheti az összeférhetetlenség elvét. Az eljárás méltányossága és célszerűségének megőrzése miatt annak megindítására a javaslat elévülési határidőket szab meg.

A szakmai kamara alapvető feladata a tag szakmai érdekképviselete. Meghatározó a tag tevékenysége vonatkozásában a szakmai megítélése, a jó hírnév.

Ezért a rendelkezés elévülési határidőt a tag kérelme esetére nem enged megállapítani.

VIII. fejezet

Törvényességi felügyelet

A 38-39. §-hoz

A mérnöki, illetve építész kamarák működésének törvényességi felügyeletét a Kormány által kijelölt miniszterek gyakorolják. A kamarák jogsértő magatartása esetén a törvényességi felügyeletet gyakorló miniszter az itt meghatározott szabályok szerint jár el.

Jogsértő határozatok bírósági felülvizsgálata

A 40. §-hoz

A jogsértő határozatok eseteire vonatkozó jogorvoslati és eljárási szabályokat állapítja meg.

A bíróságok és a hatóságok feladatai a kamarai tagsággal kapcsolatban

A 41. §-hoz

Az országos kamarában való tagság a bírósági nyilvántartásba vétellel jön létre, erről az országos kamara közvetlenül a bíróságtól értesül.

Az 1. § (3) bekezdésére tekintettel e megoldást kell érvényesíteni az érintett gazdálkodó szervezetek, illetve vállalkozók eseteire is.

IX. fejezet

Átmeneti szabályok a Magyar Mérnöki Kamara és a Magyar Építész Kamara létrehozására

A 42. §-hoz

A mérnöki illetve az építész kamarák megalakulási folyamatát egy Mérnöki illetve Építész Tanács felügyeli. E Tanácsok tagjait a szakma által érintett minisztériumok, társadalmi szervezetek és felsőoktatási intézmények javaslata alapján a törvényességi felügyeletet ellátó miniszter bízza meg. Ezek a Tanácsok az országos kamarák megalakulása és az alapszabály elfogadása után megszűnnek.

A Mérnöki illetve Építész Tanács szervezési munkájában a szakmai egyesületként működő Mérnök Egylet és a Magyar Építészek Szövetsége együttműködése biztosítja a szervezés kontrollját, mivel törvényességi felügyelet még nincs.

A 43-48. §-hoz

A megalakulás feltételeinek biztosítása érdekében alapszabály előkészítő bizottságokat kell létrehozni, mely bizottságok feladata kizárólag a javaslat elkészítése és előterjesztése.

A szervezés az alsóbb szinten, a területi kamaráknál kezdődik. Mivel az új köztestületi kamarák ma meglévő szervezetnek nem jogutódjai, így azok szervezése a tagsági feltételnek megfelelő jelentkezők ideiglenes névjegyzékbe vételével kezdődik.

Az alapító taggyűlés feladata a küldöttek megválasztása az országos kamara alakuló küldöttgyűlésébe, az alapszabály elfogadása, valamint a tagfelvételi bizottság megválasztása.

Mivel az alapító taggyűlés tartásakor a kamarák még nem rendelkeznek hatályos országos alapszabállyal, ezért ezek lefolytatásának módjáról, eljárásrendjéről e törvény részletesen intézkedik.

A 49. §-hoz

A területi kamarák küldötteit a szervezők 60 napon belül összehívják az országos kamarák alakuló küldöttgyűlésére. Az országos mérnöki és építész kamara alakuló küldöttgyűlése megválasztja az országos kamara tisztségviselőit, elfogadja az országos alapszabályt.

Az 50. §-hoz

A végleges névjegyzék összeállítására vonatkozó külön rendelkezés biztosítja a kamarai feladatok átvételét, a hatálybalépés időpontjától a névjegyzék nyilvánosságának teljesíthetőségét.

Az országos kamara megalakulása, az országos alapszabály és az etikai-fegyelmi szabályzat elfogadása után kerül sor újra a területi kamaráknál a tagság összehívására, de most már a végleges megalakulás céljából. Ez az alakuló taggyűlés fogadja el a területi kamara működési szabályzatát és választja meg a tisztségviselőket. Ekkor döntenek a területi kamarák esetleges egyesüléséről.

-----STARTING---POINT---VEGE---

X. fejezet

Felhatalmazás

Az 51. §-hoz

A feladatok átadásának a végrehajtásához jogszabályok megalkotása szükséges. Ez rendeleti szinten történik e felhatalmazás alapján.

Átmeneti rendelkezések

Az 52. §-hoz

Az érvényes engedéllyel rendelkező jogosultak részére a kamarába történő belépéshez hosszabb határidőt szükséges szabni a tevékenység folyamatos ellátásának biztosítása érdekében. A létrehozandó kamarák érdeke azonban a működés érdekében a tagság biztosítása, ezért az átmenet csak a kettős érdekhez egyeztetett határidővel történhet.

Hatálybalépés

Az 53. §-hoz

A kamarák létrehozása csak a törvény alapján lehetséges. Ezért az átmeneti rendelkezések azonnali hatályba léptetésével biztosítani kell a feltételeket megalakításukhoz, mivel a feladatokat a teljes hatálybalépéstől kötelesek a kamarák ellátni.

Hatályát vesztő rendelkezés

Az 54. §-hoz

A törvényhely az érintett tervezők és szakértők engedélyének kiadásáról és névjegyzékének vezetéséről rendelkezik.