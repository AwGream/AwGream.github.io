2020. évi XV. törvény végső előterjesztői indokolása

a győri Káptalandomb nemzeti emlékhellyé nyilvánításáról

-----STARTING---POINT---ALTALANOS--- 

A törvényjavaslat tervezetéhez tartozó indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

A nemzeti emlékhelyek védelme és hozzáférhetővé tétele közérdek, amelynek megvalósításában közreműködnek az állami és az önkormányzati szervek, valamint a vallási közösségek, az egyházi jogi személyek, a civil és egyéb szervezetek, illetve a természetes személyek. A védelem kiterjed a nemzeti emlékhely méltóságának megőrzésére és a méltó megemlékezés feltételeinek biztosítására, az emlékhely történelmileg hiteles, egységes arculatának és műemléki megjelenésének fenntartására és biztosítására, továbbá az ezek érdekében végzett fejlesztés, beruházás megvalósításának elősegítésére.

Káptalandomb Győr kiemelkedő jelentőségű és egyik legnagyobb történelmi múlttal rendelkező része. Győrnek, Északnyugat-Magyarország legnagyobb városának a szíve, itt található a város műemléki látnivalóinak zöme. Káptalandombon található épületekbe - Győri Bazilika, Püspökvár, Szent László Látogatóközpont, Győri Egyházmegyei Kincstár és Könyvtár, Hittudományi Főiskola, Hotel Konferencia - az ott élőkön és dolgozókon kívül évente több mint százezer látogató érkezik. A székesegyházban, a látogatóközpontban és a Hotel Konferenciában naponta több száz turista fordul meg, a nyári hétvégéken pedig még többen, hiszen szinte minden hétvégén ceremoniális esemény van Káptalandombon.

A győri egyházi műemlékek az ezeréves kereszténység emlékei. A Káptalandombon álló Bazilika (basilica minor) és Püspökvár a nyugat-magyarországi katolicizmus szimbólumai. A Bazilikában található, vérző könnyeket ejtő Szűzanya képéhez hívők sokasága zarándokol el minden évben. Itt őrzik továbbá Szent László hermáját, mely a Szent Korona és a Szent Jobb mellett Magyarország legjelentősebb szakrális emléke. A Szent László-kultusz, a közös győri és pannonhalmi bencés hagyományok ápolása komoly lehetőségeket rejtenek az egyházi turizmusban is. A székesegyházban található továbbá a második világháború alatt vértanúságot szenvedett és 1997-ben boldoggá avatott Apor Vilmos püspök sírja is.

A fentiekre tekintettel a törvényjavaslat a terület nemzeti emlékhellyé nyilvánítására tesz javaslatot, melyhez a kulturális örökség védelméről szóló 2001. évi LXIV. törvény 2. mellékletének módosítása szükséges.

-----STARTING---POINT---RESZLETES---

Az 1. §-hoz

Káptalandomb Győr kiemelkedő jelentőségű és egyik legnagyobb történelmi múlttal rendelkező része. Méltóságának megőrzése érdekében a területet nemzeti emlékhellyé szükséges nyilvánítani, mely a kulturális örökség védelméről szóló 2001. évi LXIV. törvény 2. mellékletének módosításával valósul meg.

-----STARTING---POINT---VEGE---

A 2. §-hoz

Hatályba léptető rendelkezés.