1993. évi LXX. törvény indokolása

az általános forgalmi adóról szóló 1992. évi LXXIV. törvény módosításáról

-----STARTING---POINT---ALTALANOS--- 

Az általános forgalmi adó jelenlegi mértékrendszerét az Országgyűlés tavaly ősszel egy társadalmi kompromisszum figyelembevételével fogadta el. Eszerint a kedvezményes kulcs mértéke a Kormány eredeti javaslatánál alacsonyabb lett, valamint két jelentősebb körben (gyógyszerek, háztartási villamos energia) fennmaradt a 0-kulcs.

A kedvezményes kulcs 6%-ról 10%-ra való emelésére és a 0-kulcs megszüntetésére irányuló jelen módosító javaslat alapvető célja (más intézkedésekkel együtt) az állami költségvetés helyzetének megszilárdítása. E törvénymódosítással erősödne az adórendszeren belül a forgalmi adó, mint konszolidált gazdasági körülmények között megbízhatóan tervezhető adónem szerepe. A lépés beleillik a két adókulcs közelítésének hosszabb távra szóló elképzelésébe is.

Mivel széles termékkörben (ruházati cikkek, egyéb iparcikkek, stb.) a forgalmi adó a törvényjavaslat szerint nem változna az intézkedés a vásárolt fogyasztás adószintjét csak mintegy 1,8%-ponttal emelné. A tervezett intézkedéshez a lakosság meghatározott rétegeinél (pl. kisnyugdíjasok, stb.) jövedelemkiegészítés társul.

A kedvezményes kulcs mértékének változtatása az ÁFA-rendszer néhány belső paraméterét is érinti (mezőgazdasági kompenzációs kulcsok, átalányadók). Ezen túlmenően a törvény módosítása a tapasztalatok során felszínre került néhány anomália kiküszöbölésére, illetve a szükséges pontosítások elvégzésére is módot ad.

-----STARTING---POINT---RESZLETES---

Az 1. §-hoz

A Javaslat a vámrendelkezésekkel való összhang megteremtését célozza. A vámhatóság ugyanis a terméknek vámszabad-, illetve tranzitterületre történő kiléptetését nem köti ahhoz a feltételhez, hogy a termék végleges rendeltetéssel elhagyja-e az országot. A módosítás ugyanakkor adókijátszási lehetőséget nem teremt, mert a vámhatóság az esetleg vámbelföldre visszahozott árut termékimport jogcímen újólag megadóztatja.

A 2. §-hoz

A Javaslat a termékimport adóalapjának meghatározását pontosítja. A félreértések elkerülése érdekében egyértelműsíti, hogy - hasonlóan a belföldi eladásokhoz - minden más ÁFA-n kívüli, árat közvetlenül befolyásoló, kötelező jellegű költségvetési befizetés, amit a termékimportra kivetnek, az ÁFA alapját képezi.

A 3. §-hoz

A Javaslat első bekezdése a 25%-os ÁFA-kulcs változatlanul hagyására irányul.

A második bekezdés szerint

- a gyógyszerek és a háztartásokban használt villamos energia adókulcs 0%-ról 10%-ra,

- a jelenleg 6%-os adókulcs alá tartozó termékek és szolgáltatások túlnyomó többségének adókulcsa 10%-ra,

- kivételesen egyes termékek (bébiitalok, zöldségalapú ivólé, paradicsom ivólé, szintetikus alapú szörpök) adókulcsa 6%-ról 25%-ra

emelkedne. A hidegkonyhai készítmények pedig a 25%-os kulcsból a 10%-osba kerülnének át.

A gyógyszerek 0%-ból a kedvezményes adókulcsba való átsorolásának speciális indoka az, hogy e termékcsoport támogatása egy csatornán keresztül (tb-támogatás) valósuljon meg. A háztartási villamos energiát pedig a többi energiaféléhez képest - sem ár- sem adópolitikai szempontból - nem célszerű külön kezdeményezni. 

Ezekkel a módosításokkal egy kétkulcsos - eredetileg már tavaly ősszel kialakítani tervezett - ÁFA-rendszer valósul meg.

A Javaslat a forgalmiadózás szempontjából az ásványvizet, a szikvizet, valamint az üditőitalokat és a szörpöket egységesen kívánja kezelni.

A hidegkonyhai készítményeknek a kedvezményes kulcsba való átsorolása egy besorolási anomáliát old fel.

A 4. §-hoz

A Javaslat egyrészt az ólmozott és ólmozatlan motorbenzin statisztikai hivatkozási számának helyesbítését szolgálja, másrészt meg kívánja szüntetni a személygépkocsi kölcsönzésnél azt az nomáliát, mely szerint ugyanazon adás-vétel az eladó és a vevő oldaláról különbözőképpen minősül. (A személygépkocsi lízingbeadása az eladó oldaláról termékértékesítés, az igénybe vevő oldaláról pedig szolgáltatásnyújtás.) A módosítással lehetőség nyílik arra, hogy a lízing útján tulajdonba került személygépkocsi továbbértékesítésekor is levonható legyen az adó.

Az 5. §-hoz

A törvény az adóalany fogalmát a lehető legtágabban határozza meg. Így elviekben a törvény személyi hatálya alá tartozik az a jogképes személy, szervezet is, aki (amely) Magyarországon egyáltalán nem folytat forgalmiadó-köteles tevékenységet. Ez a kezelési mód nem az adófizetési kötelezettség vállalása, hanem az adólevonási jog érvényesítése oldaláról vet fel problémákat. Sok esetben ugyanis külföldi illetésű cégek pusztán azért jegyeztetik be magukat az adóhatóságnál, hogy adólevonási jogosultságot szerezzenek. A „féloldalas” jogi szabályozást hidalja át a Javaslat, amely egyértelműsíti, hogy az adólevonási jogot kizárólag az adó fizetésére kötelezett adóalany gyakorolhatja.

A 6. §-hoz

A Javaslat első része a szolgáltatást saját nevében megrendelő adóalany által és a saját vállalkozásban megvalósított beruházás után megfizetett ÁFA esetében az adólevonási jog keletkezése időpontjára vonatkozóan tartalmaz pontosítást.

A Javaslat második része új rendelkezés annyiban, hogy az alapításkor nem pénzbeni betét, hozzájárulás formájában szerzett vagyon tekintetében az adólevonási lehetőséget visszamenőlegesen is érvényesítheti az adóalany. Ezt a módosítást az teszi szükségessé, hogy a gazdasági társaságokról szóló 1988. évi VI. törvény rendelkezései alapján a gazdasági társaság cégbírósági bejegyzése csak akkor történhet meg, ha előzőleg a nem pénzbeni betéteket teljes egészében a társaság rendelkezésére bocsátották. Ugyanakkor az adózás rendjéről szóló 1990. évi XCI. törvény előírásai szerint a cégbírósági bejegyzés nélkülözhetetlen az adóhatósághoz való bejelentkezéshez, amely biztosítja az adólevonási jog gyakorlását.

A 7. §-hoz

A Javaslat a kedvezményes adókulcs változásával összefüggő technikai módosítást tartalmaz. Ha az adókulcs változik, változnia kell annak a százalékos értéknek is, melynek segítségével nem az adóalapból, hanem közvetlenül az adóval növelt árból számítható ki az adó összege.

A 8. §-hoz

A Javaslat a kereskedelmi szálláshelyadási tevékenység átalányadó-kulcsának módosítását tartalmazza, amelyet szintén a kedvezményes adókulcs emelése indokol. A kereskedelmi szálláshelyadási tevékenység ugyanis a kedvezményes adókulcs alá tartozik. Ha e kulcs mértéke megváltozik, szükségszerűen módosulnia kell az értékesítés után fizetendő adó és a beszerzést terhelő (levonható) adó számított különbözetének is, amelyet az átalányadó-kulcs fejez ki.

A 9. §-hoz

A két törvény összhangja miatt indokolt az általános felmentés lehetőségének a korlátozása.

A 10. §-hoz

A Javaslat az 1. számú mellékletében szereplő termékek és szolgáltatások kedvezményes kulcsának változásán túl pontosító jellegű módosításokat tartalmaz a tárgyi adómentes körben is, amely a 2. számú mellékletben szerepel. A pontosítás részben a tárgyi eszközök (uszodai medence, uszoda épület, sportlétesítmények épületei, művelődési ház) rendeltetésének megfelelő bérbeadására, másrészt a verseny- és élsport, illetve a verseny- és élsport lebonyolítása statisztikai besorolási számának helyesbítésére vonatkozik. A Javaslat szerint bővül a tárgyi adómentes kör a bíróságok és nyomozóhatóságok által kirendelt igazságügyi szakértők szakértői tevékenységével.

A Javaslat a kedvezményes adókulcs 4%-os növelésével összhangban - szakmai számítások alapján - a törvény 4. számú mellékletében foglalt mezőgazdasági kompenzációs kulcsnak a növényi termékeknél 10%-ról 12%-ra, az élő állatoknál és állati termékeknél, valamint az erdei termékeknél 6%-ról 7%-ra történő emelését tartalmazza.

-----STARTING---POINT---VEGE---

A 11. §-hoz

A Javaslat évközi hatálybalépést irányoz elő. Az új rendelkezéseket - fő szabályként - azokban az esetekben kell alkalmazni először, melyekben az adófizetési kötelezettség 1993. szeptember 30-át követi. Ugyanakkor a folyamatosan teljesített termékértékesítésekre és szolgáltatásnyújtásokra, valamint a nyilvántartásaikat pénzforgalmi szemléletben vezető adóalanyok már teljesített, de a hatálybalépéskor még pénzügyileg függőben lévő tranzakcióira a fő szabálytől eltérően határozza meg az új rendelkezések alkalmazhatóságának időbeli hatályát.

A Javaslat átmeneti szabályként mondja ki azt is, hogy a bolti kiskereskedelmi tevékenységre vonatkozó különleges adózási módot választó adóalany az 1993. szeptember 30-ával záruló bevallási időszakban köteles mindazon kötelezettségének eleget tenni (pl. záró bolti kiskereskedelmi készlet leltározással történő femérése), amit egyébként a törvény az adóév utolsó bevallási időszakára rendel.

A későbbi kompenzációval összefüggésben indokolt annak Szja alóli mentesítése, valamint kivonása a TB járulékalapból.