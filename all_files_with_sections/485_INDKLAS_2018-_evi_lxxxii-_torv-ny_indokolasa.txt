2018. évi LXXXII. törvény indokolása

az egyes adótörvények uniós kötelezettségekhez kapcsolódó, valamint egyes törvények adóigazgatási tárgyú módosításáról

-----STARTING---POINT---ALTALANOS--- 

A személyi jövedelemadót és a kisadózó vállalkozások tételes adóját érintően a törvény elsősorban technikai, a jogalkalmazói visszajelzéseken alapuló módosításokat tartalmaz és más ágazati jogszabályokban tervezett átalakításokhoz kapcsolódóan szükséges módosításokat is kezdeményez.

Az általános forgalmi adót érintő módosítások alapvetően jogharmonizációs célú módosítások.

A jövedéki adót érintő módosítások elsősorban adóigazgatási tárgyúak (egyértelműsítő és egyéb módosítások), illetve adminisztrációcsökkentési célúak, továbbá a kereskedelmi gázolaj esetében az uniós adóminimumnak való megfelelést szolgálja.

Az illetéktörvény módosítása az európai uniós joganyaggal való jogharmonizációt, a büntetőeljárási törvény és a polgári eljárási törvény szabályozási koncepciójához igazodó illetékszabályok megteremtését, valamint az eljárási illetékfizetés rendjének pontosítását szolgálja.

A társasági adótörvény módosítása az uniós joggal való harmonizációjáról és ehhez kapcsolódóan jogharmonizációs rendelkezés bevezetéséről gondoskodik. A belső piac működését közvetlenül érintő adókikerülési gyakorlatok elleni szabályok megállapításáról szóló, 2016. július 12-i (EU) 2016/1164 tanácsi irányelv átültetése keretében - megfelelve az uniós elvárásoknak - módosulnak, illetve kiegészülnek az ellenőrzött külföldi társaságra vonatkozó rendelkezések, bevezetésre kerülnek a kamatlevonás-korlátozási szabályok, illetve a rendeltetésszerű joggyakorlás elve is kiegészítésre kerül. További módosítások rendelkeznek a versenyképességet várhatóan jelentős mértékben javító csoportos társasági adóalanyiság bevezetéséről, a sportcélú ingatlanok üzemeltetési költségeinek támogathatóságáról a 2019/2020-as támogatási időszaktól, a sporttámogatással kapcsolatos összeszámítási szabály technikai pontosításáról, a mobilitási célú lakhatási támogatás kedvezményének kivezetéséről, a K+F tevékenység kedvezményének szociális hozzájárulási adót illető módosítását követve a veszteségelhatárolás korlátozásának törléséről.

A törvény a kisvállalati adó uniós joggal való harmonizációjáról és jogharmonizációs rendelkezés bevezetéséről gondoskodik, továbbá egyes hivatkozások pontosítását szolgálja.

A pénzügyi szervezetek különadóját illetően a hitelintézetekre 2019-től vonatkozó 0,2 százalékos felső kulcs előírására kerül sor, az alsó kulcs változatlan marad.

A törvény lehetővé teszi az energiaellátók jövedelemadó-alanyiságát megelőző időszakról származó terven felüli értékcsökkenés visszaírása miatt kimutatott bevétel adóalapból történő levonását. A törvény továbbá jogtechnikai pontosításokról gondoskodik.

A pénzügyi tranzakciós illetéktörvény módosítása alapján a versenypiachoz hasonlóan mentessé válik a természetes személyek kincstárnál vezetett és állampapír-forgalmazás érdekében igénybe vett ügyfélszámlája és más számlavezetőnél vezetett fizetési számlája között lebonyolított fizetési művelet. Az ASP rendszerhez csatlakozott önkormányzatok számára a Kincstár fogja biztosítani az elektronikus fizetési és elszámolási rendszer szolgáltatásaihoz szükséges fizetési feltételeket, a Kincstár lesz az EFER elszámolási számla tulajdonosa. A törvény mentesíti ezt a fizetési a forgalmat a tranzakciós illeték alól.

A nemzetközi adóügyi együttműködéshez és a nemzetközi szerződésekhez kapcsolódó módosításokkal az adó-és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény (Aktv.) rendelkezéseit pontosító, azokat kiegészítő, a törvény belső jogi koherenciáját biztosító, valamint nemzetközi kötelezettségvállalásaink teljesítését célzó módosítások elvégzésére kerül sor.

A nemzetközi megállapodásokat kihirdető törvények módosításában szereplő államok felsorolásának célja a pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás kihirdetéséről szóló 2015. évi CXC. törvény, valamint az országonkénti jelentések cseréjéről szóló illetékes hatóságok közötti multilaterális Megállapodás kihirdetéséről szóló 2017. évi XCI. törvény mellékleteinek kibővítése azon joghatóságokkal, akikkel Magyarország a jövőben információt kíván cserélni, tekintettel ezen joghatóságok fent nevezett Megállapodásokhoz való csatlakozására.

A szociális hozzájárulási adóról 2019. január 1-jén hatályba lépő új törvény pontosításai is szerepelnek a törvényben, továbbá a kutatás-fejlesztési adókedvezményt felváltja egy jobban célzott adókedvezmény a kutató-fejlesztő foglalkoztatása után érvényesíthető adókedvezmény, melynek keretében az adófizetési kötelezettséget eredményező munkaviszonyban kutató-fejlesztő munkavállalót foglalkoztató - vállalkozásként működő saját tevékenységi körben alapkutatást, alkalmazott kutatást, kísérleti fejlesztést végző kutatóhelynek minősülő - kifizető, az őt e munkaviszonyra tekintettel terhelő adóból adókedvezményt vehet igénybe.

A kormányzati létszámgazdálkodás új rendjének megvalósításával összefüggő egyes intézkedésekről szóló kormányhatározat alapján elbocsátandó védett korban lévő személyek elhelyezkedését könnyítő, az őket jövőben foglalkoztatni kívánó munkáltatók által igénybe vehető szociális hozzájárulási adókedvezmény is szerepel a törvényben.

A társadalombiztosítást érintő módosítások célja egyfelől a szociális biztonsági egyezményekkel való összhangjának megteremtése, továbbá pontosító szabály beiktatása a nyugdíjas foglalkoztatottak adó- és járulékmentesítéséhez kapcsolódó 2019. január 1-jén hatályba lépő szabályokhoz.

Az adóigazgatási eljárásrendet érintő módosítások a 2018. január 1-jén hatályba lépett törvények gyakorlati alkalmazását elősegíteni hivatott pontosító jellegű, jogalkalmazást segítő rendelkezések, valamint jogtechnikai módosítások.

A személyi jövedelemadó meghatározott részének az adózó rendelkezése szerinti felhasználásáról szóló törvény módosítása arra irányul, hogy akik 2017. évben nem tüntették fel a rendelkező nyilatkozatot tartalmazó borítékon az adóazonosító jelüket, azonban más hibában nem szenvedett a nyilatkozatuk, utólagos felülvizsgálat keretében mégis legyenek érvényesek ezen nyilatkozatok.

Adóigazgatási rendtartás

A veszteségesen működő gazdasági társaságok kötelező adóhatósági ellenőrzését előíró rendelkezések megállapítása.

Módosításra kerülnek a biztosítási intézkedés, ideiglenes biztosítási intézkedés szabályai, amely módosítás célja, hogy a törvény a jogállamiság elvének érvényre juttatása érdekében egyértelműen határozza meg, hogy meddig tarthat a biztosítási intézkedés és az ideiglenes biztosítási intézkedés, és meddig lehet a zárolt fizetési számláról kifizetést engedélyezni.

Adózás rendje

Az adminisztráció csökkentése érdekében törlésre kerül a munkáltató/kifizető adatszolgáltatási kötelezettsége az általa foglalkoztatott biztosítottnak a végzettségére, szakképzettségére, szakképesítésére, továbbá az ezt igazoló okiratot kibocsátó intézmény nevére és az okirat számára vonatkozó adatok tekintetében.

A büntetőeljárásról szóló törvény rendelkezéseire tekintettel a nyomozó hatóság és a rendőrség belső bűnmegelőzési és bűnfelderítési feladatokat ellátó szerve, valamint a rendőrség terrorizmust elhárító szerve kizárólag az ügyészség engedélyével kérhet adatszolgáltatást az adóhatóságtól és a vámhatóságtól, továbbá a titkos információgyűjtésre feljogosított szervek is csak az ügyészség engedélyével vehetnek át adatot az adóhatóságtól.

A törvény az általános közigazgatási rendtartásról szóló 2016. évi CL. törvény 2019. január 1-jétől hatályos rendelkezéseivel összhangban pontosítja az adótanácsadókra, adószakértőkre vonatkozó hatósági eljárások szabályainak kormányrendeleti szintre emeléséhez szükséges rendeletalkotási felhatalmazásokat, illetve hivatkozásokat.

Az adóhatóság által foganatosítandó végrehajtási eljárások

A törvény nem tartalmazott rendelkezéseket a végrehajtási eljárás során elkésve benyújtott jogorvoslati kérelmek esetében előterjeszthető igazolási kérelmekkel kapcsolatban, így igazolási kérelem benyújtása kapcsán a törvény háttérjogszabályainak figyelembevételével kellett eljárni. Az igazolási kérelemmel kapcsolatos határidők jogalkalmazók számára egyértelműbb szabályozása érdekében kerül e törvényben rendezésre az igazolási kérelem benyújtási határideje és annak kezdeti időpontja.

Előfordulhat a végrehajtás során az az eset, hogy a lefoglalt járművet az adós az adóhatóság felhívására nem adja át, és az adós lakóhelyén (tartózkodási helyén) vagy székhelyén, telephelyén, fióktelepén az nem fellelhető, ebben az esetben az adóhatóság az ismeretlen helyen lévő jármű feltalálási helyének megállapítása érdekében végzéssel tárgykörözést rendelhet el. Annak érdekében, hogy a végzés ellen benyújtásra kerülő fellebbezés ne akadályozza a végrehajtás eredményességét, szükséges rögzíteni, hogy a tárgykörözést elrendelő végzés fellebbezésre tekintet nélkül végrehajtható.

A törvényben kiegészítésre kerülnek a végrehajtható okiratok a kisvállalati adóról szóló 2012. évi CXLVII. törvény 7. § (1) bekezdés szerinti bejelentéssel, a 7. § (5) bekezdés szerinti változás bejelentéssel és a 8. § (11) bekezdés szerinti bejelentéssel.

A törvény bevezeti a meghatározott cselekmények kapcsán a behajtást kérő hatóság teljesítési ellenőrzésének lehetőségét abban az esetben, ha annak megítélése, hogy a meghatározott cselekmény előírások szerinti teljesítés megtörtént-e, a behajtást kérő hatóság speciális szakértelmét igényli. A megkereső hatóság ellenőrzi saját szabályai szerint a cselekmény végrehajtását és dönt arról, hogy azt elfogadja, vagy további intézkedést kér.

Az állami adó- és vámhatóság 2019. január 1-jétől átveszi a jelenleg a törvényszéki végrehajtók hatáskörébe tartozó követelések végrehajtását, amelyre figyelemmel a törvény bevezeti az új feladatok végrehajtásának szabályozását. Tekintettel arra, hogy a törvény hatálybalépéséig nem kerül sor az egész jogrendszer felülvizsgálatára és az új hatásköri szabályokhoz való igazítására, szükséges rendelkezni a törvényben egy olyan szabályról, amely alapján az adóhatóság által foganatosítandó végrehajtási eljárásokról szóló 2017. évi CLIII. törvényben (Avt.) foglaltak alapján kell eljárni majd 2019. január 1-jétől akkor is, ha a kötelezettség végrehajtása vonatkozásában jogszabály eltérően rendelkezik. Ez alapján egyértelművé válik, hogy a jogalkalmazók milyen jogszabály alapján kötelesek eljárni. Ehhez hasonló átmeneti szabályt tartalmazott például a 2018. január 1-jén hatályba lépett a polgári perrendtartásról szóló 2016. évi CXXX. törvény, az általános közigazgatási rendtartásról szóló 2016. évi CL. törvény és a közigazgatási perrendtartásról szóló 2017. évi I. törvény is.

A vámigazgatás területét érintő módosítások:

Készpénztörvény

A törvény egyértelművé teszi, hogy a Közösség területére belépő, illetve a Közösség területét elhagyó készpénz ellenőrzéséről szóló, 2005. október 26-i 1889/2005/EK európai parlamenti és tanácsi rendelet végrehajtásáról szóló 2007. évi XLVIII. törvény alapján hozott határozatok tekintetében fellebbezésre van lehetőség.

A törvény az európai uniós jogi aktusokkal való összhang biztosítása érdekében módosítja a zár alá vétel végrehajtásának anyagi és eljárási szabályait;

A törvény speciális rendelkezéseket állapít meg arra az esetre, ha a készpénz bejelentése megtörtént ugyan, de a bejelentés hibás vagy hiányos. Tekintettel arra, hogy ezen esetekben a jogsértés súlya csekélyebb, ezért indokolt az általánostól eltérő bírságtételeket megállapítani ezen esetekre nézve.

A törvény emellett megteremti annak a lehetőségét, hogy abban az esetben, ha a bejelentett összeget meghaladó készpénz elhanyagolható összegű (kevesebb mint 100 euró), bírság kiszabására egyáltalán ne kerüljön sor.

A pénzmosás és terrorizmus finanszírozása megelőzéséről és megakadályozásáról szóló törvénnyel való összhang biztosításához, valamint a jogalkalmazás során felmerült kérdések egyértelmű rendezéséhez szükséges módosításokat tartalmaz.

Vámtörvény

A törvény megteremti a szabályozási kereteket a Ptk. szerinti közreműködőnek a vámjogi képviselő által történő igénybevétele tekintetében. A törvény egyértelművé teszi, hogy a vámjogi képviselő abban az esetben vonhat be közreműködőt, ha ezt a képviselt ügyfél lehetővé tette, és a közreműködő további közreműködőt nem vonhat be az eljárásba.

A törvény lehetővé teszi, hogy a vámügyi biztosíték a jelenlegi három év helyett egy év után felszabadítására kerülhessen.

A vámtartozás elévülési idejével kapcsolatos szabályok módosítására sor kerül annak érdekében, hogy egyértelmű legyen, hogy büntetőeljárás megindítása esetén mely időponttól van lehetőség az elévülési idő meghosszabbítására.

A törvény megteremti a lehetőségét annak, hogy a vámügyi egyszerűsítések típusú engedélyezett gazdálkodók részére a saját vámügyi műveleteikkel kapcsolatos kockázati információk megosztása az önellenőrzés elősegítése érdekében.

A törvény emellett a jogalkalmazás során felmerült gyakorlati problémák kezelését szolgáló, valamint pontosító jellegű módosításokat tartalmaz.

Az üzletág átruházással kapcsolatban a számviteli törvény meghatározza az üzleti vagy cégérték és a negatív üzleti vagy cégérték fogalmát, ugyanakkor nem tartalmaz előírást az üzletág fogalmára. Tekintettel arra, hogy gazdasági tartalmát illetően jelentős különbség van az egyedi eszközök értékesítése, valamint tartozások átvállalása és az üzletág átruházása között, ezért indokolt az üzletág fogalmát, valamint az üzletág átruházás elszámolási szabályait a számviteli törvényben meghatározni. Az üzletág átruházás új elszámolási szabályai figyelembe veszik a Nemzetközi Pénzügyi Beszámolási Standardok (IFRS) által alkalmazott szabályokat is.

A gyakorlatban az üzletág átruházása gazdasági és pénzügyi értelemben is egy tranzakciónak minősül, a szerződő felek azt egy ügyletként kezelik. Ebből következően az üzletág átruházásának elszámolását a számvitelben is egy tranzakcióként indokolt kezelni. Mivel az üzletág átruházások eseti jellegűek, ezért nem tartoznak a rendszeres tevékenységbe (üzletmenetbe), így az üzletág átruházás keretében átadott eszközök értékének és az átvállalt kötelezettségek értékének (ideértve a céltartalékokat és az időbeli elhatárolásokat is) a különbözetét, valamint a kapott vagy fizetett összeget nettó módon - az értékesítés eredményétől függően - az egyéb bevételek vagy az egyéb ráfordítások között indokolt kimutatni.

A hatályos számviteli törvényi előírás szerint az üzletág átruházás ellenértékét meg kell bontani az üzletág részét képező egyedi eszközök és kötelezettségek szerint, és az egyébként egy tranzakciónak tekintett ügylet ellenértékét tételesen kell elszámolni, ami az üzletágat átruházó gazdálkodónál jelentős adminisztrációs feladatot eredményez. A törvény szerinti összevont elszámolás így az adminisztrációs terheket is csökkenti.

A törvény ezen túlmenően egyértelműsíti az adózási szabályok szerint bevételi nyilvántartást vezető vállalkozóknál a számviteli törvény hatálya alól történő kikerülés és visszakerülés esetén az üzleti év időtartamát, amelyről a beszámolót kell készíteni.

E mellett a törvény a könyvviteli szolgáltatást végzők nyilvántartásba vételi szabályaival összefüggésben technikai jellegű pontosításokat tartalmaz.

A törvény az Európai Unió szabályaival való szorosabb összhangot kívánja megteremteni a könyvvizsgálókat, könyvvizsgáló cégeket érintő kötelező rotációs szabályok vonatkozásában. A törvény a közérdeklődésre számot tartó gazdálkodóknál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgálók, könyvvizsgáló cégek által teljesített könyvvizsgálati megbízásokra vonatkozó 8 éves korlátozást hatályon kívül helyezi, ennek következtében hazánkban is a tagállamok többsége által választott, az 537/2014/EU európai parlamenti és tanácsi rendeletben meghatározott 10 éves rotációs periódust megengedő szabályt kell alkalmazni. A törvény ekképpen hozzájárul az egységes európai uniós jogszabályi szintű környezet megteremtéséhez a közérdeklődésre számot tartó gazdálkodók, illetve könyvvizsgálóik tekintetében.

A törvény kiegészítő eljárási szabályokat tartalmaz a kamarai tag könyvvizsgálók tagsági jogviszonyának megszüntetésére, illetve a könyvvizsgáló cégek nyilvántartásból való törlésére vonatkozóan, valamint pontosítja azon adatok körét, amelyeket a Magyar Könyvvizsgálói Kamara köteles szerepeltetni a kamarai tag könyvvizsgálókról és könyvvizsgáló cégekről az általa vezetett közhiteles nyilvántartásban.

-----STARTING---POINT---RESZLETES---

Az 1. §-hoz

A törvény a jövedelemszerzés helyének definícióját egészíti ki a honvédek jogállásáról szóló törvény szerinti hivatásos, szerződéses és önkéntes tartalékos szolgálati jogviszonnyal.

A törvény a különleges jogosítvánnyal rendelkező szervezetnél tisztséget betöltő magánszemélyek utazásaival egészíti ki a hivatali, üzleti utazás fogalmát.

A 2018. december 31-ét követően kifizető (munkáltató) által kötött kockázati biztosítás (legyen szó akár egyéni, akár csoportos biztosításról) díja adóköteles (figyelemmel a 2019. január 1-je előtt megkötött kockázati biztosításokra vonatkozó 1 éves átmeneti rendelkezésre). A törvény a csoportos (kockázati) biztosításokkal összefüggésben kiegészíti az Szja tv. adóköteles biztosítási díjra vonatkozó fogalmát. A kiegészítés alapján csoportos biztosítás esetén a csoportos biztosítás díjának a magánszemélyre arányosan jutó része minősül - a biztosított magánszemélynél - adóköteles biztosítási díjnak, feltéve, hogy az adott személyre jutó biztosítási díj a biztosítási szerződés alapján másként nem határozható meg. Léteznek ugyanakkor olyan csoportos (kockázati) biztosítások is (pl.: klasszikus állománybiztosítások, melyeknél a biztosítási díj pl.: az átlagos statisztikai állományi létszám alapján kerül meghatározásra, és a biztosítási díj egy adott mértékű létszámváltozást meghaladóan kerül módosításra, továbbá a biztosító szolgáltatására is csak az a személy jogosult, aki a biztosítási esemény bekövetkezésekor a veszélyközösségbe tartozott; vagy pl.: egyes nyilvános rendezvényekhez kapcsolódóan kötött kockázati biztosítások, melyeknél a létszám csak becsülhető és a résztvevők személyes adatai sem ismertek), melyek esetében arányosítással sem lehet megállapítani az egyes magánszemélyekre jutó biztosítási díjat. Ez utóbbi biztosítások is megjelennek az adóköteles biztosítási díj fogalmában (utolsó fordulat), mely biztosítások díját egyes meghatározott juttatásként (azaz kifizetői adózás mellett) adóztatja az Szja tv. Amennyiben a magánszemélyek a biztosítási díjat akár közvetlenül, akár közvetve megtérítik a rendezvény szervezőjének, úgy abban az esetben a magánszemélyek értelemszerűen nem szereznek bevételt.

Tekintettel arra, hogy a 2018. évet követően kötött kockázati biztosítás díja már adóköteles, ezért a kockázati biztosítás fogalmának utolsó fordulata, amely a biztosítási esemény bekövetkezése nélküli biztosítói teljesítések (pl. díjkedvezmény, díjengedmény, díjvisszatérítés) kérdését szabályozta, már értelmét veszítette, ezért hatályon kívül helyezendő.

A kockázati biztosítás díjának adókötelessé válásával feleslegessé válik a 9. § (3b) bekezdésében szereplő szabály, melyet a törvény töröl, összhangban a 3. § 91. pontjának, a kockázati biztosítás fogalmának módosításával.

Az Szja tv. alkalmazásában kockázati biztosításnak az olyan személybiztosítás (élet-, baleset-és betegség/egészségbiztosítás) minősül, amelynek sem lejárati szolgáltatása, sem visszavásárlási értéke nincs, vagyis kizárólag a (sajnálatos) biztosítási esemény (halál, baleset, betegség) bekövetkezésekor nyújt szolgáltatást.

A 2. §-hoz

Egy vegyes életbiztosítás abban az esetben is szolgáltatást nyújt, ha a biztosított személy a biztosítási időszak alatt meghal (haláleseti szolgáltatás), és abban az esetben is, ha a biztosítási időszak végén életben van (lejárati/elérési szolgáltatás). Kifizető által magánszemély javára kötött vegyes életbiztosítás esetén az említett szolgáltatások (haláleseti szolgáltatás és lejárati szolgáltatás) kedvezményezettje eltérő lehet: pl. a haláleseti szolgáltatás kedvezményezettje a biztosított személy érdekkörébe tartozó magánszemély, míg a lejárati szolgáltatás kedvezményezettje maga a díjat fizető kifizető. A 2018 után kifizető által megkötött adóköteles díjú személybiztosítások nem adózhatnak egyes meghatározott juttatásként, hanem a biztosítási díj a biztosított személy adóköteles jövedelme. Az Szja tv. 7. §-ának (1a) bekezdésében szereplő rendelkezés (amely azt szabályozza, hogy az említett vegyes életbiztosításból mikor nem szerez jövedelmet a magánszemély) a múltban értelmezési nehézséget okozott, melyet a törvény pontosít. Az újrafogalmazott szabály alapján nem szerez a díjfizetés időpontjában adóköteles jövedelmet a biztosított magánszemély, ha a biztosítói teljesítésre (ideértve a haláleseti szolgáltatást és a lejárati szolgáltatást) korlátozások nélkül a díjat fizető más személy (kifizető) jogosult. Ha a kockázati biztosítás (haláleseti szolgáltatás) kedvezményezettje nem a díjat fizető más személy (hanem pl. a biztosított személy érdekkörébe tartozó magánszemély), a megtakarítási díjrész erejéig nem szerez bevételt a biztosított, feltéve, hogy csak a megtakarítási díj alapján járó biztosítói teljesítésre korlátozások nélkül a díjat fizető más személy jogosult.

A 3. §-hoz

Megerősíti, hogy az önkéntes kölcsönös biztosítópénztárba teljesített munkáltatói hozzájárulás esetében, valamint az önkéntes kölcsönös biztosítópénztárba teljesített olyan támogatói adomány esetében, amely tagot illet, a teljesített összeg magánszemély javára vagy érdekében teljesített kiadásnak minősül, a bevétel megszerzésének a napja pedig a kiadás teljesítésének napja.

Az Szja tv. 7. §-a (1a) bekezdésének módosításával egyidejűleg módosul a 9. § (3a) bekezdésében szereplő rendelkezés is. Amennyiben a kifizető által magánszemély javára kötött vegyes életbiztosítás esetében valamennyi biztosítói teljesítésre (korlátozások nélkül) a díjat fizető más személy (kifizető) jogosult, úgy a biztosított magánszemély a díjfizetés időpontjában nem szerez bevételt. Ha e biztosítás a későbbiekben úgy módosul, hogy a biztosítói teljesítésre a biztosított vagy más magánszemély (de nem a díjat fizető kifizető) válik jogosulttá, úgy a szerződésmódosítás időpontjáig megfizetett megtakarítási díj (díjrész) teljes összege, míg a kockázati biztosítás esetében annak aktuális biztosítási évi díja - a szerződésmódosítás időpontjában - válik adókötelessé a biztosított magánszemélynél.

Az új (3b) bekezdés rendelkezése szerint az önkéntes kölcsönös biztosítópénztárba teljesített munkáltatói hozzájárulás esetében, valamint az önkéntes kölcsönös biztosítópénztárba teljesített olyan támogatói adomány esetében, amely tagot illet, a teljesített összeg a magánszemély tagot terhelő közterhek levonása utáni (nettó) összeg lehet, ugyanis a forrásul szolgáló összeg - amely a rendelkezés szerint a magánszemély bevétele - alapján megállapított jövedelem után a juttató kifizetőnek a magánszemélyt terhelő közterheket a teljesítést megelőzően le kell vonnia.

A 4. §-hoz

A módosítás egyértelművé teszi, hogy annak ellenére, hogy 2019-től a munkáltatói hozzájárulás személyi jövedelemadóját már nem a munkáltató viseli, az adóztatás nem a támogatás jóváírásakor, hanem annak teljesítésekor keletkezik, a támogatás (bruttó) összegéből a magánszemélyt terhelő közterheket le kell vonni. Ugyanakkor nem indokolt a támogatói adománynak az előbbitől eltérő kezelése sem.

Az 5. §-hoz

A hatályos szabályok szerint a családi kedvezmény azokra a jogosultsági hónapokra nem érvényesíthető az adóbevallásban sem megosztással, amikor a jogosult vagy házastársa, élettársa a gyermeket egyedül nevelők emelt összegű családi pótlékát igénybe veszi. A családok támogatásáról szóló 1998. évi LXXXIV. törvény 12. § (3) bekezdésében meghatározott esetekben azonban az egyedülállókat megillető emelt összegű családi pótlék igényelhető akkor is, ha gyermeket nem egedül neveli a jogosult. Jellemzően ilyenkor a jogosult nem rendelkezik jövedelemmel. A törvény lehetővé teszi, hogy ilyen esetben a családi kedvezmény megosztással érvényesíthető legyen.

A 6. §-hoz

A cafeteria rendszer átalakítása miatt adókötelessé válik minden olyan összeg, amelyet nem az önkéntes pénztári tag magánszemély fizet be a saját számlája javára (pl. munkáltatói hozzájárulás, adomány). Az adó feletti rendelkezési jogosultság hatályos szabálya ezen összegekre nem terjed ki [Szja tv. 44/A. § (1) bekezdés]. Az adó feletti rendelkezésre való jogosultság kiterjed minden olyan összegre, amelyet az önkéntes pénztári tag javára teljesítenek a pénztárba.

A 7. §-hoz

Az önkéntes kölcsönös biztosító pénztár által nyújtott, egyéb jövedelemként adóköteles célzott szolgáltatást (önsegélyező szolgáltatások) a törvény alapján nem terheli adóelőleg. Az igénybe vett szolgáltatás (mint egyéb jövedelem) utáni személyi jövedelemadó és szociális hozzájárulási adó a jövedelemben részesülő magánszemélyt terheli (figyelemmel arra, hogy a törvény értelmében az önkéntes pénztár ezen szolgáltatás tekintetében nem minősül kifizetőnek), mely adókat a magánszemély az éves adóbevallásában vall be (és a bevallás benyújtására előírt határidőig fizet meg).

A 8. §-hoz

Az adóelőleg-nyilatkozatok elektronikusan kitöltését biztosítható program technikailag nem tudja biztosítani, hogy az érintettek közös nyilatkozatot tegyenek abban az esetben, ha az érintettek közösen kívánják érvényesíteni a családi kedvezményt vagy az első házasok kedvezményét. A törvény ezért pontosítja a közös érvényesítésre vonatkozó nyilatkozattételi szabályokat, melyeket - az adóelőleg-nyilatkozatok elektronikus kitöltésére alkalmas rendszer 2020. január 1-jétől történő bevezetésével összhangban - 2020. január 1-jétől kell majd alkalmazni.

Az munkáltató által adható, a munka ellenértékének nem tekinthető juttatások (ezek általában az ún. cafeteria juttatások) 2019-től jellemzően munkabérként viselnek közterheket. Ugyanakkor célszerű annak biztosítása, hogy a tevékenység ellenértékének nettó értéke a kedvezményeknek a bérként közterhet viselő cafeteria juttatások adóalapjával, közterhével szemben történő érvényesítése okán ne csökkenjen.

A 9. §-hoz

Értékbeli korlátot - az ugyanazon magánszemély részére a folyósítás évét megelőző négy évben ilyenként folyósított összegekkel együtt 10 millió forint összeget meg nem haladó összeget - határoz meg arra a lakáscélú hitelre vonatkozóan, amellyel összefüggésben a munkáltatónak meghatározott feltételek fennállása esetén nem kell kamatkedvezményből származó jövedelmet megállapítania. Egyidejűleg törli a feltételrendszerből a méltányolható lakásigénynek való megfelelés követelményét, ehhez kapcsolódóan a méltányolható lakásigény mértékét és az együtt költöző, együtt lakó családtagokat meghatározó fogalmakat, továbbá módosítja a lakószoba fogalmát. 

A Magyar Honvédség hivatásos és szerződéses állományú katonáinak jogszabály alapján folyósított szerződés-hosszabbítási díjjal, visszailleszkedési támogatással, valamint az önkéntes tartalékos szolgálat vállalására ösztönző juttatással bővíti azon jövedelmek körét, amelyek után nem kell kamatkedvezményből származó jövedelem címén adókötelezettséget megállapítania a munkáltatónak, feltéve, hogy az említett juttatásokat visszafizetési kötelezettség mellett adják.

A 10. §-hoz

A törvény pontosítja a vissza nem térítendő munkáltatói lakáscélú támogatás adómentességének 2019. január 1-jei megszüntetéséhez kapcsolódóan beiktatott átmeneti rendelkezést, egyértelművé téve, hogy a 2018. december 31-én hatályos szabályok csak a 2019. január 1-jét megelőzően nyújtott támogatás elszámolásával, felhasználásának igazolásával összefüggésben alkalmazhatók.

A törvény pontosítja továbbá a nyári adócsomagban a biztosítási szabályok 2019. évi változásával összefüggésben elfogadott átmeneti rendelkezést. E szerint kockázati biztosítások esetében a 2018-ban kezdődő (és 2019-re átnyúló) biztosítási évben alkalmazni kell az Szja tv. kockázati biztosításra vonatkozó és azzal összefüggő, 2018. december 31-én hatályos rendelkezéseit, így nem csak az 1. számú melléklet 6.3. alpontját, hanem pl. a kockázati biztosítás fogalmát és az Szja tv. 9. § (3b) bekezdésében szereplő rendelkezést is. További pontosítás, hogy amennyiben a kockázati biztosítás díjának volt adómentes része, úgy ezen biztosítás adómentes díjjal fedezett biztosítási időszakában bekövetkezett biztosítási esemény alapján nyújtott szolgáltatásra még alkalmazni kell az Szja tv. 1. számú melléklete 6.6. és 6.7. alpontjának 2018. december 31-én hatályos szabályait (mely szerint a baleset- és betegségbiztosítás alapján nyújtott jövedelmet pótló szolgáltatás napi 15 ezer forintot meg nem haladó része adómentes, a felettes rész ugyanakkor már adóköteles).

A 11. §-hoz

A törvény új átmeneti rendelkezést iktat be, amely alapján a fiatal mezőgazdasági termelők számára a 2016-2018-as időszakban pályázat alapján nyújtott támogatások is költségek fedezetére, fejlesztési célra adott támogatásnak minősüljenek.

A kamatkedvezményből származó jövedelem alóli új mentességi alakzat alkalmazásához átmeneti rendelkezés.

A felsőfokú oktatásban és szakképzésben részesülők juttatásaival összefüggő átmeneti rendelkezés.

A 12. §-hoz

Az Szja tv. 1. számú mellékletének egyes rendelkezéseit módosító mellékletet beiktató rendelkezés.

A 13. §-hoz

Hatályon kívül helyező rendelkezések.

A 14. §-hoz

A módosítás a rendeltetésszerűségre vonatkozó előírásnak az (EU) 2016/1164 tanácsi irányelvben foglaltakkal történő harmonizációját foglalja magában. A törvény továbbá megkönnyíti az jogértelmezést az olyan jogügyletekre, amelynek célja vagy egyik fő célja olyan adóelőny elérése, amely egyébként összhangban van az adóelőnyt biztosító jogszabály tárgyával vagy céljával. Ezen esetekben az adóelőny érvényesítése nem korlátozható, amennyiben a jogügylethez valós gazdasági és kereskedelmi indokok is hozzárendelhetőek. A rendelkezés 2019. január 1-jén lép hatályba.

A 15. §-hoz

A belföldi illetőségű adózónak minősülő legalább két gazdasági társaság, az egyesülés, az európai részvénytársaság, a szövetkezet, az európai szövetkezet, az egyéni cég, az üzletvezetésének helyére tekintettel belföldi illetőségű adózónak minősülő külföldi személy és belföldi telephelye útján a külföldi vállalkozó csoportos társasági adóalanyiságot hozhat létre.

A csoportos társasági adóalanyiság létrehozásának feltétele, hogy az adózók között legalább 75 százalékos arányú szavazati jogon alapuló kapcsolt vállalkozási viszony álljon fenn. A csoporttagok számviteli politikája szerinti mérlegfordulónapja, beszámoló készítésére nem kötelezett adózó esetén pedig az adóév utolsó napja azonos kell, hogy legyen, továbbá a beszámoló, könyvviteli zárlat összeállítása az összes csoporttagnál egységesen vagy a számviteli törvény III. Fejezete, vagy az IFRS-ek szerint kell, hogy megvalósuljon, valamint a csoporttagok könyvvezetésének pénzneme azonos kel, hogy legyen. A rendelkezések 2019. január 1-jétől lépnek hatályba. Csoportos adóalanyiság létrehozására első alkalommal a 2019. adóévtől van lehetőség.

Egy adózó egyidejűleg csak egy csoportos társasági adóalanyiság tagja lehet.

A 16. §-hoz

Az ellenőrzött külföldi társaság státusz alóli mentesülés csak azon befektetői tevékenységre vonatkozik, amely szolgáltatási tevékenységnek minősül, azaz az aktív jellegű szolgáltatási tevékenységhez. A részesedések tartása önmagában nem mentesít egy külföldi társaságot az ellenőrzött külföldi társaság státusz alól.

Egyéb feltételek mellett az ellenőrzött külföldi társasági státusz megállapításakor azt kell megvizsgálni, hogy az érintett külföldi személy, illetve a külföldi telephely végrehajtott-e nem valódi jogügyeletet (nem valódi jogügyletek sorozatát). Egy jogügylet vagy jogügyletek sorozata csak akkor minősül nem valódinak, ha elsődlegesen adóelőny elérése céljából hajtják végre, és a külföldi személyt vagy a külföldi telephelyet belföldi illetőségű adózó irányítja. Kivételt jelent az ellenőrzött külföldi társaságként való minősítés alól, ha a külföldi személy vagy telephely, adózás előtti nyeresége nem haladja meg a 234.952.500 forint összeghatárt és a nem kereskedelmi tevékenységből származó nyeresége nem haladja meg a 23.495.250 forint összeghatárt, vagy az adózás előtti nyeresége nem haladja meg az adott adómegállapítási időszakra elszámolt működési költségek 10 százalékát. A módosítás megfelel a belső piac működését közvetlenül érintő adókikerülési gyakorlatok elleni szabályok megállapításáról szóló, 2016. július 12-i (EU) 2016/1164 tanácsi irányelv elvárásainak, tekintettel arra, hogy az irányelv lehetőséget ad az ellenőrzött külföldi társaság fentiek szerinti szabályozására.

Az EU-n és az EGT-n kívüli telephelyekre nem terjed ki az (EU) 2016/1164 tanácsi irányelv, ezen telephelyekre a kettős adóztatás elkerüléséről szóló nemzetközi egyezmények vonatkoznak. Ha a kettős adóztatás elkerüléséről szóló nemzetközi egyezmény alapján a telephely jövedelme Magyarországon mentesítendő a társasági adóztatás alól, akkor annak magyar adóalapba történő bevonása ellentétes lenne az egyezmény előírásával.

A törvény a látvány-csapatsportok támogatásának jogcímeit kiegészíti a sportcélú ingatlan üzemeltetésének költségeire vonatkozó támogatás nyújtásának lehetőségével. A társasági adótörvény fogalmai ezzel, továbbá a vonatkozó uniós szabályokkal összefüggésben pontosításra, illetve kiegészítésre kerülnek. Sportcélú ingatlan üzemeltetése költségeinek az üzembe helyezett sportcélú ingatlan által nyújtott szolgáltatások működési költségei minősülnek, ide nem értve az olyan értékcsökkenési és finanszírozási költségeket, amelyeket a sportcélú ingatlanhoz nyújtott beruházási támogatásból már fedeztek.

Finanszírozási költség alatt a kamatráfordítást, a kamattal gazdasági értelemben egyenértékű költséget, ráfordítást, valamint a finanszírozási forrás bevonásával összefüggésben elszámolt költséget, ráfordítást kell érteni, ideértve az eszköz bekerülési értéke részeként és a 18. § (1) bekezdés a) pontja alapján csökkentésként elszámolt összeget is. Nem tartozik e körbe az olyan finanszírozási költség, amelynek célja hosszú távú állami infrastrukturális beruházás finanszírozása, feltéve hogy a beruházás üzemeltetője, a finanszírozási költségek, a beruházás részét képező tárgyi eszközök és az annak kapcsán keletkező jövedelem egyaránt az Európai Unióban található, illetve merül fel. Hosszú távú állami infrastrukturális beruházásnak az olyan tagállami közérdeket szolgáló tevékenység, beruházás minősül, amely jelenértéken legalább 100 millió eurónak megfelelő értékű tárgyi eszköz létrehozására, fejlesztésére, működtetésére vagy karbantartására irányul. A finanszírozási költség fogalma nem taxatív felsorolást tartalmaz, értelmezésekor az (EU) 2016/1164 tanácsi irányelvben és a BEPS 4 Jelentésben foglaltakra is figyelemmel kell lenni.

Nettó finanszírozási költségnek az az összeg minősül, amellyel az adózó vállalkozási tevékenysége érdekében felmerült finanszírozási költségei meghaladják az adózó adóköteles kamatbevételeit és a gazdasági értelemben azzal egyenértékűnek tekintendő, adóköteles bevételeit, azzal, hogy adóköteles bevételként figyelembe kell venni a Tao. 18. § (1) bekezdés b) pontja alapján növelésként elszámolt összeget is.

Meghatározza az adózási szempontból különálló adózó fogalmát is, amely olyan adózó, amely nem tagja összevont (konszolidált) éves beszámolót készítő vállalatcsoportnak, nem áll kapcsolt vállalkozási viszonyban más személlyel és külföldön nem rendelkezik telephellyel.

A törvény meghatározza az összevont (konszolidált) éves beszámolót készítő vállalatcsoport fogalmát is. Ilyen csoportnak akkor minősül egy vállalatcsoport, ha a vállalatcsoporthoz tartozó valamennyi gazdálkodó szervezet teljes mértékben a rá vonatkozó beszámolási szabályozásra figyelemmel a számvitelről szóló törvény VI. Fejezete, az IFRS-ek vagy más, az Európai Unió vagy az Európai Gazdasági Térség valamely tagállamának nemzeti szabályrendszere szerinti összevont pénzügyi beszámoló hatálya alá tartozik. Vagyis a vállalatcsoport valamennyi tagja azonos számviteli sztenderdek, szabályok alapján készíti el beszámolóját.

A belső piac működését közvetlenül érintő adókikerülési gyakorlatok elleni szabályok megállapításáról szóló, 2016. július 12-i (EU) 2016/1164 tanácsi irányelv elvárásainak való megfelelés érdekében pontosítja a kamatfizetés, adózás és értékcsökkenés előtti eredmény fogalmát. Ennek megfelelően a kamatfizetés, adózás és értékcsökkenés előtti eredmény az adózási értelemben vett kamatfizetés, adózás és értékcsökkenés előtti eredményt takarja, és nem a számviteli értelemben vett kamatfizetés, adózás és értékcsökkenés előtti eredményt.

A 17. §-hoz

A csoportos társasági adóalanyiság adókötelezettségét a csoporttagok közül e célra kijelölt és az állami adó- és vámhatóságnak bejelentett csoporttag, mint csoportképviselő útján, a csoportazonosító szám alatt teljesíti, valamint ugyanilyen módon gyakorolja adózói jogait. A csoportképviselő olyan nyilvántartást vezet, amely alkalmas a csoportos társasági adóalanyiság adókötelezettségének teljesítése és jogai gyakorlása érdekében szükséges minden adat alátámasztására és ellenőrzésére. A csoporttag a társasági adó megállapítása érdekében az adóalapjának levezetését tartalmazó nyilatkozatot tesz a csoportképviselő és az állami adó- és vámhatóság felé, továbbá olyan nyilvántartást vezet, amely alkalmas a nyilatkozatában foglalt adatok alátámasztására és ellenőrzésére.

A 18. §-hoz

A csoportos társasági adóalanyiság az állami adó- és vámhatóság engedélyével jön létre valamennyi leendő csoporttag erre irányuló közös, kifejezett és egybehangzó írásos kérelmére. A csoportos társasági adóalanyisághoz a létrejöttét követően is lehet csatlakozni, ha azt a csoportképviselő és a csatlakozni kívánó adózó közösen, írásban kérelmezik.

A törvény rendelkezik a csoportos társasági adóalanyiság és a csoporttagság megszűnéséről. A törvény szerint, ha a csoportos társasági adóalanyiság, illetve a csoportos társasági adóalanyiságban fennálló tagság nem az üzleti év utolsó napján szűnik meg, akkor a megszűnés adóéve első napjával a csoporttagoknak, illetve az érintett csoporttagnak önálló adóéve kezdődik.

A csoporttag jogutódja a csoportos társasági adóalanyiság tagjaként alakul meg, kivéve, ha már megalakulásakor sem felel meg a tagságra előírt összes feltételnek. Ez azt jelenti, hogy jogutódlás esetén a jogutód automatikusan a csoportos társasági adóalanyiság tagja lesz, ha egyébként a csoporttagság feltételei fennállnak.

A törvény szerint a csoporttag az egyedi adóalapját adóévenként levezeti úgy, mintha különálló társasági adóalany lenne és arról adóévenként az adóbevallással egyenértékű nyilatkozatot tesz az állami adó- és vámhatóság részére. Az adóalap levezetését a csoportképviselőnek is át kell adni, ezen adatokról a csoportképviselő a csoport adóbevallásában adatot szolgáltat az állami adó- és vámhatóságnak. Ha a csoporttag az adóhatóság ellenőrzésének megkezdését megelőzően feltárja, hogy egyedi adóalapját nem a társasági adótörvénynek megfelelően állapította meg, vagy adóbevallással egyenértékű nyilatkozata számítási hiba vagy elírás miatt az egyedi adóalap tekintetében hibás, a csoportos társasági adóalanyiság adóalapjának módosítása érdekében egyedi adóalapjáról új nyilatkozatot tesz.

A csoportos adóalanyiság adóalapja a csoporttagok által egyedileg megállapított, nem negatív adóalapok összege, amelyet a csoportos adóalanyiságra és annak tagjaira vonatkozó speciális veszteségelhatárolási szabályok szerint az elhatárolt veszteséggel csökkenteni lehet.

A 19. §-hoz

Az (EU) 2016/1164 tanácsi irányelv átültetésével kapcsolatos módosítás.

A módosítás szerint a csoporttag egyedi adóalapját úgy határozza meg, mintha önálló adóalany lenne és nem csoporttag. A K+F adóalap-kedvezmény, a megrendelt K+F szolgáltatás kedvezménye és a műemlék adóalapkedvezmény a csoportos társasági adóalanyiság tagjai között nem adható át, de a csoportos társasági adóalanyiság tagjain kívüli kapcsolt vállalkozási körben átadható.

Ha az adózó alkalmazza a kamatlevonás-korlátozási szabályt, akkor az alkalmazott adóalap-növelő tételnek az adóévet megelőzően az adózó vagy jogelődje, valamint az átruházó társaság által figyelembe nem vett része csökkenti az adóalapot. A csökkentésként figyelembe vett összeg nem haladhatja meg az adóévi kamatlevonási kapacitás összegét. Tehát a korábbi évek növelő tétele továbbvihető és felhasználható a következő évek adóalapjának csökkentéseként, de csak akkor, ha a következő években az adózónak kihasználatlan kamatlevonási kapacitása van. Következésképpen e rendelkezés és a Tao. törvény 8. § (1) bekezdés j) pontjában foglalt szabad kapacitás továbbviteli lehetőség - az (EU) 2016/1164 tanácsi irányelv által biztosított választási opcióval élve - a nettó finanszírozási költségnek a kamatfizetés, adózás és értékcsökkenés előtti eredmény 30%-ához történő viszonyítása hosszabb időtávban érvényesül.

A 20. §-hoz

Az (EU) 2016/1164 tanácsi irányelv átültetésével kapcsolatos módosítások.

Az ellenőrzött külföldi társaság fogalomnak az (EU) 2016/1164 tanácsi irányelv szerinti átalakítása kapcsán az ellenőrzött külföldi társaság értékesítése, nem pénzbeli hozzájárulásként történő juttatása során az adóalapot csökkenti a fel nem osztott nyereség miatti növelő tétel, feltéve, hogy azzal az adóalap-csökkentésére még nem került sor korábban. A módosítás az (EU) 2016/1164 tanácsi irányelv 8. cikk (6) bekezdésének implementációja, a kettős adóztatás elkerülése érdekében.

A törvény pontosítja a kamatlevonás-korlátozási szabályt. A módosítás szerint kamatlevonási kapacitás esetén az adóalapot növelő tételt a kamatfizetés, adózás és értékcsökkenés előtti eredmény (azaz az adózási EBIDTA) 30%-a és a nominális összeghatár közül a nagyobb összeget meghaladó összeg figyelembe vételével kell meghatározni.

A törvény az (EU) 2016/1164 tanácsi irányelvvel összhangban új kamatlevonás-korlátozási szabályt vezet be, mely az adóelkerülések, adóalap-átcsoportosítások megakadályozását szolgálja, és amely 2019. január 1-jétől váltja fel az alultőkésítésre vonatkozó rendelkezéseket. A szabályozás értelmében növeli az adóalapot a nettó finanszírozási költségnek a kamatfizetés, adózás és értékcsökkenés előtti adóévi eredmény (EBITDA) 30 százalékát vagy 939.810.000 forintot meghaladó része. A kamatfizetés, adózás és értékcsökkenés előtti adóévi eredmény (EBITDA) 30 százalékát vagy 939.810.000 forintot meghaladó részt, azaz az adóalap-növelés összegét ugyanakkor csökkenti - legfeljebb annak összegéig - a korábbi adóévekben keletkezett kamatlevonási kapacitás még fel nem használt része. A 2016. június 17-e előtt megkötött releváns szerződések esetében az új kamatlevonás-korlátozási szabályt első alkalommal e szerződések összegének növelése vagy futamidejének meghosszabbítása hatálybalépését követő naptól, a módosított összeg vagy futamidő tekintetében kell figyelembe venni. A 2016. június 17-e előtt megkötött finanszírozási szerződések hitelösszegének növelése vagy futamidejének meghosszabbítása hatálybalépését megelőzően az érintett szerződésekre a korábbi alultőkésítési szabályt kell alkalmazni, de az adózó választhatja a kamatlevonás-korlátozási szabály alkalmazását is.

E rendelkezéseket - összhangban az irányelvvel és a korábbi alultőkésítési szabály logikájával is - nem kell alkalmaznia a pénzügyi intézménynek, a befektetési vállalkozásnak, az alternatívbefektetésialap-kezelőnek, az átruházható értékpapírokkal foglalkozó kollektív befektetés vállalkozás alapkezelő társaságának, a biztosítónak és a viszontbiztosítónak minősülő adózónak.

Az (EU) 2016/1164 tanácsi irányelvvel összhangban a törvény meghatározza, hogy az összevont (konszolidált) éves beszámolót készítő vállalatcsoport tagja mely esetekben nem köteles a kamatlevonás-korlátozási szabály alkalmazására. Az összevont (konszolidált) éves beszámolót készítő vállalatcsoport tagja nem köteles a kamatlevonás-korlátozási szabályt alkalmazni, ha (i) igazolni tudja, hogy saját tőkéje adóévi átlagos állományának a teljes eszközállománya adóévi átlagos állományához viszonyított aránya egyenlő a vállalatcsoportra számított, ennek megfelelő aránnyal vagy annál magasabb, vagy (ii) a kamatlevonás-korlátozási szabályt alkalmazásakor a nettó finanszírozási költségeket azon összegben érvényesítheti a társasági adóalapjában, amely egyenlő a csoportszinten vett harmadik felekkel szembeni nettó finanszírozási költségek összegének és a csoport EBITDÁ-jának a hányadosa valamint az adózó EBITDÁ-ja szorzatával.

Az (EU) 2016/1164 tanácsi irányelvvel összhangban a törvény meghatározza a kamatlevonás-korlátozási szabállyal kapcsolatos jogalkalmazást könnyítő rendelkezéseket, így az arányszámok számításának módszertanát, a különálló adózónak minősülő adózóra vonatkozó rendelkezéseket, az átalakulás, egyesülés, szétválás esetén figyelembeveendő és a kamatlevonási kapacitások felhasználására vonatkozó szabályokat.

Növeli a társasági adóalapot az (EU) 2016/1164 tanácsi irányelv 8. cikk (2)-(3) bekezdésével összhangban az adózó azon adóévében, amelyben az ellenőrzött külföldi társaság üzleti évének utolsó napja van, az ellenőrzött külföldi társaság nem valódi jogügyletekből származó, az ellenőrzött külföldi társaság adóévének (üzleti évének) utolsó napján kimutatott pozitív adózott eredmény jóváhagyott (felosztott) osztalékkal csökkentett része olyan arányban, amilyen arányban a nem valódi jogügyletből származó jövedelem keletkezésével kapcsolatos jelentős személyi funkciókat az adózó látja el.

Az (EU) 2016/1164 tanácsi irányelvvel összhangban a csoportos társasági adóalanyiság a nominális összeghatárt csoport szinten veszi (veheti) figyelembe. A korlát egyes tagokra történő lebontására a nettó finanszírozási költség arányában kerül sor.

A 21. §-hoz

Az (EU) 2016/1164 tanácsi irányelv átültetésével kapcsolatos módosításokkal összefüggésben az elhatárolt veszteségre vonatkozó rendelkezések pontosítása. A rendelkezés célja, hogy a kamatlevonás-korlátozásra vonatkozó szabályok alkalmazásával összefüggésben csökkentés ne érvényesüljön többszörösen az adóalap terhére.

A törvény szerint a csoportos társasági adóalanyiság adóévi elhatárolt vesztesége az adóévben negatív egyedi adóalappal rendelkező csoporttagok egyedi adóalapjainak összegével egyenlő. A csoportos társasági adóalanyiság elhatárolt vesztesége - a csoportképviselő döntése szerinti megosztásban - a keletkezése adóévében és az azt követő adóévekben, utoljára a keletkezése adóévét követő ötödik adóévben számolható el a csoportos társasági adóalanyiság adóalapjának csökkentéseként. A csoportos társasági adóalanyiság az elhatárolt veszteséget legfeljebb olyan mértékig érvényesítheti az adóalapja terhére, hogy a csoportos társasági adóalanyiság adóalapja az elhatárolt veszteség levonását követően is elérje az adóévben nem negatív egyedi adóalappal rendelkező tagjai egyedi adóalapjai összegének 50 százalékát. A csoportos társasági adóalanyiság által és a csoporttagok által egyedileg érvényesített elhatárolt veszteség mértéke együttesen nem haladhatja meg az elhatárolt veszteség érvényesítése nélküli egyedi pozitív adóalapok összegének 50 százalékát. A csoporttag negatív egyedi adóalapja akkor használható fel, ha a csoporttagok adóalapja a rendeltetésszerű joggyakorlás elvének betartásával keletkezett.

A 22. §-hoz

A csoportos társasági adóalanyiság tagjai között a csoportos adóalanyiság létrejöttét követően megvalósuló ügyletek vonatkozásában a kapcsolt vállalkozások közötti ügyletekre vonatkozó rendelkezéseket főszabály szerint nem kell alkalmazni. Ugyanakkor azon, a csoportos adóalanyiság létrejöttét megelőzően megvalósult ügyletek esetében, amelyek vonatkozásában az adóalap szokásos piaci mértékűre történő kiigazítása még nem történt meg, az adóalap-módosítást alkalmazni kell. A csoportos társasági adóalanyiság tagjai között a csoportos adóalanyiság létrejöttét követően megvalósuló ügyletek vonatkozásában a Tao. törvény szerinti dokumentációs kötelezettséget a csoportos társasági adóalany szintjén kell teljesíteni.

A 23. §-hoz

Az (EU) 2016/1164 tanácsi irányelv átültetésével kapcsolatos módosításokkal összefüggésben az IFRS-ek szerinti adózókra vonatkozó rendelkezések pontosítása.

A 24. §-hoz

A csoportos társasági adóalanyiság bevezetéséhez kapcsolódó, a társasági adó mértékét meghatározó szabály jogtechnikai pontosítása, melynek értelmében a csoportos társasági adóalanyiságot is kilenc százalékos mértékű társasági adó terheli.

A 25. §-hoz

Jogtechnikai jellegű pontosítás.

A 26. §-hoz

A látványcsapat-sportok támogatásának jogcímeit kiegészíti a sportcélú ingatlan üzemeltetésének költségeire vonatkozó támogatás nyújtásának lehetőségével. A társasági adótörvény szabályai ezzel összefüggésben pontosításra, illetve kiegészítésre kerülnek.

A támogatáshalmozást az uniós rendelkezésekkel összhangban csak az azonos elszámolható költségekre kell figyelembe venni, a törvény ennek megfelelően az érthetőség javítása érdekében a szabályozási tartalmat nem érintve a hatályos szöveg technikai pontosítását tartalmazza.

A 27. §-hoz

A törvény szerint a csoportos társasági adóalanyiság az adókedvezmények érvényesítése szempontjából egyetlen adózónak minősül.

A csoporttag csoporttagsága előtti adókedvezményét a csoportos társasági adóalanyiság tagjaként csak akkor érvényesítheti, ha a kedvezmény feltételeinek csoporttagként is megfelel. A kedvezményre jogosult csoporttag a csoporttagsága megszűnése után az adókedvezmény érvényesítésére továbbra is jogosult marad (ha csoporttagsága jogutód nélküli megszűnéstől eltérő ok miatt szűnik meg).

A csoportos társasági adóalanyiság adókedvezményt akkor vehet igénybe, ha az adókedvezményre vonatkozó feltételeknek való megfelelést egy csoporttagja vállalja és e csoporttag a feltételeket ténylegesen teljesíti. Amennyiben a feltételek teljesítését vállaló csoporttagsága megszűnik, az adókedvezmény érvényesítésére a csoportos társasági adóalanyiság a továbbiakban nem lesz jogosult, kivéve, ha a csoporttag jogutódlással szűnik meg és jogutódja szintén a csoportos társasági adóalanyiság tagja.

A csoportos társasági adóalanyiság a jogosult csoporttag(ok)ra vonatkoztatottan egyedileg alkalmazza a 80 és 70%-os érvényesítési korlátokat.

A 28. §-hoz

A törvény szerint a csoportos társasági adóalanyiság adóévi fizetendő adóját a csoporttagok között az egyedileg megállapított pozitív adóalapok arányában kell felosztani. A csoportképviselő az egyes csoporttagokra jutó fizetendő adót a csoportképviselő a csoportos társasági adóalanyiság társasági adóbevallásában feltünteti és a beszámolóját, könyvviteli zárlatát a számviteli törvény III. Fejezete szerint összeállító csoporttag az adózott eredménye terhére adófizetési kötelezettségként elszámolja.

A 29. §-hoz

A jogtechnikai jellegű pontosításokról gondoskodik.

A 30. §-hoz

A törvény az adófelajánlás kapcsán járó jóváírást a csoportos társasági adóalanyiság a felajánlás adóéve fizetendő adójának arányában osztja fel a csoporttagok között.

A 31. §-hoz

Amennyiben a csoporttag csoporttagsága a jogutód nélküli megszűnéstől eltérő ok miatt szűnik meg, a csoportos társasági adóalanyiság és a volt csoporttag, továbbá a csoportos társasági adóalanyiság megszűnése esetén a volt csoporttag köteles a csoporttagság megszűnése napját, illetve a csoportos társasági adóalanyiság megszűnése napját követő 30 napon belül a csoportos társasági adóalanyiság által bevallott adóelőleget megosztani és bevallani, és ennek alapján a bevallás esedékességének napjától az adóévet követő hatodik hónap utolsó napjáig az adóelőleget megfizetni.

A 32. §-hoz

A csoportos társasági adóalanyiság bevezetéséhez kapcsolódó, a növekedési adóhitelre vonatkozó szabályokat érintő jogtechnikai pontosítás.

A 33. §-hoz

A csoportos társasági adóalanyiság bevezetéséhez kapcsolódó, a kettős adóztatás elkerüléséről szóló rendelkezéseket érintő jogtechnikai pontosítás.

A 34. §-hoz

Átmeneti rendelkezéseket tartalmaz.

A 35. §-hoz

Felhatalmazó rendelkezés.

A 36. §-hoz

A látvány-csapatsport támogatással kapcsolatos jogharmonizációs rendelkezések pontosításáról és a sportcélú ingatlan üzemeltetési költségeinek támogathatóságával kapcsolatos rendelkezések bevezetésével kapcsolatos jogharmonizációs rendelkezésekről gondoskodik.

A 37. §-hoz

Az (EU) 2016/1164 tanácsi irányelv átültetésével kapcsolatos jogharmonizációs rendelkezések bevezetésével kapcsolatos módosítás.

A 38. §-hoz

Szövegcserés módosítások.

A 39. §-hoz

Hatályon kívül helyező rendelkezések.

A 40. §-hoz

A hitelintézetekre 2019-től vonatkozó adókulcsok megállapítása.

A 41. §-hoz

A hitelintézetek 2019-től hatályos adókulcsának megállapításával kapcsolatos törlés.

A 42. §-hoz

Az energiaellátók jövedelemadójában érvényesíthető, a társasági adó csökkentésére még fel nem használt adókedvezmények vonatkozásában, a csoportos társasági adóalanyiság tagja a csoport által már igénybe vett kedvezmény összegét a pozitív egyedi adóalapja arányában veszi figyelembe.

A 43. §-hoz

A törvény lehetővé teszi az adóalanyiságot megelőző időszakról származó terven felüli értékcsökkenés visszaírása miatt kimutatott bevétel adóalapból történő levonását.

A 44. §-hoz

Az (EU) 2016/1164 tanácsi irányelvvel való összhang érdekében szükséges alapelv bevezetéséről gondoskodik.

A 45. §-hoz

A törvény bevezeti az ellenőrzött külföldi társaság fogalmát.

Kiegészíti azokat a feltételeket, amelyek fennállása esetén a kisadózó nem minősül főállásúnak. A rendelkezés szerint a közép- vagy felsőoktatási intézményben tanuló vállalkozó a tanulmányainak szüneteltetése idején sem minősül főállásúnak a 25. életéve betöltéséig.

A 46. §-hoz

A törvény - az adóhatóság által foganatosítandó végrehajtási eljárásokról szóló 2017. évi CLIII. törvénnyel való összhang biztosítása érdekében - pontosítja azt a rendelkezést, amely a kisadózó vállalkozások tételes adófizetési kötelezettségének nyilvántartását megalapozó dokumentumokról rendelkezik.

A 47-48. §-hoz

Megszűnik a kisvállalati adóalanyiság, ha az adózó ellenőrzött külföldi társasággal rendelkezik, vagy az az összeg, amellyel az adózó vállalkozási tevékenysége érdekében felmerült finanszírozási költségei meghaladják az adózó adóköteles kamatbevételeit és a gazdasági értelemben azzal egyenértékűnek tekintendő, adóköteles bevételeit az adóévben várhatóan meghaladja a 939.810.000 forintot. A rendelkezéseket első alkalommal a 2019. adóév vonatkozásában kell alkalmazni.

A 49. §-hoz

Abban az esetben, ha az adózó a társasági adó hatálya alól tér át a kisadózó vállalkozások tételes adójának hatálya alá, akkor a társasági adóalanyiság időszaka alatt az általa teljesített termékértékesítés, szolgáltatásnyújtás alapján kiszámlázott összeg - figyelemmel az Szt. előírásaira - társasági adóalapot képez, függetlenül attól, hogy az a társasági adóalanyiság időszaka alatt befolyt-e. Ha az említett összeg a kata-alanyiság időszaka alatt folyik be, akkor az a Katv. 2. § 12. pontjának jelenlegi szabályai alapján a kisadózó vállalkozás bevételének is minősül. A „kettős adóterhelés”-t szünteti meg a módosítás.

Az 50. §-hoz

A jogharmonizációs záradék.

Az 51. §-hoz

A törvény új átmeneti rendelkezést iktat be, amely alapján a fiatal mezőgazdasági termelők számára a 2016-2018-as időszakban pályázat alapján nyújtott támogatások is költségek fedezetére, fejlesztési célra adott támogatásnak minősülnek.

Az 52. §-hoz

Az egyes adótörvények és más kapcsolódó törvények módosításáról, valamint a bevándorlási különadóról szóló 2018. évi XLI. törvény ültette át az Áfa tv.-be a 2016/1065/EU tanácsi irányelv rendelkezéseit az utalványok áfa kezelésére vonatkozóan. Az irányelv nem rendelkezik az ellenérték fejében beszerzett, de ingyenesen továbbadott egycélú utalványok kezeléséről. A törvény ezért kiegészíti a már beiktatott rendelkezéseket oly módon, hogy az egycélú utalványok ingyenes átruházása is adófizetési kötelezettséget keletkeztet, amennyiben az utalvány beszerzésekor az adóalanyt egészben vagy részben adólevonási jog illette meg.

Az 53. §-hoz

A törvény rendelkezik arról, hogy mit kell adóalapnak tekinteni abban az esetben, ha az egycélú utalványt ellenérték nélkül ruházzák át.

Az 54. §-hoz

A törvény arra az esetre, ha a bérelt személygépkocsit gazdasági és magáncélra egyaránt használják, az adminisztratív terhek csökkentése érdekében 50%-os diktált levonási hányadot állapít meg a bérbeadást terhelő előzetesen felszámított áfa levonására.

Az 55. §-hoz

A törvény értelmében, amennyiben az adóalany a bérelt személygépkocsi vegyes célú használata esetében nem kívánja alkalmazni a diktált 50%-os levonási hányadot, úgy a levonást, az erre vonatkozó megfelelően alátámasztott dokumentáció alapján, olyan mértékben gyakorolhatja, amilyen mértékben a személygépkocsit adólevonásra jogosító gazdasági tevékenysége érdekében használja, hasznosítja.

Az 56. §-hoz

A törvény a munkaerő-kölcsönzés 2021. január 1-ével történő kivezetése kapcsán előírja, hogy a fordított adózás az építőipari munkaerőkölcsönzés esetén továbbra is alkalmazandó valamennyi (nem kizárólag az építőipari engedélyköteles) építési-szerelési munka esetén.

Az 57. §-hoz

A törvény az alanyi adómentesség választására jogosító értékhatárt 8 millió forintról 12 millió forintra emeli.

Az 58. §-hoz

A hatályos előírások szerint, amennyiben az adó-visszatéríttetési kérelem vonatkozásában kiegészítő információk bekérésére volt szükség, abban az esetben az adóhatóság a válasz beérkezésétől számított 2 hónapon belül, vagy ha a megkeresésre érdemben nem kapott hiánytalan választ, akkor a válaszadásra nyitva álló határidő lejártát követő 2 hónapon belül dönt. A törvény a 2008/9/EK irányelv 21. cikk 1. bekezdésében foglaltakkal is összhangban pontosítja, hogy amennyiben az előző mondat szerinti esetben a határidő egyébként 6 hónapnál rövidebb lenne, akkor az adóhatóság rendelkezésére álló határidő az adó-visszatéríttetési kérelem beérkezésétől számított 6 hónap. A határidő összességében továbbra sem haladhatja meg (attól függően, hogy kiegészítés kérésére egy vagy két alkalommal volt szükség) az adó-visszatéríttetési kérelem beérkezésétől számított 7, illetve 8 hónapot.

Az 59. §-hoz

A jogharmonizációs záradékot rögzíti.

A 60. §-hoz

Az alanyi adómentesség választására - az egyéb törvényi feltételek fennállása esetén - abban az esetben jogosult az adóalany, ha sem a naptári évet megelőző évben, sem pedig az adott naptári évben nem haladja meg az árbevétele a törvényben előírt értékhatárt. Tekintettel arra, hogy a jelenleg hatályos szabályok szerint a választásra jogosító értékhatár 8 millió forint, a törvény rendezi, hogy a 2018-as évben a 8 millió Ft-os árbevételt meghaladó, de a 12 millió forintos árbevételt meg nem haladó adóalanyok is élhessenek 2019 évre vonatkozóan az alanyi adómentesség választásának lehetőségével.

A 61. §-hoz

A törvény rögzíti, hogy amennyiben az adóalany személygépkocsi bérbeadását terhelő input áfa levonás esetén az 50%-os diktált hányad szerinti levonást alkalmazza, akkor azt először mikortól kell alkalmaznia.

A 62. §-hoz

A törvény az Európai Unió Bíróságának vonatkozó jogértelmezése alapján 2020. január 1-jével megszünteti, hogy önálló pozíciószámonként lehessen meghatározni az adóalapot az utazásszervezési szolgáltatások esetében. Ehhez kapcsolódóan a törvény átmeneti rendelkezésként előírja, hogy amennyiben az utazásszervező 2019. év vonatkozásában élt az adóalap önálló pozíciószámonként történő megállapításának lehetőségével, úgy az önálló pozíciószámot, önálló pozíciószámokat legkésőbb a 2019. december 31-ét megában foglaló adó-megállapítási időszakában le kell zárni.

A 63. §-hoz

Átmeneti rendelkezést tartalmaz az Áfa tv. 3. számú melléklet I. részének 50-51. pontjaiban meghatározott lakóingatlanok értékesítésére alkalmazandó áfa mértékre vonatkozóan.

A módosítás előírja, hogy a kedvezményes áfa mérték azon új lakóingatlanok esetén alkalmazható 2019. december 31-ét követően, de legkésőbb 2023. december 31-én is, amelyek építésére 2018. november 1-jén már van végleges építési engedély vagy építését eddig az időpontig bejelentették az egyszerű bejelentés szabályai szerint.

A 64. §-hoz

A 2019. január 1-jétől hatályba lépő szabályok értelmében, amennyiben egy adóalany a letelepedésétől eltérő tagállamban felmerülő adókötelezettségét az egyablakos rendszer alkalmazásával teljesíti, akkor a számlázásra nem a teljesítési hely szerinti tagállam, hanem annak a tagállamnak a szabályai az irányadók, ahol az adóalany az egyablakos rendszerbe regisztrált. A törvény ezért törli a jogszabályból ezen módosítás miatt okafogyottá vált azon rendelkezéseket, melyek egy másik tagállamban az egyablakos rendszerben regisztrált adóalanynak a belföldi bizonylatadására vonatkoznak.

Jogtechnikai módosítás, mely az Áfa tv. 257/D. §-ban levő jogszabályi hivatkozást módosítja.

A 65. §-hoz

A 2019. január 1-jétől hatályba lépő szabályok értelmében, amennyiben egy adóalany a letelepedésétől eltérő tagállamban felmerülő adókötelezettségét az egyablakos rendszer alkalmazásával teljesíti, akkor a számlázásra nem a teljesítési hely szerinti tagállam, hanem annak a tagállamnak a szabályai az irányadók, ahol az adóalany az egyablakos rendszerbe regisztrált. A törvény ezért törli a jogszabályból ezen módosítás miatt okafogyottá vált azon rendelkezéseket, melyek egy másik tagállamban az egyablakos rendszerben regisztrált adóalanynak a belföldi bizonylatadására vonatkoznak.

A törvény az Európai Unió Bíróságának vonatkozó jogértelmezése alapján előírja, hogy az utazásszervezésre vonatkozó különleges szabályozást kell alkalmazni akkor is, ha az utazásszervezési szolgáltatást az adóalany továbbértékesítési céllal veszi igénybe, valamint, hogy az utazásszervezési szolgáltatás adóalapjának megállapítására nem alkalmazható az önálló pozíciószámonkénti nyilvántartás.

A 66. §-hoz

Eljárásjogi egyértelműsítés. Az engedélyokiratban szereplő adatok változása esetén minden esetben engedélymódosítást vagy új engedélyt kell kérni. Csak az olyan, engedélykérelemben vagy mellékletében megadott adatok változása esetében alkalmazható eljárás az utólagos bejelentés, amely adatok az engedélyokiratban nem szerepelnek, azaz csak engedélymódosítást nem igénylő adatváltozások esetén.

A 67. §-hoz

A jövedéki biztosíték érvényesíthetőségi szabályainak minden lehetséges esetre (engedélymegszűnésre, tagállami behozatalra is) történő kiterjesztése a költségvetési érdek biztosítása érdekében.

A 68. §-hoz

Eljárásjogi kiegészítő szabály a felfüggesztett engedélyek jogi sorsának rendezésére.

A 69. §-hoz

Eljárásjogi szabályok kiegészítése a vegyes gazdálkodói tevékenység esetére. A módosítás a vegyes tevékenységet folytató adóraktár engedélyesek számára elhagyhatóvá teszi a külön felhasználói engedélyt azáltal, hogy adóraktári nyilvántartásából teljesíthet adatszolgáltatást a felhasználói engedélyes tevékenységéről is.

A 70. §-hoz

Eljárásjogi korrekció, mely jogsértés megállapítása esetén az eljárás során felmerült díjakat a jogsértőre terheli.

A 71. §-hoz

Eljárásjogi korlát beépítése a szabályozásba a kötelező érvényű KN-kód besorolás adóelkerülést célzó igénylési lehetőségének megszüntetésére.

A 72. §-hoz

Azt egyértelműsítő új szabály, hogy a hivatalból megkapott adatváltozásokat (székhelyváltozás, cégnév változás) automatikusan vezeti át a hatóság az engedélyeken és hatósági nyilvántartásokon.

A 73. §-hoz

Adóeljárási kódexben szereplőtől indokolatlanul eltérő szabály elhagyása, a jövedéki törvény rendelkezéseinek összhangba hozatala az adóigazgatási rendtartás hirdetményi közlésre vonatkozó új szabályaival és felhatalmazó rendelkezés költségszabály rendeleti alkotására vámszabályokra utalás helyett.

A 74. §-hoz

Eljárásjogi szabályok kiegészítésével az elkobzott illegális dohánygyártmány, valamint az elkobzott jövedéki termék előállítására szolgáló illegális berendezések kiképzési vagy múzeumi célra történő átadhatóságának megteremtése a szabályozásban.

A 75. §-hoz

Jogszabályi hivatkozás korrekciója.

A 76. §-hoz

Eljárási fogalomhasználat egységesítése a borászati szakmai szabályokkal.

Biztosítékszabály egyértelműsítése, a Jöt. 18. § (12) bekezdés ugyanis erre az esetre nem vonatkozik.

Ellenőrzés eljárási szabályainak korrekciója az ellenőrzések hatékonyságának növelése érdekében.

Eljárási szabályok korrekciója a tárolási költségre vonatkozóan, a vámjogszabályok alkalmazása helyett a jövedéki végrehajtási rendeletbe kerül egy egyszerűbb szabály.

Eljárási fogalomhasználat egységesítése a borászati szakmai szabályokkal.

A 77. §-hoz

A hatályos szabályozás szerint az IFRS-eket alkalmazók esetén a nettó árbevételt, így az iparűzési adó alapját növeli az üzletág átruházásakor az üzletág átruházásáért kapott, az átadott eszközök - átadott kötelezettségek értékével csökkentett - piaci értékét meghaladó ellenérték, mert ez a magyar számviteli szabályok szerint is a nettó árbevétel részét képezi. Figyelemmel arra, hogy a törvény a számviteli törvényt úgy változtatja meg, hogy a számviteli törvény hatálya alá tartozók esetén sem tartozik az árbevételbe ez az összeg, a helyi adótörvény említett bevétel-növelő tételére sincs szükség, ezért azt a törvény hatályon kívül helyezi.

A 78. §-hoz

A Nemzeti Adó- és Vámhivatalról szóló 2010. évi CXXII. törvény önállóan nevesíti az állami adóhatóság vámigazgatási, illetve jövedéki igazgatási jogkörében ellátandó feladatait. Ebből következően az adóügynek nem minősülő jövedéki ügyek (engedélyezés, nyilvántartásba vétel) kezdeményezésekor a hatályos szabályok szerint nem érvényesíthető az adó-, járulék- és vámigazgatási ügyekre vonatkozó eljárási illetékmentességi rendelkezés. Tekintettel ugyanakkor arra, hogy 2018. január 1-jől az adózási szabályokat (Air., Art.) a jövedéki ügyekben is alkalmazni kell, indokolt kiterjeszteni az illetékmentességi rendelkezést ezen eljárásokra is.

Az Európai Parlament és a Tanács az egyes közokiratoknak az Európai Unión belüli bemutatására vonatkozó előírások egyszerűsítése révén a polgárok szabad mozgásának előmozdításáról és az 1024/2012/EU rendelet módosításáról szóló (EU) 2016/1191 rendelete  (2016. július 6.) szerint a születés, az életben lét, a haláleset, a házasságkötés (beleértve a házasságkötési képességet és a családi állapotot), a bejegyzett élettársi kapcsolat (beleértve a bejegyzett élettársi kapcsolat létesítésének képességét és a bejegyzett élettársi kapcsolattal összefüggő jogállást), a lakóhely és/vagy a tartózkodási hely, továbbá a büntetlen előélet tárgyában a tagállamok által kiadott közokiratokhoz az érintett közokirat átvételére jogosult személy kérelmére csatolni kell az e rendeletnek megfelelően készült többnyelvű formanyomtatványt.

A rendelet kifejezetten rögzíti a tagállamok azon kötelezettségét, amely szerint biztosítani kell, hogy a többnyelvű formanyomtatványok kiállításának díja ne haladja meg az adott többnyelvű formanyomtatvány vagy a többnyelvű formanyomtatvánnyal kísért közokirat - közülük is az alacsonyabb - előállítási költségét. A hatályos szabályozásból 3000 Ft általános tételű eljárási illetékfizetési kötelezettség keletkezne. Figyelemmel azonban arra, hogy ezen formanyomtatvány kiállításának költsége ennél jóval kisebb, továbbá az anyakönyvi kivonat kiállítása illetékmentes, a törvény a többnyelvű formanyomtatványok kiállításához eljárási illetékmentességet kapcsol.

A 79. §-hoz

Az Itv. jelenleg illetékmentességet biztosít azon jogorvoslati eljárásokban, amelyeket a felek a beadványuk visszautasítása, illetve az eljárás megszüntetése miatt kezdeményeznek, ha az eljárás megszüntetésének oka, hogy a beadványt vissza kellett volna utasítani, a polgári perrendtartásról szóló 2016. évi CXXX. törvény (a továbbiakban: Pp.) 259. §-a szerinti eljárás-megszüntetési tényállás valósult meg, illetve a fél megszegte az elektronikus kapcsolattartása vonatkozó szabályokat. Ugyanakkor az illetéktörvény hatályos szabályozása mérsékelt illetékfizetési kötelezettséget ír elő, ha a bíróság a beadványt visszautasítja, illetve az eljárást a fentiekben nevesített okok miatt megszünteti.

A 2018. január 1-jétől hatályba lépett Pp. a korábbi eljárásjogi szabályozáshoz képest sokkal részletesebben, pontosabban meghatározza a beadványok tartalmát, illetve azok előterjesztésének elősegítése céljából - a jogi képviselő nélkül eljáró fél részére - előírja a nyomtatvány igénybevételének kötelezettségét. Az újfajta szabályozási koncepció alapján sokkal kisebb a valószínűsége annak, hogy a beadvány alaki kellékei hibásak, hiányosak, mindemellett a mérsékelt illeték megfizettetésével összefüggő bírósági, adóhatósági adminisztratív terhek aránytalanul magasak a mérsékelt illetékből származó bevételhez képest. Nem hagyható figyelmen kívül az sem, hogy a mérsékelt illeték jogintézménye önmagában nem ösztönzi a feleket a hiánytalan, elbírálásra alkalmas beadványok előterjesztésére. Ilyen körülmények között tehát indokolatlan a mérsékelt illeték jogintézményének fenntartása, ezért a törvény illetékmentességet fogalmaz meg azokra az esetekre vonatkozóan, amikor az eljárást megindító beadványt a bíróság visszautasítja, vagy az eljárást azért szünteti meg, mert a beadványt vissza kellett volna utasítani, illetve az eljárás megszüntetését a Pp. 259. §-ában foglalt okok miatt vagy az elektronikus kapcsolattartásra vonatkozó szabályok megszegése okán kell megszüntetni.

A 80. §-hoz

Az elektronikus eljáráshoz kapcsolódó - banki átutalással történő - illetékfizetés hatályos részletszabályai hiányosak, mivel az Itv. jelenleg nem rögzíti az átutalás közleményrovatában feltüntetendő adatok körét, amelyek segítségével az illeték megfizetésének ténye aggálymentesen azonosítható. A törvény egyfelől ezt a hiátust orvosolja, másfelől pontosítja a szabályozást, tekintettel arra, hogy - az elektronikus úton kezdeményezett építésügyi hatósági, valamint az azokban szükséges szakhatósági eljárások kivételével - az elektronikus eljárásokban nincs lehetőség a készpénz-átutalási megbízás útján történő illetékfizetésre, következésképpen az Itv. 73. § (5) bekezdésében szükségtelen az Itv. 73. § (4) bekezdésére (vagyis az elektronikus eljárásokra) történő utalás.

A 81. §-hoz

A törvény szerint azokban az eljárásokban, amelyekben a bíróság a beadványt visszautasítja, illetve az eljárást azért szünteti meg, mert a beadványt vissza kellett volna utasítani vagy a Pp. 259. §-a szerinti eljárás-megszüntetési ok következett be, illetve a fél az elektronikus kapcsolattartás szabályait megszegte, a mérsékelt illeték megfizetése helyett illetékmentesség érvényesíthető. Az illetékmentesség bevezetésével összefüggésben szükséges az Itv. 81. § (3) bekezdésében rögzített hivatkozás módosítása az illetéktörvény belső koherenciájának megteremtése érdekében.

A 82. §-hoz

A törvény rögzíti, hogy az ún. többnyelvű formanyomtatvány kiállításához kapcsolódó közigazgatási hatósági eljárási illetékmentességi rendelkezés az egyes közokiratoknak az Európai Unión belüli bemutatására vonatkozó előírások egyszerűsítése révén a polgárok szabad mozgásának előmozdításáról és az 1024/2012/EU rendelet módosításáról szóló, 2016. július 6-i 2016/1191/EU európai parlamenti és tanácsi rendelet 11. cikkével való koherencia megteremtését, azaz a 2016/1191/EU európai parlamenti és tanácsi rendeletnek való megfelelést szolgálja.

A 83. §-hoz

A büntetőeljárásról szóló 2017. évi XC. törvény (a továbbiakban: új Be.) értelmező rendelkezése a lakcím fogalmaként a polgárok személyi adatainak és lakcímének nyilvántartásáról szóló törvény szerinti lakcímet határozza meg. Ebbe a körbe tartozik az olyan tartózkodási hely, amely a személy- és lakcímnyilvántartásban szerepel. Az új Be. szerint a tényleges tartózkodási hely az az ingatlan, ahol a büntetőeljárásban részt vevő személy ténylegesen tartózkodik, ideértve a fogva tartás helyét, illetve a nem magyar állampolgár szálláshelyét is. Tekintettel arra, hogy az illetéktörvény hatályos szabályozása nem a lakcímre, illetve a tényleges tartózkodási helyre, hanem a lakóhelyre és tartózkodási helyre utal a szabálysértési ügyekben kiadott jegyzőkönyvek egyszeri másolatának illetékmentességét rögzítő rendelkezésében, az új Be. fogalmi rendszere és az Itv. szabályozása közötti összhang megteremtése érdekében a törvény e fogalmakkal pontosítja az illetéktörvényt.

A 84. §-hoz

Tekintettel arra, hogy a törvény szerint illetékmentes lesz az a bírósági eljárás, amelyben a beadványt a bíróság visszautasítja, vagy az eljárást azért szünteti meg, mert a beadványt vissza kellett volna utasítani, illetve az eljárás a Pp. 259. §-ában foglaltak miatt vagy az elektronikus kapcsolattartásra vonatkozó szabályok megszegése okán szűnik meg, a törvény hatályon kívül helyezi azokat a rendelkezéseket, amelyek a fent említett esetekben mérsékelt illetékfizetést írnak elő, valamint a mérsékelt illetékfizetés részlet- és kapcsolódó szabályait rögzítik.

A 85. §-hoz

A Kincstár általi közvetlen lakossági állampapír forgalmazást, az ilyen célú át- és visszautalást, mentesség illeti meg a pénzügyi tranzakciós illeték alól. Ezzel az állampapír forgalmazás tekintetében a Kincstár által végrehajtott művelet ugyanúgy illetékmentes, mint a versenypiaci befektetési szolgáltatók általi állampapír forgalmazás.

Az ASP rendszerhez csatlakozott önkormányzatok számára a Kincstár fogja biztosítani az elektronikus fizetési és elszámolási rendszer szolgáltatásaihoz szükséges fizetési feltételeket, a Kincstár lesz az EFER elszámolási számla tulajdonosa. A törvény mentesíti ezt a fizetési a forgalmat a tranzakciós illeték alól.

A 86-87. §-hoz

Jogtechnikai módosítás.

A 88. §-hoz

A munka törvénykönyve szerint munkaviszonyban foglalkoztatott saját jogú nyugdíjas személy akkor is saját jogú nyugdíjasnak minősül, ha a nyugellátásának folyósítása szünetel.

A járulékalapot képező jövedelemre vonatkozó szabályok egészülnek ki azzal, hogy járulékalapot képező jövedelemként kell figyelembe venni azt a jövedelmet, amelynek kifizetésére (juttatására) a Tbj. 5. §-a szerint fennálló biztosítási jogviszony alapján került sor, függetlenül a kifizetés (juttatás) időpontjától.

A 89. §-hoz

A járulékalapot nem képező jövedelmek köre pontosításra kerül a végrehajtási rendeletben megfogalmazott szabállyal, miszerint nem kell járulékalapot képező jövedelemként figyelembe venni azt a jövedelmet, amelynek kifizetése (juttatása) olyan időszakra tekintettel történik, amely időszakban a Tbj. 11. §-a, 11/A. §-a, 11/B. §-a vagy 13. §-a alapján nem állt fenn biztosítási jogviszony, függetlenül a kifizetés (juttatás) időpontjától.

A 90. §-hoz

A Tbj. kétoldalú szociális biztonsági egyezményekkel való összhangjának megteremtését szolgáló módosítások.

A 91. §-hoz

Az adófizetési kötelezettségek körét pontosítja azáltal, hogy a törvényben adókötelezettség alá eső nevesített tőkejövedelmeknek kizárólag azon részét adóztatja belföldön, amely a magyar szabályok szerint személyi jövedelemadó köteles.

A 92. §-hoz

Az adóalap pontosítására vonatkozó szabály, amely megteremti az összhangot a járulékalapot képező jövedelemmel.

A 93. §-hoz

Az adófizetésre kötelezett személy pontosítását tartalmazza a módosító rendelkezés, mely alapján a külföldi kifizetőtől a Tbj. szerint járulékalapot nem képező jövedelem utáni adókötelezettséget a természetes személy köteles teljesíteni.

Pontosító rendelkezés, mely egyértelművé teszi, hogy megállapodás alapján a természetes személy után keletkező adófizetési kötelezettséget a kirendelés alapján őt foglalkoztató fizeti meg.

A 94. §-hoz

A kiegészítő tevékenységet folytató egyéni vállalkozóra és társas vállalkozásra vonatkozó mentesítési szabály, valamint a hallgatói munkaszerződés alapján létrejött munkaviszonyra vonatkozó mentesítési szabály pontosítása.

Az egészségügyi hozzájárulás (eho) szabályozásával összhangban az adókötelezettség - járulékalapot nem képező jövedelem esetében - a Tbj. szerint külföldinek minősülő személyekre nem terjed ki.

A 95. §-hoz

Az egészségügyi hozzájárulás (eho) szabályozásával összhangban a Tbj. szerint külföldinek minősülő személyek esetében nem képeznek adóalapot a béren kívüli juttatások, a béren kívüli juttatásnak nem minősülő egyes meghatározott juttatások, és a kamatkedvezményből származó jövedelem.

A 96. §-hoz

A járulékszabályozással összhangban a 36 órás foglalkoztatás meghatározásánál az egyidejűleg fennálló több munkaviszonyt össze kell számítani.

A 97. §-hoz

A módosítással új típusú K+F tevékenységhez kapcsolódó kedvezmény kerül bevezetésre, amely szerint az adófizetési kötelezettséget eredményező munkaviszonyban kutató-fejlesztő munkavállalót foglalkoztató - vállalkozásként működő saját tevékenységi körben alapkutatást, alkalmazott kutatást, kísérleti fejlesztést végző kutatóhelynek minősülő - kifizető adókedvezményt vehet igénybe. A kedvezmény egyenlő a tárgyhónapban a kutatás-fejlesztési tevékenység közvetlen költségeként elszámolt bérköltség után az adómérték 50 százalékával megállapított összeggel.

A 98. §-hoz

A módosítás szerint az önkéntes kölcsönös biztosító pénztár a célzott szolgáltatásként nyújtott önsegélyező szolgáltatások vonatkozásában nem minősül kifizetőnek, ebből következően a szociális hozzájárulási adó kötelezettje a jövedelemben részesülő természetes személy.

A 99. §-hoz

Az egyéni vállalkozóhoz hasonlóan a kiegészítő tevékenységet folytató egyéni vállalkozó a vállalkozói osztalékalap után fennálló adókötelezettségét a személyi jövedelemadó bevallás benyújtására nyitva álló határidőig teljesíti.

A 100. §-hoz

Adókötelezettség teljesítésére vonatkozó szabály pontosítása.

A 101. §-hoz

Értelmező rendelkezések köre bővül a külföldi kiküldetés esetén az alapbér meghatározásával.

A 102. §-hoz

Az átmeneti szabályok pontosítása és kiegészítése. Az átmeneti szabály kimondja azt is, hogy a szakképzési hozzájárulásból is igénybe lehet venni a kedvezményt a vonatkozó szabályok szerint, ha azt 2018. december 31-én érvényesítik. Továbbá a módosítás lehetővé teszi, hogy ha a kifizető az ugyanazzal a természetes személlyel fennálló munkaviszonyára az Eat. és e törvény alapján is jogosult lenne adókedvezményre, akkor az említett munkaviszonyra a kifizető a választása szerint csak egy adókedvezményt érvényesíthet.

Átmenti szabály a K+F kedvezmény érvényesítéséhez.

A 103. §-hoz

A szakképzési hozzájárulásról és a képzés fejlesztésének támogatásáról szóló törvény hivatkozásainak jogtechnikai pontosítása.

A 104. §-hoz

A kisadózó vállalkozások tételes adójáról és a kisvállalati adóról szóló törvény hivatkozásainak jogtechnikai pontosítása. A módosítás lehetővé teszi, hogy a Szocho.tv. által 2019. január 1-jétől bevezetett K+F munkavállaló foglalkoztatása után érvényesíthető adókedvezmény a kisvállalati adóban is megjelenjen.

A 105. §-hoz

A szakképzési hozzájárulásról és a képzés fejlesztésének támogatásáról szóló törvényhez kapcsolódó hatályát vesztő rendelkezések pontosítása.

A 106. §-hoz

Jogtechnikai pontosítások.

A 107. §-hoz

A személyi jövedelemadó meghatározott részének az adózó rendelkezése szerinti felhasználásáról szóló törvény (Szftv.) úgy rendelkezik 2017. június 20-ától, hogy az adóazonosító jelet nem kell feltüntetni a rendelkező nyilatkozatot tartalmazó borítékon. Ezt a szabályt első alkalommal a 2018. évi rendelkező nyilatkozatnál lehet alkalmazni. Mivel azonban nagyszámú adózó eszerint járt el már a 2017. évben is, melyre tekintettel nem lett érvényes a nyilatkozatuk, az adott kedvezményezettek nem kapták meg a felajánlásokat. A módosítás biztosítja, hogy ezeket a nyilatkozatokat - ha más hibában nem szenvednek -, érvényesnek kelljen tekintenie az állami adó- és vámhatóságnak. Ezen túl az is rögzítésre kerül, hogy az Szftv. korábbi, önálló benyújtásra vonatkozó feltétele is szükségtelen formai előírás a 2017. évben benyújtott nyilatkozatok esetében.

A 108. §-hoz

A módosítással az egyéni cég is megjelenik az egyéb szervezet fogalmában, amellyel egyértelművé válik, hogy az egyéni cég is a törvény hatálya alá tartozik és kifizetőnek minősül.

A kapcsolt vállalkozás fogalmának módosítása arra irányul, hogy a törvény ne ismételje meg a társasági adóról és az osztalékadóról szóló törvény fogalmi meghatározását, hanem csak utaljon arra.

A 109. §-hoz

A jogalkalmazási tapasztalatok azt mutatják, hogy az érintett rendelkezés túl általános, valamennyi anyagi jogszabályban biztosított kedvezményre értelmezhető volta miatt az adózó nem tud felkészülni arra, hogy az Art.-ban megfogalmazott többletfeltételnek is meg kell felelnie az anyagi jogszabályban meghatározott kedvezmény igénybevételéhez, ezért méltánytalan számára e feltétel, különös tekintettel arra, hogy bármely kis összegű nettó adótartozás akadályát képezi a kérelme pozitív elbírálásának. A módosítással az érintett rendelkezés kizárólag az Art.-ban biztosított kedvező eltérések esetén alkalmazható, az egyes adótörvényekben biztosított kedvező eltérés ugyanis az általános szabály alapján, mérlegelés nélkül biztosítandó.

A 110. §-hoz

Az Art. felszámolás, végelszámolás és kényszertörlés során elkövetett jogsértések miatt alkalmazható jogkövetkezmények tekintetében jelenleg csupán a mulasztási bírság kiszabásának lehetőségéről rendelkezik olyan jogsértések esetére, melyek tekintetében 2018. január 1-jétől kezdődően eljárási bírság szankció is alkalmazható. Tekintettel arra, hogy az érintett rendelkezések esetében a mulasztási bírság mellett hiányzik az eljárási bírság kiszabásának figyelembevétele, az erre utaló kiegészítés indokolt.

A 111. §-hoz

Az adóregisztrációs eljárásra vonatkozó szabályozás áttekinthetőbbé tételét szolgálja a módosítás a jogalkalmazást segítően.

A 112. §-hoz

A törvény a kézhezvétel fordulatot használja több helyen, holott eljárásjogilag nem pontos a megfogalmazás, ezért a „kézhezvétel” kifejezés helyett a „kézbesítés” kifejezés beiktatására kerül sor.

A 113. §-hoz

A jövőben az adófizetési biztosíték előírására irányuló eljárásban is figyelembe kell venni azt, ha az adóregisztrációs eljárás megszüntetésére vezető, az állami- vagy önkormányzati befolyást értékelő ok hivatalból vagy az érintett személy kérelmére került sor.

A 114. §-hoz

Az Art. nem tartalmaz rendelkezést a biztosított egyéni vállalkozókat saját maguk után terhelő bevallási kötelezettségre vonatkozóan, ezért szükséges az Art. 50. §-ának új (1a) bekezdéssel történő kiegészítése e személyi kör adatszolgáltatási kötelezettségének előírása érdekében. Továbbá beiktatásra kerül, a korábban is ismert egyszerűsítő jellegű rendelkezés, mely szerint, ha a belföldi illetőségű természetes személy a kifizetőtől kizárólag az Szja tv. szerinti osztalékjövedelmet szerez, akkor a bevallásában és adatszolgáltatásában a természetes személy tekintetében azonosító adatként mit kell bejelenteni.

A 115. §-hoz

A Központi Ügyfél-regisztrációs Nyilvántartás vezetéséért felelős szerv adatszolgáltatására vonatkozó szabályoknak mind a NAV, mind pedig az önkormányzati adóhatóságok tekintetében történő változása, amely a mentorálást segíti. Továbbá, mivel a korábbi szöveg alkalmazása nehézséget okozott, az adatszolgáltatás gyakorisága és tartalma is módosításra került.

A 116. §-hoz

Nem egyértelmű az Art. 96. §-ában foglalt rendelkezés alapján, hogy mely szervnek és mely ellátásokról kell adatot szolgáltatnia az adóhatóság felé, ezért szükséges az adatszolgáltatási szabály módosítása és konkretizálása arra, hogy a kincstár szolgáltat adatot a rokkantsági járadékról és a fogyatékossági támogatásról.

A 117. §-hoz

A csoportos társasági adóalany létrehozására, megszüntetésére, a csoportazonosító számának megállapítására, a csoportos társasági adóalanyban részt vevő csoporttagok felelősségére és a csoportos társasági adóalany pénzforgalmi számlájára vonatkozó eljárási szabályokat tartalmazza.

A 118. §-hoz

A jelenlegi szabályozás szerint, ha az adóhatóság visszavonta a hatósági bizonyítványt, akkor a határozatot meg kell küldenie azoknak a hatóságoknak, amelyek eljárásában az adózó a hatósági bizonyítványt felhasználta vagy fel kívánta használni. A jelenlegi szabályozás szerint azonban az adózó nem köteles megjelölni azon szerveket, melyek eljárásában a hatósági bizonyítványt fel kívánja használni. Ezért előírásra kerül, hogy az adózó kérelmében jelölje meg azon szerveket, amelyek eljárásában fel kívánja használni a hatósági bizonyítványt. Az érintett § logikai átstrukturálása is megtörténik.

A 119. §-hoz

Az adózás rendjéről szóló 2017. évi CL. törvény 131. §-a egy új (2a) bekezdéssel került kiegészítésre, amely rendelkezés teremti meg a jogalapot ahhoz, hogy a honvédelmi egészségkárosodási ellátást megállapító honvédelmi szerv az ellátás honvédek jogállásáról szóló 2012. évi CCV. törvény alapján történő megállapítását követően az ellátás jogszerűségének felülvizsgálata érdekében adatszolgáltatást kérhessen az állami adó- és vámhatóságot a jogosult foglalkoztatási jogviszonyaival kapcsolatban.

Annak érdekében, hogy az ügyvédi kamara a nyilvántartás-vezetéssel kapcsolatos feladatait maradéktalanul el tudja látni, az állami adó- és vámhatóság megkeresésre tájékoztatja az ügyvédi kamarát a jogi, ügyvédi szolgáltatást nyújtó adózók adószámáról és adószámának törléséről.

Figyelemmel a büntetőeljárásról szóló 2017. évi XC. törvény 262. § (1) bekezdésében foglaltakra, melyek értelmében a nyomozó hatóság és a rendőrség belső bűnmegelőzési és bűnfelderítési feladatokat ellátó szerve, valamint a rendőrség terrorizmust elhárító szerve kizárólag az ügyészség engedélyével kérhet adatszolgáltatást az adóhatóságtól és a vámhatóságtól, szükséges ennek a rendelkezésnek az elhelyezése az Art.-ban is, mivel az adóhatósági, vámhatósági adatot szolgáltató közigazgatási szerv ennek a törvénynek az előírásait veszi figyelembe. Ugyanígy célszerű egyértelművé tenni, hogy a titkos információgyűjtésre feljogosított szervek is csak az ügyészség engedélyével vehetnek át adatot az adóhatóságtól.

A 120. §-hoz

A régi Art. szabályozásával összhangban arra irányul, hogy kivetéses helyi adók esetében az adóellenőrzés során feltárt (és változatlan) tényállás alapján az önkormányzati adóhatóságnak legyen lehetősége a következő adóév(ek) adójának megállapítására adózói adatbejelentés bekérése (kikényszerítése) vagy újabb adóellenőrzés lefolytatása nélkül. A szabályozás kiegészítésként azt is rögzíti, hogy az ellenőrzési időszakra és az azt követő adóév(ek)re vonatkozó adó megállapítása egybefoglalt döntéssel is történhet.

A 121. §-hoz

Jogalkalmazást segítő pontosítás a megbízható adózók részére történő mulasztási bírság kiszabásával összefüggésben.

A 122. §-hoz

A kockázatos adózókra vonatkozó jogalkalmazást segítő pontosítás a foglalkoztatottat foglalkoztató adózók közzétételi listáján szerepléssel összefüggésben.

A 123. §-hoz

Joggyakorlatot segítő pontosítás a kockázatos adózók részére történő mulasztási bírság és adóbírság kiszabásával összefüggésben.

A 124. §-hoz

Az Air.-ba beiktatandó új rendelkezés értelmében az ügyintézési határidőbe nem számít be a hiánypótlásra és a tényállás tisztázásához szükséges adatok közlésére irányuló felhívástól az annak teljesítéséig terjedő idő, melyre tekintettel szükséges az Art. ügyintézési határidőre vonatkozó rendelkezéseinek pontosítása is, melyben visszautal az Air. adott szabályára.

A 125. §-hoz

Szokásos piaci árra vonatkozó eljárásban hozott döntések elnevezésének pontosítására, valamint az ezen eljárások során hozott döntések elleni jogorvoslat egységesítésére kerül sor.

A 126. §-hoz

Annak egyértelművé tétele, hogy a keresetindítási jog megnyílásától a bíróság határozatának jogerőre emelkedéséig, felülvizsgálati kérelem esetén a felülvizsgálati kérelem elbírálásáig nyugszik az adó megállapításához való jog elévülése.

A 127. §-hoz

Kivetéses helyi adóban az Art. - hatályos - 146. § (1) bekezdés b) pontjának és 217. § (2) bekezdés második fordulatának összevetéséből - figyelemmel az Art. 271. § (2) bekezdésére is - következően a 2017. december 31-ét követően keletkezett helyi adókötelezettség adatbejelentésének elmaradása, az adatbejelentés, közhiteles nyilvántartások adattartalma vagy az építésügyi hatóság adatszolgáltatása alapján kivetett adó kapcsán utólagos adómegállapítási eljárás keretében az adóellenőrzés során feltárt adókülönbözet után adóhiány és (annak jogkövetkezményeként) adóbírság nem állapítható meg. Ugyanakkor a jogalkotói cél kizárólag az önkormányzati adóhatóság által adatbejelentés, vagy az építésügyi hatóság adatszolgáltatása alapján korábbi határozattal megállapított adóval összefüggésben lefolytatott utólagos adómegállapítási eljárás során az adózó terhére feltárt adókülönbözet utáni adóbírság megállapíthatóságát kívánta kizárni. Ha ugyanis az önkormányzati adóhatóság korábbi adókivetési eljárása során a tényállást nem vagy nem megfelelő módon tisztázta (ezért jellemzően kisebb adóalap után vetette ki az adót), akkor utólagos adómegállapítás keretében korábbi mulasztásának korrekciójaként jogkövetkezményt az adózó terhére ne állapíthasson meg.

A 128. §-hoz

A régi Art. által rögzített azon bírságolást megalapozó két esetet előírására kerül sor, amikor az adózó a számviteli törvény alapján összeállítandó szabályzataiban foglaltaktól eltérően járt el, továbbá, amikor a közzétett beszámolója a beszámoló szempontjából lényegesnek minősülő információkat nem tartalmazott vagy tévesen mutatott be.

A 129. §-hoz

Az üzletlezárás elrendelésére vonatkozó szabályozás joggyakorlatot segítő pontosítása.

A 130. §-hoz

A módosítás összefügg a csoportos társasági adóalanyra vonatkozó eljárási szabályok bevezetésével.

Az adószám törlésére vonatkozó szabályozás joggyakorlatot segítő pontosítása.

A 131. §-hoz

Az ügyféltájékoztató és ügyintéző rendszer működtetésére vonatkozó rendelkezés pontosítása.

A 132. §-hoz

Köztartozásmentes adózói adatbázis működtetése és közzétételére vonatkozó szabályozás pontosítása és annak törvényben történő előírása, hogy a köztartozásmentes adózói adatbázisba történő felvételre irányuló kérelmet kizárólag elektronikus úton lehet előterjeszteni.

A 133. §-hoz

Be nem jelentett foglalkoztatottat foglalkoztatók közzétételére vonatkozó szabályozás joggyakorlatot segítő pontosítása azzal, hogy nem alkalmazhatók az itt előírt rendelkezése azon adózók esetében, amelyek vonatkozásában az állami adó- és vámhatóság a mulasztási bírság kiszabását azért mellőzte, mert az ellenőrzést megelőző bevallással lezárt utolsó adómegállapítási időszak vonatkozásában az ugyanazon jogviszonnyal összefüggő bevallási kötelezettségének az adózó eleget tett.

A 134. §-hoz

Felhatalmazó rendelkezés.

A 135. §-hoz

Átmeneti rendelkezések.

A 136. §-hoz

A Központi Ügyfél-regisztrációs Nyilvántartás vezetéséért felelős szerv a NAV részére egy egyszeri ős-adatszolgáltatást fog teljesíteni 2019. február 1-jével, ezért az átmeneti rendelkezések módosulnak.

A 137. §-hoz

A mellékletben szereplő módosítás arra irányul, hogy a munkáltató az év végi elszámoláskor általa megállapított személyi jövedelemadó és a már levont, megfizetett adóelőleg különbözetét a levonást követő hó tizenkettedik napjáig fizeti meg. Tekintettel arra, hogy a munkáltató - figyelemmel az Szja tv. 94. § (1) bekezdésében foglaltakra is - 2017. évre vonatkozóan nem készíthet munkáltatói adómegállapítást, ezért indokolt ezen szabály pontosítása.

A 138. §-hoz

Szövegcserés módosítások, jogtechnikai pontosításokat, szövegpontosító rendelkezéseket, nyelvhelyességi pontosításokat, a közlés és kézbesítés kifejezések megfelelő használatára vonatkozó rendelkezéseket, jogalkalmazást segítő pontosításokat, valamint az adótanácsadói, adószakértői és okleveles adószakértői nyilvántartás vezetéséről szóló, eljárási szabályokat tartalmazó rendelet kormányrendeleti szintre történő emeléséhez kapcsolódóan technikai jellegű pontosításokat tartalmaznak.

Ezen túl az állami adó- és vámhatóság 2019. január 1-jétől átveszi a jelenleg a törvényszéki végrehajtók hatáskörébe tartozó követelések végrehajtását. Annak érdekében, hogy ezen követelések esetében is biztosított legyen a minél hatékonyabb végrehajtás, a törvény ezen követelések esetében is biztosítja az állami adó- és vámhatóság számára a visszatartási jog gyakorlását.

A Központi Ügyfél-regisztrációs Nyilvántartás vezetéséért felelős szerv adatszolgáltatására vonatkozó szabályainak pontosítása az önkormányzati adóhatóság tekintetében, hogy arra évente egyszer, határidőhöz nem kötötten legyen lehetőség.

Az adóelőleg-kiegészítési szabályok megsértése esetén kiszabható mulasztási bírság maximális mértéke a befizetett előleg és az adóévi adó kilencven százalékának különbözetének húsz százalékáról tíz százalékára csökken.

A 139. §-hoz

Deregulációs, bürokráciacsökkentési célból a feltételes adómegállapítás szabályai közül kivezetésre kerülnek azok az előírások, amelyek a kérem benyújtását megelőző, díjköteles konzultációra vonatkozó előírásokat tartalmazzák.

A jövőben a munkáltatónak/kifizetőnek nem kell bejelentenie az általa foglalkoztatott biztosítottnak a végzettségére, szakképzettségére, szakképesítésére, továbbá az ezt igazoló okiratot kibocsátó intézmény nevére és az okirat számára vonatkozó adatokat.

A további hatályon kívül helyező rendelkezések szövegpontosító módosításokat és joggyakorlatot segítő pontosításokat tartalmaznak.

A 140. §-hoz

Az adózó fogalma a régi Art.-ból került átemelésre az Air. fenti szakaszába. Ugyanakkor az új szabályozási koncepciónak megfelelően az egyes adókötelezettségek az Art.-ban kerültek szabályozásra, így az adózó fogalmának meghatározásakor indokolt az Art.-ra való hivatkozás is.

A 141. §-hoz

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (a továbbiakban: Eüsztv.) 108. § (6d) bekezdése alapján 2019. július 1-jétől a természetes személyek képviseletükre vonatkozó rendelkezéseket tehetnek a Rendelkezési Nyilvántartásban is. A módosítások, illetve kiegészítések elengedhetetlenek az Air. és az Eüsztv. szabályainak összehangolása érdekében.

A 142. §-hoz

Ha külföldi adóhatóság munkatársai vesznek részt az ellenőrzésben, akkor egyrészt felvetődhet, hogy a külföldi adóhatóság munkatársa számára az által használt nyelven elérhetővé kell tenni az adózótól magyar nyelven beszerzett iratokat, másrészt pl. tolmácsolni kell a külföldi adóhatóság munkatársa által idegen nyelven feltett kérdést a magyar adózó felé. Emellett - amennyiben a magyar adóhatóság tisztviselői nem beszélik a külföldi adóhatóság munkatársai által használt nyelvet, ugyancsak felmerül a tolmácsolás és fordítás szükségessége. A módosítás azt a célt szolgálja, hogy kimondja - az adóigazgatási eljárásban érvényesülő nyelvhasználati szabályok érintetlenül hagyása mellett - hogy a szükséges körben a szóban forgó tolmácsolási, fordítási feladatok ellátását az állami adó- és vámhatóságnak kell biztosítani.

A 143. §-hoz

A kiegészítés célja a meghatalmazottal eljáró adózók kapcsolattartási szabályainak rendezése. A kiegészítés hiányában a jelenlegi szabályok szerint, amennyiben az adózó nem, csak a meghatalmazott kötelezett az elektronikus kapcsolattartásra, akkor az egyébként elektronikus úton kommunikáló meghatalmazottnak a jóval költségesebb és időigényesebb papír alapú kommunikációra kell visszatérnie. Ez a szabályozás ellentétes az Eüsztv. mögött álló jogalkotói szándékkal, illetve nem szolgálja sem az adózó, sem a meghatalmazottja, sem az adóhatóság érdekét, ezért szükséges a jogszabály kiegészítése. Az elektronikus ügyintézés részletszabályairól szóló 451/2016. (XII. 19.) Korm. rendelet 10. § (5) bekezdése kimondja, hogy elektronikus ügyintézést önkéntesen vállaló ügyfél - törvény eltérő rendelkezése hiányában - csak olyan meghatalmazottat vehet igénybe, aki szintén elektronikusan jár el. A hivatkozott jogszabályhely rendelkezéséből logikailag levezethető, hogy abban az esetben is elektronikusan jár el a meghatalmazott, ha az ügyfél (adózó) nem önként választja, hanem jogszabály kötelezi az elektronikus ügyintézésre (kapcsolattartásra). A kiegészítés ezt a logikai levezetést kívánja rögzíteni jogszabályi szinten, kiegészítve azzal az elektronikus kapcsolattartást előtérbe helyező szabállyal, ami szerint, ha az adózó és/vagy a meghatalmazott elektronikus kapcsolattartásra kötelezett, akkor a meghatalmazottal az adóhatóság elektronikus úton kommunikál. A tevékenysége miatt elektronikus kapcsolattartásra kötelezett személy esetében racionális elvárás, hogy tevékenységét nem érintő eljárása során is elektronikus úton kommunikáljon, figyelemmel arra, hogy az elektronikus kapcsolattartáshoz szükséges technikai feltételek biztosítottak az adózó oldalán.

A 144. §-hoz

2018. január 1-jétől az Air. szabályozza az eljárás megszüntetésének eseteit, amely alapján azonban a 2018. évben vélelmezett kézbesítéssel megindult vizsgálatoknál nincs lehetőség az eljárás megszüntetésére, illetve az ellenőrzés meghiúsultként történő lezárására akkor, ha az adóhatóság semmilyen eljárási cselekményt nem tud foganatosítani amiatt, hogy a tényállás nem volt tisztázható, és további eljárási cselekményektől sem várható eredmény. A jogalkalmazási tapasztalatok azt mutatják, hogy szükséges a törvény olyan irányú módosítása, amely lehetővé teszi ilyen esetben az eljárás megszüntetését.

A 145-146. §-hoz

Az adóigazgatás új rendjének megalkotásakor kiemelt cél volt olyan szabályozási környezet megteremtése, amely az eljárások ésszerű időn belül történő lezárását mozdítja elő, és megakadályozza azok indokolatlan elhúzódását. Ezen célok elérése érdekében a törvény egyfelől megtartotta ugyan az eljárási határidő meghosszabbításának lehetőségét, ugyanakkor megszüntette az eljárás felfüggesztésének lehetőségét, és úgy alakította át az ügyintézési határidő számításának szabályozását, hogy az adóhatóság már nem számolhat az ügyintézési határidőbe nem számító időtartamokkal. A jogalkalmazási tapasztalatok viszont azt mutatják, hogy az ügyintézési határidőbe nem számító időtartamokkal kapcsolatos, egyes korábbi rendelkezések hiánya számos területen komoly problémát jelent, amelyeket kezelni szükséges annak érdekében, hogy a tényállás tisztázásához megfelelő idő álljon rendelkezésre. A régi Art. és a háttérjogszabályaként szolgáló Ket. előírásaihoz nem indokolt visszatérni, csak a legszükségesebb esetekkel szükséges módosítani az ügyintézési határidőbe nem számítandó időtartamok körét. Ezért a módosítás a hiánypótlásra és a tényállás tisztázásához szükséges adatok közlésére irányuló felhívástól az annak teljesítéséig terjedő időt engedi figyelembe venni az ügyintézési határidő számítása során. Másfelől ugyanakkor az ügyintézési határidő meghosszabbításának eddig példálózó felsorolása taxatívvá válik, amelyhez képest további eseteket csak törvény határozhat meg.

A jövedéki eljárások során, annak érdekében, hogy az ügyintézési határidő megtartott legyen, kimondásra kerül az is, hogy az ügyintézési határidőbe nem számít bele a próbagyártás időtartama sem, amely sokszor hónapokig elhúzódik.

A 147. §-hoz

Az Air. nem tartalmazza a korábbiakban a közigazgatási hatósági eljárás és szolgáltatás általános szabályairól szóló 2004. évi CXL. törvény, jelenleg pedig az általános közigazgatási rendtartásról szóló 2016. évi CL. törvényben rögzített, az újságírói források védelmének intézményére vonatkozó szabályozást, amelyet korábban egyidejűleg vezettek be minden nagy eljárási kódexbe. E tilalom csak a büntetőeljárás keretében törhető át, a 165/2011. (XII. 20.) AB határozat értelmében ebben az esetben is csak a bíróság, és csak a törvényben meghatározott súlyosabb bűncselekmény elkövetésének felderítése érdekében kötelezheti a tanúvallomás megtagadására jogosultat az információforrás felfedésére, és kizárólag abban az esetben, ha a bűncselekmény felderítése érdekében az információforrás ismerete nélkülözhetetlen, és az ettől várható bizonyíték mással nem pótolható (szubszidiaritás követelménye). Az adóhatóság eljárásában, az ellenőrzések során előfordulhat, hogy egy nyilatkozattételre vagy tanúvallomásra felszólított személy a fentiekben ismertetett okra történő hivatkozással tagadná meg kötelezettsége teljesítését, melyre tekintettel indokolt a törvény olyan irányú módosítása, amely a vallomástétel megtagadásának lehetőségét biztosítja az újságírói forrás védelme érdekében.

A 148. §-hoz

Az Air. 30. § új (5) bekezdéséhez kapcsolódó szabály, amely biztosítja, hogy ha az eljárásban magyar nyelvet nem ismerő külföldi adóhatóság tisztviselője vesz részt, akkor tolmács útján a kommunikáció zökkenőmentes legyen.

A 149. §-hoz

Az Air. nem vette át teljes körűen a korábbiakban a közigazgatási hatósági eljárás és szolgáltatás általános szabályairól szóló 2004. évi CXL. törvényben szabályozott, a döntések tartalmára vonatkozó rendelkezéseket. A döntések tartalmát illetően azonban a jogalkalmazók részéről több jelzés érkezett, hogy jogbizonytalanságot okoz, hogy a törvény nem ír elő kötelező tartalmi elemként egyes, az adózók számára fontos elemeket, ugyanis azok az adózói jogok teljes körű alkalmazásához feltétlenül szükségesek lennének.

A gyakorlati tapasztalatok alapján a törvény a kibővíti a döntések kötelező tartalmai elemeinek körét, így a döntéseknek a jövőben tartalmazniuk kell az adózó által felajánlott és mellőzött bizonyítékokat, az ügyintézési határidő leteltének napját, a hatóság hatáskörét és illetékességét megállapító jogszabályra történő utalást, a döntéshozatal helyét és idejét, a hatáskör gyakorlójának nevét, hivatali beosztását, valamint a döntés kiadmányozójának a nevét, hivatali beosztását, ha az nem azonos a hatáskör gyakorlójával.

A 150. §-hoz

Az Air. és az adóigazgatási eljárás részletszabályairól szóló 465/2017. (XII. 28.) Korm. rendelet ugyan tartalmaz a hirdetményi közlésre vonatkozó részletszabályokat, ugyanakkor törvényi szinten szükséges meghatározni azokat az eseteket, amikor hirdetményi közlésre sor kerülhet.

A 151. §-hoz

Az Air. jelenleg a meghatalmazott képviselővel eljáró fordulatot tartalmazza, amely a gyakorlatban azt eredményezi, hogy a kérelemre induló eljárásoknál ahhoz, hogy az adóhatóság a meghatalmazott részére kézbesíthessen nem elegendő, hogy az adózó rendelkezzen meghatalmazottal, hanem azt a többletfeltételt támasztja, hogy az adott ügyben ténylegesen a meghatalmazott útján járjon el az adózó. Tekintettel arra, hogy más esetekben az Air. a meghatalmazott képviselővel rendelkező adózó kifejezést használja, a fentiek szerinti megkülönböztetés nem jogalkotói szándék, így a módosítás ennek rendezésére irányul. Indokolt továbbá a kézbesítésre vonatkozó szabályok kiegészítése, amely a korábbi szabályozáshoz illetve az Ákr.-hez hasonlóan egyértelmű helyzetet teremt a meghatalmazott képviselővel rendelkező adózók részére történő kézbesítések vonatkozásában. Szükséges annak rögzítése, hogy az adózó az adott ügyben akkor is kérhesse, hogy az adóhatóság a részére kézbesítse az adóhatósági iratokat, ha meghatalmazott képviselője van, ugyanis a jelenlegi jogszabályi környezetben ennek hiányában az Air. 79. § (4) bekezdésében foglalt párhuzamos kézbesítés lehetőségével élhet az adóhatóság. Az adózó személyes megjelenésre szóló idézése esetén a meghatalmazott képviselő értesítésének jelenleg nincsen jogszabályi alapja, azonban a tisztességes ügyintézéséhez való jog érvényesülése érdekében indokolt, hogy az adóhatóság az adózó idézéséről a meghatalmazottat egyidejűleg értesítse azzal, hogy az eljárási cselekményen részt vehet, de megjelenése nem kötelező.

A 152. §-hoz

A biztosítási intézkedés és az ideiglenes biztosítási intézkedés jogintézményével kapcsolatban szövegpontosító módosítások átvezetésére kerül sor. Így pontosításra kerül, hogy nem a biztosítási intézkedést elrendelő végzésben, hanem az ideiglenes biztosítási intézkedést elrendelő végzésben kell a biztosítandó összeg alapját képező számításokról számot adnia az adóhatóságnak, ugyanis a biztosítási intézkedés elrendelésének az alapja egy fizetési kötelezettséget megállapító adóhatósági döntés, amely már tartalmazza a számításokat, ilyen döntés azonban az ideiglenes biztosítási intézkedés elrendelésekor még nem kerül meghozatalra. A módosítás pontosítja továbbá, hogy az ideiglenes biztosítási intézkedés megszüntetése nem érinti az annak hatálya alatt foganatosított cselekményeket, ha a biztosítási intézkedés elrendelésére kerül sor. A biztosítási intézkedés kapcsán egyértelműsítésre kerül, hogy ha biztosítási intézkedést követően a végrehajtási eljárás megindításra kerül, akkora a biztosítási intézkedést elrendelő végzés végrehajtása során elvégzett cselekmények hatálya kiterjed a végrehajtási eljárásra is, amely garantálja azt, hogy amennyiben az adózóval szemben a végrehajtási eljárás megindul, akkor ne kelljen valamennyi biztosítási intézkedés keretében a követelés eredményes érvényesítése érdekében foganatosított cselekményt megismételni.

A 153. §-hoz

A kereskedelemről szóló 2005. évi CLXIV. törvény módosításáról szóló 2018. évi LXVIII. törvény 2018. december 31. napjával hatályon kívül helyezte a kereskedelemről szóló 2005. évi CLXIV. törvény 9/A. §-ában rögzített szabályozást, amely szerint az a gazdasági társaság, amelynek nettó árbevétele több mint fele napi fogyasztási cikk kiskereskedelmi értékesítéséből származik, és két egymást követő üzleti évben elért nettó árbevétele mindkét üzleti évben külön-külön eléri a 15 milliárd forintot, de a mérleg szerinti eredménye mindkét üzleti évben nulla vagy negatív, második üzleti évi beszámolójának elfogadását követően nem folytathat többet napi fogyasztási cikk kiskereskedelmi értékesítésére vonatkozó tevékenységet.

Jelen módosítás azt hivatott minden szektorra kiterjedően biztosítani, hogy egy olyan adóeljárási szabályozás kerüljön bevezetésre, amely elősegíti, hogy a gazdasági társaságok tartósan veszteséges működéssel ne tudjanak kibújni az adókötelezettségek teljesítése alól. A módosítás szerint a meghatározott árbevétel elérése melletti nulla eredményű vagy veszteséges működés esetén a második üzleti év beszámolójának elfogadását követően kötelező levizsgálni ezen cégeket, mivel egy tartósan nulla eredményt vagy veszteséget termelő gazdasági társaság esetében fennáll annak a veszélye, hogy az adókötelezettségek teljesítésének szándékosan nem akar eleget tenni a gazdasági társaság. Az induló vállalkozások jellemzően a működésük megkezdését követő években olyan egyszeri, nagy értékű beruházásokat hajtanak végre, amelyeket nem fedeznek a bevételek, így ezen új, kötelező ellenőrzési esetkör alól kivételt képeznek az első négy üzleti évükben a jogelőd nélkül induló vállalkozások. Jogutód gazdasági társaság esetében ugyanakkor a jogelőd gazdasági társaság működését is figyelembe kellene venni.

A 154. §-hoz

A hozzáadottérték-adó területén történő közigazgatási együttműködésről és csalás elleni küzdelemről szóló 904/2010/EU Rendelet (a továbbiakban: Rendelet) 7. cikk (4a) bekezdése bevezeti a legalább 2 tagállam által közösen kezdeményezett kötelező adminisztratív vizsgálat intézményét.

E jogintézmény bevezetése a tagállamok közötti együttműködés hatékonyabbá tételét szolgálja különösen olyan esetekben, amikor az ún. egyablakos rendszer használata miatt a megkeresett tagállam szedi be a megkereső tagállamot megillető adót.

Mint minden tagállam, Magyarország is lehet megkereső és megkeresett állam pozíciójában egyaránt. Erre tekintettel szükséges a nemzeti jogi szabályozást úgy módosítani, hogy lehetővé váljon a külföldi adóhatóság munkatársainak aktív részvétele az ellenőrzésben.

A kötelező ellenőrzés azon esetét rögzíti, amikor legalább két tagállam indokolt kérelme alapján a megkeresett tagállam nem tagadhatja meg az ellenőrzés lefolytatását. (Amennyiben rendelkezésre áll információ a megkereséssel érintett ügyben, azt a megkeresett állam át kell, hogy adja a megkereső tagállamoknak, azonban ha ezek az adatok nem kielégítőek, a vizsgálatot el kell végezni.)

Ha vizsgálatra kerül sor, a megkeresett állam döntheti el, hogy milyen típusú segítséget kér a megkereső tagállamoktól. Amennyiben - saját kapacitási nehézségei enyhítése érdekében - aktív közreműködést kér a megkeresett tagállam a megkereső tagállamoktól, úgy közös vizsgálati csoportot kell alakítani és az ellenőrzést közösen lefolytatni, amelynek során a megkereső tagállam tisztviselői az Air. 87/A. § (2) bekezdés a)-c) pontja szerinti jogokat gyakorolhatják.

Ha a megkeresett tagállam nem igényli a megkereső tagállamok aktív közreműködését, megkereső tagállam tisztviselői számára biztosítani kell annak a lehetőségét, hogy jelen legyenek a közigazgatási vizsgálatnál és gyakorolják a Rendelet 28. cikk (2) bekezdése szerinti jogkörüket, amennyiben teljesülnek a megkeresett tagállam nemzeti joga szerinti feltételek. Ezt az esetet rendezi a (3) bekezdés.

A Rendelet által előírt általános követelményt rögzíti, miszerint a megkereső tagállamok tisztviselői számára a jelenlétet konzultáció céljából minden esetben biztosítani kell. A konzultáció nem kötelező, az érintett tagállamok döntésén múlik. A konzultáció célja vélemény- és információcsere a vizsgálat előrehaladásáról, illetve a lehetséges intézkedésekre irányuló javaslatok megtétele, azok megvitatása.

A Rendelet új 28. cikk (2a) bekezdésével bevezetett új közös ellenőrzés intézményére vonatkozik. A Rendelet 28. cikk új (2a) bekezdése szerinti közös ellenőrzés nem kötelező, az csupán opcionális, a tagállamok megállapodásától függ, hogy sor kerül-e rá. Amennyiben a tagállam megállapodása szerint sok kerül ilyen ellenőrzésre, a megkereső tagállam tisztviselőinek jogai a jelen § (2) bekezdése szerint alakulnak.

A 155. §-hoz

A 2018. január 1-jétől hatályba lépett Air. nem tartalmazott olyan rendelkezést, amely iránymutatást adna arra vonatkozóan, hogy a felülellenőrzés érdemi, az alapellenőrzéstől eltérő megállapításait milyen formában kell realizálni. Ezt a hiányosságot hivatott pótolni a módosítás, amely ezen túlmutató módosítások az állami adó- és vámhatóságot irányító miniszter és az adópolitikáért felelős miniszter felülellenőrzéssel kapcsolatos szerepét pontosítják.

A 156. §-hoz

A hatályos szabályozás alapján az objektív adóellenőrzési határidő megállapítása érdekében az önkormányzati adóhatóságnak vizsgálnia kellene, hogy a cégbejegyzésre nem kötelezett adózó csoportos adóalany vagy áfa-regisztrált adóalanynak minősül-e, illetve, hogy megbízható adózó-e. Ezen információk beszerzése ugyanakkor aránytalanul nagy terhet jelent az önkormányzati adóhatóságok számára, ráadásul nem is ad választ a jogszabály arra, hogy mely időpont az irányadó ezen ismérvek megállapításakor. A módosítás eredményeképpen az önkormányzati adóhatóságok által folytatott adóellenőrzések objektív határideje csak abban az esetben lesz 180 nap, ha az adózó cégbejegyzésre nem kötelezett adózónak minősül.

A 157. §-hoz

A fellebbezési jog gyakorlására vonatkozó szabályok pontosítása a tekintetben, hogy a fellebbezésben új tényre hivatkozni nem lehet akkor, ha arról az adózónak az ellenőrzés esetén az észrevétel benyújtására nyitva álló határidő letelte előtt tudomása volt.

A 158. §-hoz

A módosítás azt célozza, hogy az új eljárás során történő bizonyíték-előterjesztésre vonatkozó korlátozó rendelkezés és az észrevételezési határidőre vonatkozó előírások összhangba kerüljenek. A módosítással a bizonyíték-előterjesztést korlátozó szabály figyelemmel lesz arra az előírásra, amely szerint az ellenőrzés esetén a jegyzőkönyv átadásától számított tizenöt illetve harminc napos jogvesztő határidőn belül lehet észrevételt tenni. Az észrevételezési határidőt tehát a bizonyíték-előterjesztést korlátozó szabály sem töri át. A módosítás ezen túlmenően arra tekintettel pontosítja a törvényt, hogy az ellenőrzés akadályozása miatt eljárási bírság kiszabására van lehetőség.

A módosítás emellett előírja, hogy a felettes szerv vagy a bíróság által elrendelt új eljárást az adóhatóságnak hatvan napon belül meg kell kezdenie.

A 159. §-hoz

Az átmeneti rendelkezések.

A 160. §-hoz

Jogharmonizációs klauzula.

A 161. §-hoz

Szövegcserés módosítások.

A 162. §-hoz

Hatályon kívül helyező rendelkezések.

A 163. §-hoz

Pontosítja a törvény hatályának rendelkezéseit annak érdekében, hogy egyértelművé váljon, hogy a törvény 29. § (1) bekezdés d) pontja szerinti, az állami adó- és vámhatóság javára fizetési kötelezettséget megállapító jogerős bírósági határozat, bíróság által jogerősen jóváhagyott egyezség, továbbá a bírósági eljárási illetéket megállapító bírósági határozaton alapuló követelések kapcsán is e törvényt kell alkalmazni, valamint ezen új rendelkezés által szabályozásra kerül, hogy a törvény hatálya kiterjed 2019. január 1-jétől az állami adó- és vámhatóság hatáskörébe kerülő, jelenleg a törvényszéki végrehajtók hatáskörébe tartozó végrehajtási eljárásokra is.

A 164. §-hoz

A törvény kiegészíti a behajtást kérő fogalmát azon megkeresők körével, akik azon követelések esetében jogosultak az állami adó- és vámhatóság megkeresésére a végrehajtás foganatosítása végett, amely követelések végrehajtását 2018. december 31-éig a törvényszéki végrehajtók foganatosították.

A törvény bevezeti a minimálár fogalmát, ami az árverésre kerülő ingó és ingatlanok esetében bír jelentőséggel. A fogalmat a törvény eddig az Ingóárverés alcím alatt határozta meg, azonban figyelemmel arra, hogy a fogalom több helyen előfordul a normaszövegben, indokolt azt az értelmező rendelkezése között elhelyezni.

A 165. §-hoz

A törvény új előírása alapján a felfüggesztést elrendelő végzés elleni jogorvoslatnak a felfüggesztésre nézve halasztó hatálya nincs, így a végrehajtónak azonnal a döntés szerint kell eljárnia. Annak érdekében kerül ezen szabályozás bevezetésre, hogy a végzés ellen benyújtásra kerülő fellebbezés ne akadályozza a végrehajtás eredményességét.

A 166. §-hoz

Az Avt. ez idáig kizárólag a végrehajtási eljárás megszüntetésének az eseteit rögzítette, de a megszüntetés módja tekintetében az Avt.-ben nem szerepelt speciális szabály, így a végrehajtási eljárások megszüntetése során az Avt. háttérjogszabályainak figyelembevételével kellett eljárni. Az egységes joggyakorlat kialakítása érdekében indokolt a törvényben kifejezetten rögzíteni a végrehajtási eljárások megszüntetésének módját is, így a módosítás eredményeként e törvényben kerül rögzítésre, hogy a végrehajtási eljárást végzéssel kell megszüntetnie az adóhatóságnak.

A 167. §-hoz

Az adóigazgatási tárgyú törvények alapján az adóhatóság bevallás/bejelentés alapján kivetéssel, kiszabással, illetőleg utólagos adómegállapítással teljesíti a törvényben előírt adómegállapítási kötelezettségét. A magánszemélyek kommunális adója például un. „kivetéses” adónem, azaz a helyi adóztatás az adatbejelentés megtételével kezdődik. Tekintettel arra, hogy adatbejelentéshez is kapcsolódik adóztatás, ezért szükséges a végrehajtáshoz való jog elévülése körében az adatbejelentésről is rendelkezni.

Az adatlapon bejelentett egészségügyi szolgáltatási járulékfizetési kötelezettségekhez is kapcsolódik adóztatás, szükséges a végrehajtáshoz való jog elévülése körében a járulékfizetési kötelezettségre vonatkozó bejelentések köréről is rendelkezni.

A 168. §-hoz

Az Avt. nem tartalmazott rendelkezéseket a végrehajtási eljárás során elkésve benyújtott jogorvoslati kérelmek esetében előterjeszthető igazolási kérelmekkel kapcsolatban, így igazolási kérelem benyújtása kapcsán az Avt. háttérjogszabályainak figyelembevételével kellett eljárni. Az igazolási kérelemmel kapcsolatos határidők jogalkalmazók számára egyértelműbb szabályozása érdekében indokolt az Avt.-ben külön rendelkezni a benyújtás határidejéről és annak kezdeti időpontjáról.

A 169. §-hoz

A törvény a törvényszéki végrehajtók feladatainak 2019. január 1. napjával az állami adó- és vámhatósághoz történő átkerülésével kapcsolatosan pontosítja az e feladatok ellátásához kapcsolódó végrehajtható okiratok körét figyelemmel a büntetőeljárásról szóló 2017. évi XC. törvény 2018. július 1-jei hatálybalépésére.

A kisvállalati adóról szóló 2012. évi CXLVII. törvény 11. § (4) bekezdése rendelkezik arról, hogy bizonyos bejelentési dokumentumok végrehajtható okiratnak minősülnek. Figyelemmel arra, hogy a végrehajtható okiratok körét az Avt. tartalmazza, a módosítás alapján a kisvállalati adóról szóló törvényben szereplő végrehajtható okiratok az Avt.-be kerülnek áthelyezésre.

A rendelkezés keretében jogszabályokra lebontva kerül meghatározásra a végrehajtható okiratok köre, amely a szabályozást átláthatóbbá teszi.

A 170. §-hoz

Előfordulhat az az eset, hogy a lefoglalt járművet az adós az adóhatóság felhívására nem adja át, és az adós lakóhelyén (tartózkodási helyén) vagy székhelyén, telephelyén, fióktelepén az nem fellelhető, ebben az esetben az adóhatóság az ismeretlen helyen lévő jármű feltalálási helyének megállapítása érdekében végzéssel tárgykörözést rendelhet el. Annak érdekében, hogy a végzés ellen benyújtásra kerülő fellebbezés ne akadályozza a végrehajtás eredményességét, szükséges rögzíteni, hogy a tárgykörözést elrendelő végzés fellebbezésre tekintet nélkül végrehajtható.

A 171. §-hoz

A minimálár fogalmának értelmező rendelkezések közé való bevezetésével jelen §-ban már elegendő a fogalomra hivatkozni, azt nem szükséges ismételten megmagyarázni a párhuzamos szabályozás elkerülése érdekében.

A 172. §-hoz

Az Avt. 8. § (2) bekezdés c) pontjában foglalt általános szabály értelmében már eddig sem volt szükséges a végrehajtható okirat megnevezése, így az árverési jegyzőkönyvre vonatkozó szabályok között sem indokolt azt szerepeltetni. Az Avt. 67. § (1) bekezdésének b) pontja annak ellenére előírja a végrehajtható okirat megnevezésének szerepeltetését az árverésről szóló jegyzőkönyv esetében, hogy arra a jegyzőkönyvre vonatkozó általános szabályok alapján nem volna szükség. A módosítás eredményeként az árverési jegyzőkönyvben már nem kell feltüntetni a végrehajtható okirat megnevezését (ügyszámát). A végrehajtható okirat megnevezésének árverési jegyzőkönyvben történő feltüntetése az adóhatóságra nagy adminisztrációs terhet ró, ugyanis ez sok esetben több száz okirat (például bevallások) feltüntetését jelentené.

A 173. §-hoz

A törvény meghatározza, hogy az adók módjára behajtandó köztartozások kapcsán a behajtást kérő az állami adó- és vámhatóságot kizárólag e célra rendszeresített elektronikus űrlapon jogosult megkeresni, míg az önkormányzati adóhatóságok esetében erre az adott kötelezettség végrehajtására jogosult önkormányzati adóhatóság által meghatározott módon van mód.

Az adóhatóság által végrehajtandó kötelezettség kapcsán törvény előírhat a behajtást kérő számára olyan előfeltételt, amely előfeltétel eredménytelensége esetén kereshető csak meg az adóhatóság a végrehajtás foganatosítása végett. Ezen szabályozást a törvényszéki végrehajtók feladatinak állami adó- és vámhatóság általi átvételére tekintettel szükséges módosítani, ugyanis ezen új pénzkövetelések végrehajtása során az állami adó- és vámhatóság az adók módjára behajtandó köztartozások végrehajtására vonatkozó szabályai alapján fog eljárni. Jelenleg rendeleti szintű szabályozás van a bírósági gazdasági hivatalok eljárási rendjére a törvényszéki végrehajtást megelőző eljárási cselekményeik tekintetében. A szabályozási cél, hogy ezeket a behajtással összefüggő megelőző eljárási cselekményeket továbbra is a gazdaági hivatalok végezzék és kizárólag ezen cselekmények eredménytelensége esetén kerüljön megkeresésre az állami adó- és vámhatóság a végrehajtás foganatosítása céljából.

A 174. §-hoz

Előfordulhatnak olyan esetek, amikor a megkereső hatóság döntése egymással vagylagos viszonyban álló meghatározott cselekményekre vonatkozó több kötelezést tartalmaz (például építmény bontása vagy helyreállítása). Ilyen esetben a kötelezett bármelyik cselekmény elvégzésére jogosult (és köteles) a döntés alapján. Önkéntes teljesítés hiányában azonban a végrehajtást foganatosító állami adó- és vámhatóságtól nem várható el, hogy a kötelezett helyett mérlegeljen, és ez alapján döntsön a konkrét meghatározott cselekmény foganatosításáról. A módosítással a végrehajtást foganatosító állami adó- és vámhatóságnak annak alapján kell meghatároznia az egymás alternatíváit képező cselekmények közül az állami adó- és vámhatóság által végrehajtandó konkrét meghatározott cselekményt, hogy melyik cselekmény jár kisebb költséggel.

A 175. §-hoz

Az Avt. 123. § (9) bekezdéssel történő kiegészítése pontosító jellegű módosításnak minősül, amely egyértelművé teszi a meghatározott cselekmények kapcsán felmerülő egyes részfeladatok megoszlását azon végrehajtási eljárásokban, amelyeknél az állami adó- és vámhatóság közbeszerzési eljárás során vagy anélkül közreműködő szervezetet vesz igénybe a cselekmény elvégzéséhez.

A 176. §-hoz

Abban az esetben, ha annak megítélése, hogy a meghatározott cselekmény előírások szerinti teljesítése megtörtént-e, a behajtást kérő hatóság speciális szakértelmét igényli, az állami adó- és vámhatóság ezen rendelkezés alapján a teljesítés ellenőrzésébe bevonhatja a behajtást kérő szervet. Ezen rendelkezés alapján a végrehajtás során biztosítható, hogy a megkereső szervek vizsgálják az elvégzett meghatározott cselekmény szakszerűségét.

A megkereső hatóság ellenőrzi saját szabályai szerint a cselekmény végrehajtását és dönt arról, hogy azt elfogadja, vagy további intézkedést kér.

Bizonyos meghatározott cselekmények elvégzése - önkéntes teljesítés hiányában - nem teljesíthető, ha az eljárással érintett építmény használatban van. Tekintettel arra, hogy ilyen esetben a meghatározott cselekmény végrehajtása kizárt volna, a módosítás egyértelmű szabályokat fogalmaz meg annak érdekében, hogy a behajtást kérő hatóság döntésében foglalt rendelkezés végrehajthatóvá váljék. Sok esetben az eljárással érintett építmény használatát (éppen annak életveszélyes volta miatt) már maga a behajtást kérő hatóság is megtiltotta a végrehajtatni kívánt döntésében. Más esetekben a használat kizárása a döntésben foglaltak végrehajtásához szükséges, szintén arra tekintettel, hogy a meghatározott cselekmény az építmény további használata mellett nem volna elvégezhető, illetve annak megkísérlése az építményt használó személyek életét, testi épségét veszélyeztetné. Ilyen esetekre nézve nyújt biztonságos megoldást a módosítás az érintett építményt használó adósnak vagy harmadik személynek az építmény használatának megszüntetésére vonatkozó felhívás lehetővé tétele útján. A felhívást tartalmazó helyszíni jegyzőkönyvnek az építmény fekvése szerinti községi, városi, fővárosi kerületi jegyző részére történő megküldése az érintett személyek esetleges ideiglenes elhelyezésének előkészítését szolgálja.

A törvény az építmény elhagyására vonatkozó kötelezettség nem teljesítése esetén az állami adó- és vámhatóság számára - szükség esetén a rendőrség, vagy az állami adó- és vámhatóság hivatásos állományú alkalmazottjának közreműködésével - lehetővé és kötelezővé teszi az építmény kiürítésének foganatosítását. Ilyen esetben kiskorú személy várható érintettsége esetén a helyszíni eljárás időpontjáról az illetékes gyámhatóságot is előzetesen értesíteni kell, amely hatóság képviselője a helyszíni eljáráson is részt vesz. A törvény egyértelműen meghatározza az állami adó- és vámhatóságnak az építmény kiürítésével kapcsolatos feladatait úgy az építményben az életveszély és a tiltás ellenére tartózkodó személyek, mint az építményben lévő ingóságok vonatkozásában.

Abban az esetben, ha a meghatározott cselekmény végrehajtásához elegendő az építmény egy részének elhagyása is, a törvény az állami adó- és vámhatóság feladatává teszi az érintett építményrész kiürítését, annak lezárását és lepecsételését annak érdekében, hogy ezt követően a meghatározott cselekmény elvégezhetővé váljék.

A 177. §-hoz

Az állami adó- és vámhatóság 2019. január 1-jétől átveszi a jelenleg a törvényszéki végrehajtók hatáskörébe tartozó követelések végrehajtását. A törvény erre figyelemmel rendelkezik ezen új kötelezettségek végrehajtásának szabályairól úgy, hogy külön alcímben a pénzkövetelések végrehajtásának szabályait és külön alcímben a meghatározott cselekmények (vagyonelkobzás, bűnügyi zárlat, elektronikus adat ideiglenes hozzáférhetetlenné tétele, elektronikus adat végleges hozzáférhetetlenné tétele) végrehajtásának szabályait határozza meg.

Továbbá meghatározza az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedés végrehajtása során alkalmazandó szabályokat.

A 178. §-hoz

Az állami adó- és vámhatóság 2019. január 1-jétől átveszi a jelenleg a törvényszéki végrehajtók hatáskörébe tartozó követelések végrehajtását, amelyre figyelemmel a törvény rendelkezik az új feladatok átvétele kapcsán átmeneti szabályokról.

Az érintett szervekkel való egyeztetés eredményeként megállapítást nyert, hogy a folyamatban lévő ügyeket a törvényszéki végrehajtók nem tudják 2019. január 1-jével átadni az állami adó- és vámhatóságnak, így az átmeneti rendelkezés módosítása arról rendelkezik, hogy az állami adó- és vámhatóság 2019. január 1-jétől az új, induló ügyek végrehajtását fogja foganatosítani, míg a folyamatba lévő ügyekben 2020. január 1-jétől rendelkezik végrehajtási hatáskörrel az állami adó- és vámhatóság. 2020. január 1-jéig a folyamatban lévő ügyeket digitalizálni szükséges.

A 179. §-hoz

Átmeneti szabályozás.

A 180. §-hoz

Szövegcserés módosítások.

A 181. §-hoz

Hatályon kívül helyező rendelkezések.

A 182. §-hoz

A módosítás az OECD 2017 júliusában frissített iránymutatásának való megfelelést szolgálja, amely azt ajánlja, hogy a más országban székhellyel rendelkező multinacionális vállalatcsoportok magyarországi csoporttagjai ne legyenek kitéve adatszolgáltatási kötelezettségnek Magyarországon, ha a csoport konszolidált bevétele a végső anyavállalat székhelye szerinti államban vagy területen 750 millió EUR-nak a helyi valutában kifejezett összegénél alacsonyabb.

A 183. §-hoz

Az Európai Bizottság (EU) 2017/1966 végrehajtási rendelete (2017. október 27.) a 1189/2011/EU rendelet 12. cikkét a kiegészített szövegrésznek megfelelően módosította. Ugyan ez a rendelkezés közvetlenül hatályos (és így belső jogalkotási kötelezettség nem keletkezik) mégis indokolt a kiegészített tájékoztatási kötelezettség törvényben való szerepeltetése.

A 184. §-hoz

A Bizottság (EU) 2017/1966 végrehajtási rendelete (2017. október 27.) a 1189/2011/EU rendelet 23. cikk (1) bekezdését a kiegészített szövegrésznek megfelelően módosította. A módosítás értelmében az átutalandó összegeket euróban kell átutalni a megkereső hatóságnak, hacsak a tagállamok nem állapodtak meg úgy, hogy a behajtott összegek átutalása más pénznemben történik. Az Aktv. rendelkezései mostanáig nem tértek ki az átutalás devizanemére, hiszen a végrehajtási rendelet tartalmazza az erre vonatkozó szabályozást, valamint a módosítás előtt nem volt eltérés a törvény 28. § (1) bekezdése szerinti pénznemtől. Az új szabály azonban olyan lényeges (belső jogalkotási kötelezettséget nem keletkeztető) módosítást vezetett be, amely indokolttá teszi a normaszöveg módosítását.

A 185. §-hoz

A módosítás azt a helyzetet orvosolja, mely szerint a mulasztás esetére nem az Aktv.-t, hanem az annak háttérszabályául szolgáló Air. vagy Art. szabályait kell alkalmazni. Ez ugyanis azt eredményezi, hogy mulasztás esetén a bírság összege alacsonyabb, mint késedelmes, hibás, valótlan tartalmú vagy hiányos teljesítés esetén. A módosítás az országonkénti jelentéssel kapcsolatos szabályozáshoz hasonlóan, a belső szabályozási koherencia biztosítása végett tartalmazza az adójogi szankció alóli, az adott helyzetben általában elvárhatósághoz kötött kimentési lehetőséget.

A 186. §-hoz

A módosítás a nemzetközi kötelezettségünk teljesítéseként elvárt és az Aktv. 1. számú mellékletben nevesített, a Résztvevő hatóságok közzétételére vonatkozó adóhatóságra vonatkozó kötelezettség előírását pótolja.

A 187. §-hoz

A módosítás azt a helyzetet orvosolja, mely szerint a mulasztás esetére nem az Aktv.-t, hanem az annak háttérszabályául szolgáló Air. vagy Art. szabályait kell alkalmazni. Ez ugyanis azt eredményezi, hogy mulasztás esetén a bírság összege alacsonyabb, mint késedelmes, hibás, valótlan tartalmú vagy hiányos teljesítés esetén. A módosítás az országonkénti jelentéssel kapcsolatos szabályozáshoz hasonlóan, a belső szabályozási koherencia biztosítása végett tartalmazza az adójogi szankció alóli, az adott helyzetben általában elvárhatósághoz kötött kimentési lehetőséget.

A 188. §-hoz

Az OECD ajánlások alapján fennálló nemzetközi kötelezettségvállalásnak való megfelelés érdekében történő szövegpontosítás.

A 189. §-hoz

A módosítás a jogalkalmazást segítő szövegkiegészítést, valamint a jobb áttekinthetőség érdekében szövegszerkezeti átalakítást tartalmaz.

A 190. §-hoz

A módosítás az Aktv. mellékletének módosítására utaló szabályt tartalmaz.

A 191. §-hoz

Az általános közigazgatási rendtartásról szóló törvény 116. §-ában foglaltaknak megfelelően deklarálja a fellebbezési jogosultságot a törvényben.

A 192. §-hoz

A módosítás megteremti a pénzmosás és terrorizmus finanszírozása megelőzéséről és megakadályozásáról szóló törvénnyel (a továbbiakban: Pmt.) való összhangot azáltal, hogy a pénzmosásra és terrorizmus finanszírozására utaló adat mellett a készpénz jogsértő/büntetendő cselekményből származására utaló adat is tájékoztatási kötelezettséget keletkeztet a pénzügyi információs egység felé.

A vámhatóság (3) bekezdésben meghatározott tájékoztatása - a Pmt. 40. § e) pontja alapján - a pénzügyi információs egység által végzett operatív elemzést generál. ebből következően a (4) bekezdés - összhangban a Pmt. 54. §-ában meghatározott titokvédelmi rendelkezésekkel (felfedés tilalma) - titoktartási kötelezettséget ír elő a vámhatóság számára.

A zár alá vétel szabályainak módosítását a személyek határátlépésére irányadó szabályok uniós kódexéről (schengeni határ-ellenőrzési kódex) szóló, az európai parlament és a tanács 2016. március 9-i (EU) 2016/399 rendeletében foglaltak betartása teszi szükségessé. A rendelet 6. cikk 1. bekezdés c) pontja kimondja, hogy a harmadik országok állampolgárainak beutazásuk alkalmával megfelelő anyagi fedezettel kell rendelkezniük mind a tervezett tartózkodás időtartamára, mind pedig a származási országba való visszatéréshez, vagy egy olyan harmadik országba történő átutazáshoz, ahová őket biztosan beengedik, illetve képesek ezt a fedezetet jogszerűen biztosítani.

A visszatartott összeg mértékének meghatározása figyelembe veszi a schengeni gyakorlati kézikönyv, - a nemzeti hatóságok által meghatározott, a külső határok átlépéséhez szükséges referenciaösszegekről szóló - 25. mellékletében foglalt rendelkezéseket.

A módosítás rendelkezik továbbá a zár alá vétel megszűnésének eseteiről és a követendő eljárás részletszabályairól.

A 193. §-hoz

A módosítás a készpénz be nem jelentésének és téves bejelentésének esetét különíti el, és az ilyen formában szándékosnak vagy quasi gondatlannak tekintendő elkövetés esetén követendő bírság-kiszabás differenciálását fekteti le.

A 194. §-hoz

A módosítás rendelkezik az elhanyagolható összeget érintő téves bejelentés tekintetében arról, hogy - mivel vélhetően ilyen esetekben az intézkedés bírság kiszabása nélkül is eléri célját - az érintett figyelmeztetésben részesüljön.

A Készpénztörvény 5/A. § (1) bekezdéséhez hasonlóan a tévesen vagy hiányos teljesített bejelentési kötelezettség esetén is sávosan határozza meg a fizetendő bírság mértékét, ami egyrészről biztosítja a szabályozás belső logikai koherenciáját, másrészt méltányosabb és igazságosabb szabályozást eredményez.

A 195. §-hoz

A tízes számjegyekre kerekítés lehetővé teszi, hogy az MNB a kisebb összegeket is akadálymentesen tudja átvezetni a számlára.

A 196. §-hoz

A Készpénztörvény 5/A. § (1a) és (1b) bekezdésének módosításához kapcsolódó, annak következetes és a jogalkotói célnak megfelelő alkalmazását szolgáló átmeneti rendelkezés, amely a tévesen vagy hiányosan teljesített bejelentések esetén kiszabható bírságra vonatkozó, az érintettekre nézve kedvezőbb szabályokat egyrészt a folyamatban lévő ügyekben, másrészt a 2018. január 1-jét követően véglegessé vált, bírságfizetési kötelezettséget megállapító döntések esetén is alkalmazni kell. Utóbbiak tekintetében a módosítás egyértelművé teszi, hogy a megállapításra kerülő rendelkezéseknek meg nem felelő határozatokat a vámhatóság hivatalból, saját hatáskörben az új szabályozásnak megfelelősen módosítja, és intézkedik a bírságkülönbözet visszatérítése iránt.

A 197. §-hoz

Pontosításra kerülnek a lefoglalással kapcsolatos rendelkezések azáltal, hogy az eddig az e törvény szerinti gyorsított eljárásnál levő, lefoglalásra vonatkozó speciális rendelkezések közül egyes rendelkezések általános szabályként kerülnek nevesítésre.

A 198. §-hoz

A Vtv. 29. § (1) bekezdés b) és c) pontjának módosítását indokolja, hogy azok jelenlegi formájukban nem utalnak közvetlenül és egyértelműen arra, hogy a Rendőrségről szóló 1994. évi XXXIV. törvény (a továbbiakban: Rtv.), illetve a Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) szerinti, nem a büntetőeljárás keretében végzett titkos információgyűjtés folytatása érdekében is tájékoztatást kell adni a vámtitokról az arra jogosult szerv adatkérésére.

A Vtv. 29. § (1) bekezdés b) pontja ugyanis a Rendőrség egyes szerveit (NVSZ, TEK) említi a vámtitok megismerésére jogosultként, míg általános rendőrségi feladatok ellátására létrehozott szervének nyomozó hatósági feladatok ellátására kijelölt szerveit nem, amelyek szintén jogosultak az Rtv. szerinti titkos információgyűjtésre. A Vtv. 29. § (1) bekezdés c) pontja pedig az ügyészséget, a nyomozó hatóságot, valamint az előkészítő eljárást folytató szerv részére történő adatszolgáltatás lehetőségét biztosítja, akik „törvényben meghatározott feladatai ellátása céljából” kaphatnak tájékoztatást vámtitokról. Az idézett cél széles feladatkörre utal, amelybe ugyan beleérthető például a NAV tv. 51. § (5) bekezdése alapján a titkos információgyűjtést ellátása is, azonban az adatszolgáltató részéről többletmunkát igényel a feltételek beazonosítása. A jogalkalmazás megkönnyítése érdekében indokolt a rendelkezés beépítése.

A Vtv. 29. § (1) bekezdés e) pont en) alpont kapcsán a Vtv. kiegészítése indokolt, a Nemzeti Klímavédelmi Hatósággal történő hatékony együttműködés megteremtése érdekében, tekintettel arra, hogy jelenleg a nevezett hatóság nem szerepel azon hatóságok között, amelyek a vámtitok körébe tartozó adatokat kaphatnak a vámhatóságtól. Ugyanakkor ennek a megteremtése indokolt a két hatóság közti együttműködés biztosítása és a fluortartalmú üvegházhatású gázokkal kapcsolatos hatósági feladatainak ellátása érdekében.

A Vtv. 29. § új (1a) bekezdésének megállapítására irányuló módosítást a büntetőeljárásról szóló 2017. évi XC. törvény 262. § (1) bekezdésében foglaltak indokolják, melynek értelmében a nyomozó hatóság és a rendőrség belső bűnmegelőzési és bűnfelderítési feladatokat ellátó szerve, valamint a rendőrség terrorizmust elhárító szerve kizárólag az ügyészség engedélyével kérhet adatszolgáltatást az adóhatóságtól és a vámhatóságtól, szükséges ennek a rendelkezésnek az elhelyezése a Vtv.-ben is, mivel a vámhatósági adatot szolgáltató közigazgatási szerv ennek a törvénynek az előírásait veszi figyelembe. Ugyanígy célszerű egyértelművé tenni, hogy a titkos információgyűjtésre feljogosított szervek is csak az ügyészség engedélyével vehetnek át adatot az adóhatóságtól.

A 199. §-hoz

A gazdálkodói önellenőrzést elősegítve a vámhatóság kockázati információt adhat át egyes engedélyezett gazdálkodók számára, csökkentve ezzel mind a vámhatóság, mind pedig az ügyfelek adminisztratív terheit, költségeit. A rendelkezés - az uniós és nemzeti pénzügyi érdekek szolgálata mellett - szélesíti az AEO-knak biztosított nemzeti kedvezmények körét, egyúttal a vámhatóság és az AEO-k közötti együttműködést is erősíti.

A 200. §-hoz

Az Uniós Vámkódex értelmében történő információcserét és információtárolást szolgáló elektronikus rendszerek kifejlesztésének, fenntartásának és alkalmazásának technikai szabályairól szóló, 2017. november 14-i (EU) 2017/2089 bizottsági rendelet meghatározza a tagállamok számára, hogy a vámhatósági határozatok rendszer tekintetében az Európai Unió Bizottsága által fejlesztett központi üzemeltetésű rendszert használják az e rendelet 5. cikk (1) bekezdésében meghatározott engedélyek, kérelmek, valamint az ezekkel kapcsolatos döntések kezelése során. Azonban emellett lehetőség nyílik a tagállamok által önállóan fejlesztett rendszerek használatára is. Magyarország e két opció közül a központi fejlesztés használatát kezdte meg, amely esetében a több tagállamban érvényes engedélyek kezelése mellett lehetőség van a kizárólag Magyarország területén érvényes engedélyek, kérelmek és ezekhez tartozó vámhatósági döntések kezelésére is. Tekintettel arra, hogy ez egy lehetőség, ezért ennek kötelező jellegű alkalmazását e rendelkezés mondja ki. Ezáltal az Uniós Vámkódex értelmében történő információcserét és információtárolást szolgáló elektronikus rendszerek kifejlesztésének, fenntartásának és alkalmazásának technikai szabályairól szóló, 2017. november 14-i (EU) 2017/2089 bizottsági rendelet 5. cikk (1) bekezdésében meghatározott engedélykérelmeket, a kiadott engedélyeket, és ha a rendszer lehetővé teszi, akkor egyéb vámhatósági intézkedésekről szóló döntéseket (végzés) a vámhatósági határozatok rendszerben kell kezelni, valamint a gazdasági szereplőknek szóló uniós portál útján kell benyújtani, illetve közölni.

A 201. §-hoz

A kereskedelmi ügyletekhez kapcsolódó vámkezelési szolgáltatásokat kínáló személyek (magánszemélyek, cégek) tevékenységüket a legtöbb esetben gazdálkodók megbízása alapján látják el. A vámkezelésre vonatkozó állandó vagy eseti megbízások száma az áruforgalom volumene és földrajzi megoszlása alapján is változik, így adott esetben a vámjogi képviseletet ellátó személy humán erőforrás kapacitása átmenetileg túlterhelődhet. A munkavállalói jogviszonyban történő humánerőforrás kapacitás bővítése mellett meg kell teremteni a lehetőséget arra, hogy szabályozott körülmények között a vámjogi képviselők is vehessenek igénybe „alvállalkozókat”. Ennek kapcsán kerülnek megalkotásra azok a speciális szabályok, amelyek rendelkezései mellett a vámjogi képviselők a Polgári Törvénykönyvről szóló 2013. évi V. törvény szerinti közreműködőt vehetnek igénybe. A közreműködő igénybevételére csak akkor kerülhet sor, ha a megbízó és a vámjogi képviselő erről megbízási szerződésben megállapodik, illetve a megbízó a meghatalmazásban erről rendelkezik. Az így kialakult jogviszonyban a közreműködő nem minősül vámjogi képviselőnek. Kötelező jelleggel előírásra kerül, hogy a közreműködő csak a vámjogi képviselőtől kapott másodlagos jogosultságok felhasználásával kezdeményezhet olyan eljárást, amely váminformatikai rendszer útján zajlik és a vámjogi képviselőtől kapott feladatai teljesítése érdekében szükséges (a váminformatikai rendszerek üzemszünete esetén az üzemszüneti eljárásra vonatkozó rendelkezéseket kell alkalmazni). Ha a közreműködő a vámjogi képviselőtől kapott feladatok végrehajtása során váminformatikai rendszer használ és nem a vámjogi képviselőtől kapott másodlagos felhasználói jogosultságokkal jelent be, akkor a jogszabály értelmében úgy kell tekinteni, mint aki a saját nevében és a saját érdekében jár el.

A 202. §-hoz

Az AEO engedély alapjául szolgáló, az Uniós Vámkódex 39. cikk d) pontja szerinti feltétel teljesítésének vizsgálata során a végzett tevékenységhez kapcsolódó gyakorlati jellegű szakértelem vagy szakmai képesítés igazolása érdekében a kérelmező szerződéses keretek között igénybe veheti egy másik, már AEO C típusú engedéllyel rendelkező személy segítségét. Erre általában a vámtevékenység kiszervezésekor kerül sor. A gyakorlatban azonban előfordult, hogy a szerződtetett személyek az Uniós Vámkódex 39. cikk d) pont szerinti feltétel igazolása érdekében további szerződéses viszonyt kezdeményeztek egy harmadik személlyel. Az Európai Unió Bizottságától kapott tájékoztatás alapján ez nem tükrözi a jogalkotói szándékot, mert a feltétel teljesítését közvetlenül a szerződtetett személynek kell igazolnia, amelyhez nem veheti igénybe harmadik személy segítségét.

A 203. §-hoz

A Vtv. 84. § (12) bekezdése kapcsán pontosításra került az, hogy a jogsértést milyen árura nézve követik el, ugyanis vámot és egyéb terhet csak nem uniós áru esetében lehet kiszabni. A Vtv. 84. § (13) bekezdés kapcsán a jelenleg hatályos szöveg nem nevesíti sem a származásmegjelölő nyilatkozatot, sem a vámjogi státust igazoló okmányt (A.TR szállítási bizonyítvány), továbbá nem egységes terminológia szerint hivatkozik a VA 61. és 62. cikke szerinti beszállítói és hosszú távú beszállítói nyilatkozatra, valamint származási nyilatkozatot tartalmazó számlát említ, ami a jogkövetkezmény alkalmazása szempontjából problémát jelenthet, mivel származási nyilatkozatot, származásmegjelölő nyilatkozatot, illetve számlanyilatkozatot nem csak számlán lehet tenni. Mindezek következtében a szöveg pontosításra került.

A 204. §-hoz

A módosítás értelmében lehetőség nyílik arra, hogy a vámhatóság nem csak a gyorsított eljárással érintett jövedéki termékek esetében foglalhassa le a nem uniós árut és az ahhoz kapcsolódó átalakított szállítóeszközt, hanem az 50.000 Ft-os vámhiányt meghaladó, az Európai Unió területére beszállított és vám elé nem állított nem uniós áruk esetében is. A módosítás rendezi továbbá azt is, hogy az érintett esetekben a vámhatóság által indított eljárásban a lefoglalásra és az elkobzásra nem egyidejűleg kerülne sor, mert ez adott esetben kizárná az érintett áruk büntetőeljárásban történő „átfoglalását”. A módosítással törlésre kerülnek a lefoglalt nem uniós áru és ahhoz kapcsolódó szállítóeszköz visszaadására vonatkozó speciális rendelkezések, mert azok átfedésben voltak a Vtv. II. Fejezetében levő általános rendelkezésekkel. Így a jövőben a szóban forgó áruk visszaadása tekintetében az általános rendelkezéseket kell alkalmazni.

A 205. §-hoz

Jogszabály-szerkesztési okokból a rendelkezés pontosítására kerül sor.

A 206. §-hoz

Az egységes jogalkalmazás érdekében szükséges kimondani, hogy ha az áruátengedést követő ellenőrzés megkezdésére vagy befejezésére vonatkozó értesítést elektronikus úton küldi meg a vámhatóság, akkor a módosítás értelmében a közlés napja az értesítés elküldésének időpontja.

A 207. §-hoz

A Vtv. 141. § (4)-(5) bekezdései meghatározzák az elfogadott exportőri engedély kiadásának feltételeit és az elfogadott exportőrökkel szembeni követelményeket. A vámhatóság az elfogadott exportőri engedélyek kiadásán túl ugyanakkor végzi az A.TR elfogadott exportőri engedélyek kiadását is. Ez utóbbi engedélytípushoz kapcsolódó gazdálkodói tevékenység nagyban hasonlít az elfogadott exportőri engedélyhez kapcsolódóhoz, ugyanakkor két lényeges különbség van köztük. Egyrészt az elfogadott exportőr az áruk származásának igazolásáért felelős, míg az A.TR elfogadott exportőr az áruk vámuniós státuszának igazolásáért, másrészt az elfogadott exportőri engedély jogalapját az egyes az unió által harmadik országokkal kötött megállapodások (illetve uniós jogszabályok) biztosítják, míg az A.TR elfogadott exportőr esetében kizárólag az 1/2006 EK-Törökország vámügyi együttműködési bizottsági határozat.

A vámhatóság engedélyezési tevékenységének szempontjából kiemelt jelentősége van a beillesztett bekezdésnek, mivel annak hiányában továbbra is fennmarad a Vtv. hatályba lépésével előállt azon jogi helyzet, hogy a nemzeti jogszabály kizárólag az elfogadott exportőri engedély kiadásának feltételeit és az elfogadott exportőrökkel szembeni követelményeket határozza meg, az A.TR elfogadott exportőri engedély kiadásának feltételeit és az A.TR elfogadott exportőrökkel szembeni követelményeket nem.

A 208. §-hoz

A Magyarországon uralkodó jogalkalmazási gyakorlat szerint a vámhatóság az Uniós Vámkódex (a továbbiakban: Vámkódex) 95. cikke szerinti összevont biztosíték esetén a garanciavállaló nyilatkozatban vagy készfizető kezesi szerződésben (a továbbiakban: kötelezettségvállalás) vállalt pénzügyi helytállási kötelezettség alól a garantőrt vagy kezest (a továbbiakban: kötelezettségvállalót) - a Vámkódex 98. és 103. cikkéből levezetett jogértelmezés alapján - az általános elévülési idő (3 év) végéig nem mentesíti. Ez a gyakorlatban akkor válik igazán kardinálissá, amikor a gazdálkodó befejezi vámügyi tevékenységét és a hitelintézettől, pénzintézettől, biztosító társaságtól beszerzett kötelezettségvállalást csak az utolsó vámkezelésétől számított 3 év lejárta után tudja visszavinni a kibocsájtó részére. Pénzügyi szempontból ez idő alatt a vámtevékenységből bevétel nem származik, azonban a kötelezettségvállalás után a kibocsájtó minden évben költséget számít fel. Ez megterhelést jelent a gazdálkodók számára, mert a gazdasági tevékenységükhöz szükséges pénzügyi likviditásuk, cash flow-juk jelentős mértékben csökkenhet. Fontos hangsúlyozni, hogy mindez csak akkor következik be, ha egy vámügyi szereplő a tevékenységének befejezése mellett dönt. A törvény e helyzet feloldását céloz za azáltal, hogy az összevont biztosítékhoz nyújtott pénzügyi elemeket, beleértve a készpénzt is egy évig tartja vissza a vámhatóság, amely időtartam lejártát követően azok felszabadulnak. Ez idő alatt a vámügyi műveletek, vámeljárások lezárásra kerülhetnek, az esetleges közterhek pedig beszedhetőek.

A 209. §-hoz

Ha olyan cselekmény eredményeként keletkezik vámtartozás, amely az elkövetése időpontjában büntetőeljárást vonhatott maga után, akkor a vámtartozás általános elévülési idő túl való közölhetősége érdekében, a Vámkódex 103. cikk (2) bekezdése alkalmazásakor a hatályos rendelkezés pontosításával szükséges megállapítani, hogy csak akkor van lehetőség a vámtartozás fent leírt módon való közlésére, ha a nyomozóhatóság a vámhatóság feljelentése alapján az ügyben nyomozást rendelt el.

A 210-212. §-hoz

A módosítás lehetővé teszi, hogy a Vámkódex 52. cikk (2) bekezdése alapján megállapított díjak és költségek beszedése érdekében is alkalmazhatók legyenek a vámra és egyéb terhekre alkalmazott, a beszedés hatékonyságát növelő eljárások, így a vámhatóság felé fennálló tartozások beszedése egységes elvek mentén történhet.

A 213. §-hoz

Az átmeneti rendelkezés célja, hogy a vámhatóság által e módosító rendelkezés hatályba lépése előtt elfogadott kötelezettségvállalások felszabadításában segítséget nyújtson. Fontos hangsúlyozni, hogy a kötelezettségvállalási okmányok tartalma a kibocsájtó által módosítható, ezért lehetőség mutatkozik arra, hogy 2019. január 1-től a vámhatóság által már korábban elfogadott - és a korábbi jogértelmezés alapján 1+3 éves időtartamra nyújtott - határozott idejű kötelezettségvállalási okmányok érintett adattartalma oly módon változzon meg, hogy az okmányok kezdeti és végső időpontja közötti időtartam 1 évről 3 évre módosuljon, illetve a fennmaradó 1 év a lejárati időtartamot biztosítsa. Ha a kötelezettségvállalási okmány csak kezdő és végső időponttal rendelkezik, amely szintén 4 évre szól, úgy ez esetben a végső időpontot kell egy évvel csökkenteni, biztosítva ez által az 1 éves lejárati időtartamot. Ez alapján nem szükséges a korábban elfogadott kötelezettségvállalások felszabadítása, csak egy módosító okmány benyújtása. Mindazonáltal az érintett személy a felszabadítást is kérheti és nyújthat új kötelezettségvállalást is. Ez az érintett személy szubjektív döntésén alapul.

Ha egy korábbi 1 évre szóló kötelezettségvállalás már nem érvényes (2016. október 1. és 2017. október 1. között volt érvényes), de a vámhatóság a korábbi 3 éves jogértelmezési megközelítés miatt visszatartja, valamint e kötelezettségvállalással érintett összevont biztosítékra szóló engedély esetében új kötelezettségvállalást nyújtottak, amely a korábbi kötelezettségvállalással érintett tárgykörben keletkező fizetési kötelezettségek tekintetében a helytállásra nézve jogfolytonossági záradékkal rendelkezik akkor a korábbi kötelezettségvállalások felszabadítása felől az ügyfél kérésére a vámhatóságnak haladéktalanul intézkednie kell. A kötelezettségvállalás módosításokkal érintett ügyekben a vámhatóság a nyilvántartását automatikusan felülvizsgálja és frissíti.

A 214. §-hoz

Az Uniós Vámkódex értelmében történő információcserét és információtárolást szolgáló elektronikus rendszerek kifejlesztésének, fenntartásának és alkalmazásának technikai szabályairól szóló, 2017. november 14-i (EU) 2017/2089 bizottsági végrehajtási rendelettel kapcsolatos jogharmonizáció eredményeként a Vtv. kerültek beillesztésre egyes végrehajtáshoz szükséges rendelkezések, ezért a Vtv. 216. § (1) bekezdését e rendeletre való hivatkozással kiegészíteni szükséges.

A 215. §-hoz

Szövegcserés módosítások.

A 216. §-hoz

Hatályon kívül helyező módosítások.

A 217. §-hoz

Tekintettel arra, hogy gazdasági tartalmát tekintve jelentős különbség van az egyedi eszközök értékesítése, tartozások átvállalása és az üzletág átruházása között, ezért a törvény meghatározza az üzletág fogalmát. Így üzletágnak minősül a gazdálkodó olyan szervezeti szempontból független, önálló egysége (ide értve a telephelyet, üzlethálózatot is), amely a hozzá tartozó vagyonnal (eszközökkel, kötelezettségekkel, céltartalékokkal és időbeli elhatárolásokkal) önálló gazdasági tevékenység tartós folytatására képes.

A 218 §-hoz

A kisadózó vállalkozások tételes adójáról és a kisvállalati adóról szóló törvény hatálya alá kerülő közkereseti társaság, betéti társaság, egyéni cég és ügyvédi iroda beszámoló készítési és letétbe helyezési kötelezettsége eddig a számviteli törvényben nem került egyértelműen megfogalmazásra és az adótörvény sem tartalmazott rá külön előírást. A törvény egyértelműsíti, hogy a kata adóalanyiságot megelőző, tört üzleti évre vonatkozó beszámoló készítési kötelezettség azon adóalanyokra is vonatkozik, amelyek a kata adóalanyiságot megelőzően a számviteli törvény hatálya alatt voltak.

A bevételi nyilvántartást vezető eva és kata adóalanyok adóalanyisága adóév közben is megszűnhet, ekkor visszakerülnek a számviteli törvény hatálya alá. Ezen visszatérő vállalkozóknál az üzleti év a visszatérés időpontjától a vállalkozó által az üzleti év végeként megjelölt napig, mint mérlegfordulónapig terjedő időszak.

A 219-220. §-hoz

A gyakorlatban az üzletág átruházása gazdasági és pénzügyi értelemben is egy tranzakciónak minősül, a szerződő felek egy ügyletként kezelik az átruházást. Ebből következően az üzletág átruházásának elszámolását a törvény is egy tranzakcióként kezeli. Mivel az üzletág átruházások eseti jellegűek, ezért nem tartoznak a rendszeres tevékenységbe (üzletmenetbe), így a törvény szerint az üzletág átruházás keretében átadott eszközök értékének és átvállalt kötelezettségek értékének (ideértve a céltartalékokat és az időbeli elhatárolásokat is) a különbözetét, valamint a kapott vagy fizetett összeget nettó módon - az értékesítés eredményétől függően - az egyéb bevételek vagy az egyéb ráfordítások között indokolt kimutatni.

A 221. §-hoz

Mivel a törvény az üzletág átruházás elszámolását egy tranzakcióként kezeli, ezért indokolt a kiegészítő mellékletben bemutatni az átruházás keretében kivezetett eszközök és átvállalt kötelezettségek könyv szerinti értékét mérlegtételek szerinti megbontásban.

A 222. §-hoz

A módosításokkal összefüggő átmeneti rendelkezéseket tartalmazza.

A 223. §-hoz

A technikai szövegcserés pontosításokat tartalmazza.

A 224. §-hoz

Mivel a törvény szerint az üzletág átruházás eredményét az egyéb bevételek vagy az egyéb ráfordítások között kell elszámolni, ezért hatályon kívül helyezésre kerül a törvény azon előírása, mely szerint az üzletág átruházásáért kapott, az átadott eszközök - átadott kötelezettségek értékével csökkentett - piaci értékét meghaladó ellenértéket az értékesítés nettó árbevételeként kell kimutatni.

A törvény egyes rendelkezései közötti összhang megteremtését szolgáló hatályon kívül helyező rendelkezéseket is tartalmaz.

A 225. §-hoz

A Magyar Könyvvizsgálói Kamara dönt a kamarai tag könyvvizsgálók tagsági jogviszonyának megszűnéséről. A törvény az általános közigazgatási rendtartásról szóló 2016. évi CL. törvény rendelkezéseivel összhangban a tagsági jogviszony megszűnése, megszűntetése iránti eljárás felfüggesztésének jogintézményét teremti meg, amennyiben a kamarai tag könyvvizsgálóval szemben a törvény szerinti minőségellenőrzési eljárás, fegyelmi eljárás, illetve a 172/A. § és 178. § szerinti eljárás van folyamatban.

A 226. §-hoz

A Magyar Könyvvizsgálói Kamara dönt a könyvvizsgáló cég nyilvántartásból való törléséről. A törvény az általános közigazgatási rendtartásról szóló 2016. évi CL. törvény rendelkezéseivel összhangban a nyilvántartásból való törlés iránti eljárás felfüggesztésének jogintézményét teremti meg, amennyiben a könyvvizsgáló céggel szemben a törvény szerinti minőségellenőrzési eljárás, fegyelmi eljárás, illetve a 172/A. § és 178. § szerinti eljárás van folyamatban.

A 227. §-hoz

A módosításokkal összefüggő átmeneti rendelkezéseket tartalmazza.

A 228. §-hoz

A Magyar Könyvvizsgálói Kamara közhiteles nyilvántartást vezet a kamarai tag könyvvizsgálókra, valamint könyvvizsgáló cégekre vonatkozóan. A nyilvántartásban vezetett adatok körét a törvény határozza meg. A törvény pontosítja a közérdekből nyilvános adatok körét és kiterjeszti a bankok könyvvizsgálatához szükséges, a közfelügyeleti hatóság által kiadott igazolás, illetve az IFRS minősítéshez kapcsolódó szakmai minősítő vizsgáról szóló igazolás és az IFRS mérlegképes könyvvelői szakképesítés-ráépülését igazoló bizonyítvány adataira.

Technikai szövegcserés pontosításokat is tartalmaz.

A 229. §-hoz

A közérdeklődésre számot tartó gazdálkodó egységek jogszabályban előírt könyvvizsgálatára vonatkozó egyedi követelményekről és a 2005/909/EK bizottsági határozat hatályon kívül helyezéséről szóló, 2014. április 16-i 537/2014/EU európai parlamenti és tanácsi rendelet (a továbbiakban: Rendelet) 17. cikk (1) bekezdése szerint a kamarai tag könyvvizsgáló vagy a könyvvizsgáló cég közérdeklődésre számot tartó gazdálkodó tekintetében kötött megbízásának időtartama és az esetlegesen megújított megbízások együttes időtartamát legfeljebb 10 évre korlátozta azzal, hogy a tagállamok az említett megbízásokra ennél rövidebb időtartamot is meghatározhatnak.

A Kkt. hatályos rendelkezése a közérdeklődésre számot tartó gazdálkodók könyvvizsgálói megbízatását 8 évben korlátozza, miközben a tagállamok többségében a 10 éves szabályt alkalmazzák. A törvény a könyvvizsgálói megbízásokra vonatkozó 8 éves korlátozást hatályon kívül helyezi és ezzel azt a Rendelet szerinti 10 évre változtatja, amellyel hozzájárul az egységes európai uniós jogszabályi szintű környezet megteremtéséhez a közérdeklődésre számot tartó gazdálkodók, illetve a könyvvizsgáló cégek tekintetében.

A 230. §-hoz

A pénzügyi számlák automatikus cseréjét lehetővé tevő Megállapodást kihirdető törvény melléklete tartalmazza azokat a joghatóságokat, amelyek a Megállapodás kihirdetését, valamint a jelen módosítást megelőzően csatlakoztak az automatikus információcsere-megállapodáshoz. A kihirdetést követően azonban az államok, illetve joghatóságok folyamatosan csatlakoznak a Megállapodáshoz. A módosítás lehetővé teszi a számlainformációk cseréjét a mellékletben felsorolt új partnerekkel.

A 231. §-hoz

Az országonkénti jelentések automatikus cseréjét lehetővé tevő Megállapodást kihirdető törvény melléklete tartalmazza azokat a joghatóságokat, amelyek a Megállapodás kihirdetését, valamint a jelen módosítást megelőzően csatlakoztak az automatikus információcsere-megállapodáshoz. A kihirdetést követően azonban az államok, illetve joghatóságok folyamatosan csatlakoznak a Megállapodáshoz. A módosítás lehetővé teszi a számlainformációk cseréjét a mellékletben felsorolt új partnerekkel.

A 232. §-hoz

A törvény egyértelművé teszi, hogy nem csak törzsrészvények, hanem a törzsrészvényhez hasonló befektetői kockázatot megtestesítő más részvények és egyéb értékpapírok is képezhetik a MRP-javadalmazás (közvetlen vagy közvetett) tárgyát. A törvény kimondja, hogy az MRP alapjául szolgáló javadalmazási politika módosítására, vagy hatályon kívül helyezésére az alapító jogosult. (A törvény változatlanul fenntartja azt a szabályt, hogy a módosítás és a hatályon kívül helyezés érdeksérelmet a résztvevők számára nem okozhat.) A törvény szintén meghatározza, hogy a gazdasági adatok elérésén alapuló juttatási feltétel teljesülését a számviteli beszámolóval kell alátámasztani, amely elsősorban a résztvevők érdekeit védi, mert a számviteli beszámoló adatai nyilvánosak. A törvény biztosítja, hogy a javadalmazási politikák egyik nemzetközileg is alkalmazott mérőszáma, a kibocsátó értékpapírjának tőzsdei árfolyama is alkalmazható legyen a gazdasági teljesítmény értékeléséhez.

A tartós tulajdonosi érdekeltség erősítése érdekében a törvény előírja, hogy az MRP-nek legalább 24 hónapig kell működnie ahhoz, hogy a javadalmazási politikában meghatározott juttatási feltétel teljesülhessen.

A munkavállalói jogosultságok erősítése érdekében a törvény rendelkezik arról, hogy az ügyész vagy az MRP résztvevője pert indíthat az alapító ellen az MRP alapjául szolgáló javadalmazási politika vagy egyes rendelkezései semmisségének megállapítása iránt. Ha a per tárgya nem csak a javadalmazási politika egyes rendelkezéseinek, hanem magának a javadalmazási politikának a semmisség, a törvény előírja, hogy magát az MRP-szervezetet is kötelező perelni, mert a javadalmazási politika semmissége esetén a bíróság köteles az MRP-szervezet jogutód nélküli megszűnését is elrendelni. A javadalmazási politika semmiségét a bíróság akkor állapítja meg, ha az nem alkalmas az MRP-k alapvető céljának megvalósítására, azaz a munkavállalók tulajdonosi érdekeltségének megteremtésére.

A 233. §-hoz

A törvény kimondja, hogy a javadalmazási politika végrehajtását szolgáló MRP-szervezetben fennálló tagi részesedés a tag halála esetén csak természetes személyre (jellemzően a munkavállaló örökösére, vagy a munkavállaló által kijelölt más természetes személy kedvezményezettre) szállhat át.

A 234. §-hoz

A törvény általános jelleggel mondja ki, hogy a javadalmazási politika végrehajtását szolgáló MRP-szervezet az alapítótól vagy a résztvevőtől kapott pénzbeli hozzájárulást csak az alapjául szolgáló javadalmazási politika végrehajtása érdekében használhatja fel, valamint lehetővé teszi az alapítói tagi részesedés ingyenes átruházását a résztvevőkre.

A törvény a hatályos törvénynél részletesebben szabályozza azt az esetet, ha az MRP-szervezet alapítója (a résztvevőket foglalkoztató vállalkozás vagy annak anyavállalata) úgy szolgáltat pénzbeli vagyoni hozzájárulást az MRP-szervezet részére, hogy annak révén nem a résztvevők, hanem maga az alapító szerez tagi részesedést az MRP-szervezetben. Az új szabályozás előírja, hogy az így keletkező alapítói tagi részesedéshez kapcsolódóan megszerzett pénzügyi eszközt (jellemzően az alapító által kibocsátott részvény vagy tulajdonosi érdekeltséget, kockázatot megtestesítő más értékpapír) legkorábban a megszerzését követő egy év elteltével lehet pénzre váltani (például, eladni). A törvény az egy éves időtartamot fokozatosan, 2023. január 1-ig öt évre emeli fel. A törvény arról is rendelkezik, hogy az olyan tagi részesedését, amelyet az alapító a pénzbeli hozzájárulása révén szerzett, öt éven belül köteles a résztvevők között a javadalmazási politika végrehajtása érdekében felosztani.

A 235. §-hoz

A törvény garanciális szempontból rögzíti, hogy a javadalmazási politika végrehajtását szolgáló MRP-szervezet közgyűlése jogkörében eljáró meghatalmazott csak ügyvédi iroda lehet. A szabályozás lényegében a kialakult joggyakorlatot erősíti meg.

A 236. §-hoz

A törvény egyértelműen rögzíti, hogy az MRP-szervezet az általa a javadalmazási politika végrehajtása keretében megszerzett pénzügyi eszközök (például, részvények, részvényvételi jogok) kizárólagos tulajdonosa, illetve jogosultja. A törvény szintén általános jelleggel korlátozza a javadalmazási politika keretében megszerzett pénzügyi eszközök megterhelését. A javadalmazási politika végrehajtását szolgáló olyan MRP-szervezetet, amely nem június 30-ra vonatkozóan készíti el a közbenső mérlegét, mentesíti a féléves közbenső mérleg elkészítése alól.

A 237. §-hoz

A tartós tulajdonosi érdekeltség megteremtése érdekében a törvény 12 hónapos (2021-től 24 hónapos) minimális tartási időt ír elő a juttatás tárgyát képező pénzügyi eszközökre. A minimális tartási idő leteltét megelőzően ugyanis a pénzügyi eszköz pénzre váltása (például, a részvény eladása, vagy ahhoz közelítő kockázatot megtestesítő kötvény visszaváltása) nem történhet meg. Kivételes esetekben (például, ha a résztvevő munkaviszonya év közben keletkezett) a törvény a 12 (2021-től a 24) hónapnál rövidebb tartási időszakot is lehetővé tesz. A rövidebb tartási időszak azonban a résztvevők széles körét érintően, a javadalmazási politika normál működési menete keretében nem érvényesülhet.

A 238-239. §-hoz

Részletesen meghatározza a javadalmazási politika végrehajtását szolgáló MRP-szervezet és jogi személyiséggel rendelkező szervezeti egysége megszűnésére vonatkozó szabályokat.

A 240. §-hoz

A törvénynek a javadalmazási politika végrehajtását szolgáló MRP-szervezetre vonatkozó legtöbb szabálya 2019. január 1-jén lép hatályba, de a 2018. december 31-ig megindított MRP-k esetében az új jogszabályi feltételeknek való megfelelés megteremtésére a törvény 2019. június 30-ig terjedő átmeneti időszakot határoz meg. A 2020. január 1-jén hatályba lépő rendelkezések esetén az eddig megindított MRP-kre vonatkozó átmeneti időszak 2020. június 30-án jár le. Szintén fél éves átmeneti időszakot fogalmaz meg a törvény a 2021. január 1-jén, a 2022. január 1-jén és a 2023. január 1-jén hatályba lépő rendelkezésekre a már hatályba lépésüket megelőzően megindított MRP-k számára.

A törvény biztosítja továbbá, hogy a 2018-ra vagy korábban indított programok esetében a módosításokat megelőző rendelkezések legyenek alkalmazhatók. Mivel e programok a módosítások hatályba lépésekor már legalább egy éve futnak, esetükben méltányolható az az elvárás, hogy menet közben ne változzanak a jogszabályi követelmények.

A 241. §-hoz

Az egyes jogszabályhelyeket módosító rendelkezések alapvetően technikai jellegűek. 2019. január 1-jétől, például, egyértelművé válik, hogy a munkavállalók tulajdonosi érdekeltségének megteremtése az MRP-k célja.

A 242. §-hoz

Hatályon kívül helyező rendelkezések.

A 243. §-hoz

A tagállamok költségvetési keretrendszerére vonatkozó követelményekről szóló 2011/85/EU tanácsi irányelv 9. cikk (2) bekezdés d) pontjának maradéktalan teljesítését szolgálja a bekezdésben újonnan megjelenő c) pont. Eszerint a központi költségvetésről szóló törvényjavaslat indokolásában a Kormánynak számot kell adni a középtávú költségvetési tervezés részeként a fő kormányzati politikák hosszú távú fenntarthatóságának felméréséről, s be kell mutatni az állami nyugdíj, egészségügyi és oktatási és egyéb korfüggő kiadások hosszú távú alakulását.

A 244. §-hoz

Az adatszolgáltatási tapasztalatok alapján a gazdálkodási fegyelem erősítése érdekében szükséges külön bírság kiszabásáról rendelkezni azon adatszolgáltatók esetében, amelyek adatszolgáltatásaikat az Áht. 36. §-ának megsértése (a szabad előirányzatot meghaladó kötelezettségvállalások) miatt nem tudják teljesíteni. A rendelkezés az e jogcímen befizetendő bírság megállapítására vonatkozó alapvető szabályokat határozza meg.

A 245. §-hoz

Jogtechnikai pontosítás.

A 246. §-hoz

2019. január 1-jétől az önkéntes kölcsönös biztosító pénztár munkáltatói tagja vagy a támogató által önsegélyező szolgáltatás céljára - célzott szolgáltatás fedezeteként - befizetett összeg (a befizetéskor) nem keletkeztet személyi jövedelemadó-fizetési kötelezettséget, azaz a befizetés után a befizetőnek nem kell az Szja tv. szerinti egyes meghatározott juttatásként adót fizetnie.

A 2019. január 1-jétől hatályba lépő rendelkezés jogtechnikai pontosítása, a rendelkezés felesleges szövegrészt töröl az új hatálybalépéssel összefüggésben.

A 247. §-hoz

Tekintettel a szükséges informatikai fejlesztés nagyságrendjére, a törvény kezdeményezi a tavaszi adócsomagban elfogadott azon rendelkezés hatálybalépésének egy évvel - 2020. január 1-re - történő eltolását, amely alapján az adóhatóság a magánszemély által az erre a célra létrehozott online felületen elektronikusan kitölthető adóelőleg-nyilatkozatot az adóhatóság automatikusan a munkáltató, kifizető felé továbbítja.

A 248. §-hoz

A következő §-ban foglalt módosítással összefüggő, technikai rendelkezés.

A 249. §-hoz

A fordított adózás munkaerőkölcsönzésre vonatkozó szabályainak 2021. január 1-jével történő fenntartásával kapcsolatban az Áfa tv. érintett rendelkezésének módosítása miatt hatályba nem lépő rendelkezés. Ezen túlmenően az utalványok áfa kezelésére vonatkozó 2019. január 1-jétől hatályba lépő rendelkezések kiegészítése vált szükségessé, mellyel a korábban elfogadott rendelkezések nem lépnek hatályba.

A 250. §-hoz

A kormányzati létszámgazdálkodás új rendjének megvalósításával összefüggő egyes intézkedésekről szóló kormányhatározat alapján elbocsátandó védett korban lévő személyek elhelyezkedését könnyítő, az őket jövőben foglalkoztatni kívánó munkáltatók által igénybe vehető szociális hozzájárulási adókedvezmény kerül bevezetésre.

A kedvezményt azon munkáltatók vehetik igénybe, akik olyan személyt foglalkoztatnak, aki a felmentését (felmondását) közvetlenül megelőzően közszolgálati jogviszonyban, állami szolgálati jogviszonyban, kormányzati szolgálati jogviszonyban, közalkalmazotti jogviszonyban, igazságügyi alkalmazotti szolgálati viszonyban vagy költségvetési szervnél munkaviszonyban dolgozott és a felmentése napján betöltötte a 60. életévét.

A kedvezmény egyenlő a minimálbér négyszerese után a szociális hozzájárulási adó mértékével megállapított összeggel. Azaz a munkáltató mentesülne a szociális hozzájárulási adó és a szakképzési hozzájárulás alól a minimálbér négyszereséig.

A kedvezményt az érintett munkavállalóra vonatkozó öregségi nyugdíjkorhatár eléréséig terjedő adómegállapítási időszakig lehet érvényesíteni.

A kedvezmény érvényesítéséhez egy igazolásra van szükség, melyet a természetes személyt elbocsájtó munkáltató (azaz a létszámcsökkentést végrehajtó szerv) - a fogalakoztatási jogviszony megszűnésének napját is feltüntetve - állít ki. Ezen igazolás munkáltató részére történő átadása szükséges a kedvezmény érvényesítéséhez.

A kedvezmény érvényesítését elősegíti, hogy a létszámcsökkentést végrehajtó szervek adatot szolgáltatnak a Nemzeti Adó- és Vámhivatalhoz, amely ezen adatszolgáltatás alapján az érintett munkavállaló új, kedvezménnyel érintett foglalkoztatóját elektronikuson értesíti a kedvezmény igénybevételének lehetőségéről.

Újabb munkaviszony létesítése esetén is megilleti az új foglalkoztatót a kedvezmény az érvényesítésre nyitva álló időtartamig.

-----STARTING---POINT---VEGE---

A 251. §-hoz

Hatályba léptető rendelkezéseket tartalmaz.

A 252. §-hoz

A jogharmonizációs záradékot rögzíti.