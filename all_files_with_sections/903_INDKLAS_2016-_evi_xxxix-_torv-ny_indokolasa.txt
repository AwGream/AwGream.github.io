2016. évi XXXIX. törvény indokolása

egyes migrációs tárgyú és ezekkel összefüggésben más törvények módosításáról

-----STARTING---POINT---ALTALANOS--- 

Az idegenrendészeti jogszabályok módosítását részben a jogalkalmazói gyakorlati tapasztalatok indokolják, részben a gazdasági érdekek hatékonyabb érvényesítését célozza, emellett csökkenti a bürokráciát, és egyszerűsíti az eljárásokat. A törvény emellett az egyes uniós jogi aktusok átültetéséből adódó pontosításokat tartalmaz és felszámolja a nem teljeskörű átültetésből fakadó hiányosságokat, tükrözve ezzel a tagállami gyakorlathoz való közeledést. Továbbá két uniós irányelv (a Szezonális irányelv és az ICT irányelv) jogharmonizációja is megvalósul, melyek átültetési határideje 2016. szeptember 30. napja és a 2016. november 29. napja.

1. Az Összevont engedély irányelv hazai jogba való átültetése 2014. január 1-jén megvalósult.

A módosítás révén egy átláthatóbb eljárásrend kerül kialakításra a két új tartózkodási cél (munkavállalás és jövedelemszerzés) bevezetésével, amely segítené a jogalkalmazó szervek munkáját, a pontosabb statisztikai adatszolgáltatást, és az ügyfelek számára is érthetőbb és egyszerűbb eljárásrendet eredményezne. A visszaélések is hatékonyabban kiszűrhetőek, mivel a munkaügyi ellenőrzést végző szervek és a foglalkoztatók részére is egyértelművé válnak a jogszabályban foglalt követelmények.

Hatékonyabb, gyorsabb ügyintézés valósul meg a külön jogszabályban meghatározott kiemelt foglalkoztatói kör (kormányzati stratégiai partnerek, és a kiemelt kormányzati beruházásokat megvalósító foglalkoztatók) számára biztosított kérelembenyújtási lehetőség biztosításával, és ezen eljárásokban az ügyintézési határidő csökkentésével. Az Összevont engedély irányelv lehetőséget biztosít arra, hogy az összevont engedély iránti kérelmet a harmadik országbeli állampolgár helyett a munkáltató is benyújthassa. A törvény ennek a lehetőségét teremti meg, ugyanakkor az eljárásban a harmadik országbeli állampolgár ügyféli jogai és kötelezettségei továbbra is fennmaradnak (értesítési kötelezettség, és a hatóság felhívására személyes megjelenési kötelezettség).

A fentieken túl a törvény alapján a külön jogszabályban meghatározott esetekben az összevont kérelmezési eljárás során az összevont engedély olyan módon kerül majd kiállításra, hogy nem kell vizsgálni a foglalkoztatás jogszabályban meghatározott szempontjait és azt, hogy az hazai foglalkoztatáspolitikai érdekből támogatott-e (pl. személyes körülmények alapján fennálló mentesség eseteinél). Ezen módosítás következtében a szakhatósági eljárás elhagyásával nagymértékben csökkenni fog a tényleges ügyintézési határidő.

Az összevont engedélyezési eljárás szabályainak módosításával összhangban, a foglalkoztatással összefüggő eljárások ésszerűsítése érdekében szükséges egyes kapcsolódó jogszabályok - a foglalkoztatás elősegítéséről és a munkanélküliek ellátásáról szóló 1991. évi IV. törvény, valamint a munkaügyi ellenőrzésről szóló 1996. évi LXXV. törvény - megfelelő módosítása.

2. A nemzetgazdasági érdekre történő hivatkozással kérelmezett tartózkodási jogosultság jogintézményének bevezetése óta hatályba lépett jogszabály-módosításokra figyelemmel indokolt tovább egyszerűsíteni a nemzetgazdasági érdekből kiadásra kerülő tartózkodási és letelepedési engedély megszerzésének a lehetőségét oly módon, hogy közvetlenül nemzeti letelepedési engedély kérelmezésére kerülhessen sor. A gyakorlati tapasztalatok szerint a befektetők és családtagjaik letelepedési engedélyhez kívánnak jutni, és a jelenlegi kétszintű kérelmezés, azaz a tartózkodási és letelepedési eljárás az ügyfelek és a hatóság adminisztratív terheit indokolatlanul megkettőzi. A módosítások az eljárásrend jelentős egyszerűsítését és a bürokrácia csökkentését célozzák.

3. A jogszabály módosításának eredményeként szigorításra kerül továbbá a tartózkodási engedély belföldi kérelmezésének szabályrendszere, arra tekintettel, hogy nagyszámú harmadik országbeli állampolgár használja fel visszaélésszerűen a tartózkodási engedély belföldi kérelmezését és az ahhoz kapcsolódó méltányossági eljárást arra, hogy a kiutasító döntés elrendelését, vagy a korábban elrendelt kiutasítás végrehajtását akadályozza. A módosítás korlátozza azon tartózkodási engedély kérelmezések számát, melyet a harmadik országbeli állampolgárok kizárólag csak az egyéb hatósági, bírósági kiutasító döntések végrehajtásának elkerülése végett terjesztenek elő a harmadik országbeli állampolgárok, és ezáltal hatékonyabb fellépést teszt lehetővé a hatóság számára. A módosítás révén szintén csökkennek a hatóság adminisztrációs terhei, valamint az esetleges bírósági eljárások számának csökkenése révén a fővárosi és megyei bíróságok és a Kúria terhei is csökkennek.

4. Az Európai Parlament és Tanács 2014. február 26-án fogadta el a harmadik országbeli állampolgárok idénymunkásként való munkavállalás céljából való belépésének és tartózkodásának feltételeiről szóló 2014/36/EU irányelvet (a továbbiakban: Szezonális irányelv). A Szezonális irányelv célja a harmadik országbeli állampolgároknak az EU területére idényjellegű (szezonális) munkavállalás céljából történő beutazásának megkönnyítése, illetve a tagállamok eljárási szabályainak harmonizálása. Az irányelv további célja, hogy elősegítse a szezonális munkavállalók kizsákmányolásának megakadályozását, evégből a szezonális munkavállalókat megillető alapvető (minimális) jogokat fektet le. A Szezonális irányelv átültetésének határideje 2016. szeptember 30-án jár le. Szükséges ezért a benne foglalt szabályoknak történő teljes körű megfelelés érdekében a vonatkozó hazai jogszabályok megfelelő módosítása.

5. Az Európai Parlament és Tanács 2014. május 15-én fogadta el a harmadik országbeli állampolgárok vállalaton belüli áthelyezés keretében történő belépésének és tartózkodásának feltételeiről szóló 2014/66/EU irányelvet (a továbbiakban: ICT irányelv). Az irányelv célja elsősorban, hogy megkönnyítse a vállalkozásokon belüli szakértelemtranszfert mind az Unióba irányulóan, mind az Unión belül. Az irányelv egységes fogalom-meghatározások és összehangolt feltételek alapján átlátható és egyszerűsített eljárást hoz létre a vállalaton belül áthelyezett személyek befogadása tekintetében: az áthelyezett személynek a GATS-megállapodásokban foglalt európai uniós kötelezettségvállalásoknak megfelelően vezetőként, szakértőként vagy diplomás gyakornokként kell pozíciót betöltenie, illetve meghatározott feltételeket kell igazolnia. A vállalaton belül áthelyezett személyek speciális tartózkodási engedélyt kapnak, amely lehetővé teszi számukra, hogy munkát vállaljanak egyazon transznacionális vállalat különböző szervezeti egységeiben, bizonyos feltételek mellett a mobilitási jog gyakorlásával a más tagállamokban lévő szervezeti egységeket is beleértve. Meghatározott területeken a vállalaton belül áthelyezettek számára egyenlő bánásmódot biztosítanak az irányelvtervezet szabályai. Az ICT irányelv átültetésének határideje 2016. november 29-én jár le. Szükséges ezért a benne foglalt szabályoknak történő teljes körű megfelelés érdekében a vonatkozó hazai jogszabályok megfelelő módosítása.

6. Szintén jogharmonizációs kötelezettségnek tesz eleget a törvény a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény módosításával, tekintettel arra, hogy az Európai Bizottság EU Pilot program keretében 2015. március 16-án megkeresést intézett a magyar hatóságokhoz az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról szóló 2004/38/EK irányelv magyarországi átültetése tárgyában. A Bizottság úgy véli, hogy számos, korábban jelzett kérdéskör sikeresen megoldódott, ugyanakkor több kérdés tekintetében a vonatkozó hazai szabályozás továbbra sincs összhangban az irányelv rendelkezéseivel. A módosítás az EU Pilot eljárás során hazánk által vállalt pontosításokat tartalmazza.

7. A módosítások az uniós jognak való megfelelés mellett javítják a magyar migrációs joganyag koherenciáját, növelve ezzel a jogbiztonságot, erősítik a gazdasági és a társadalmi kohéziót, valamint a visszaélések elleni hatékonyabb fellépéssel hozzájárulnak az állampolgárok biztonságérzetének növeléséhez.

8. A menedékjogi törvény módosítását a menedékjog intézményével tömegesen visszaélőkkel szembeni hatékony fellépés indokolta.

A szigorítás elsődleges iránya a menedékkérőket és a nemzetközi védelemben részesítetteket megillető szociális ellátások csökkentése, mely intézkedés révén elkerülhető, hogy ún. gazdasági migránsok kizárólag a jobb élet reményében Magyarországon terjesszenek elő menedékjog iránti kérelmet. Ennek érdekében megszüntetésre kerül az integrációs szerződés intézménye, valamint minden olyan támogatás, melynek eredményeként a nemzetközi védelemben részesítettek (menekültek, oltalmazottak) nem lesznek jogosultak olyan juttatásokra, melyek a magyar állampolgárt sem illetik meg.

Emellett az elismerést követően a menekültek, oltalmazottak a jelenlegi két hónap helyett csak egy hónapig lesznek jogosultak a befogadó állomáson tartózkodni, mely idő alatt kell a magyarországi tartózkodásuk feltételeit megteremteniük.

9. A menekültügyi őrizet elrendelésére eddig csak a dublini eljárás szerinti átvétel esetén volt lehetőség, a módosítással minden a dublini eljárás biztosítása érdekében, visszaadás esetén is őrizetbe lehet venni a külföldit.

Ezáltal biztosított, hogy a dublini eljárás keretében átvett, az átadó tagállamban menedékkérő, Magyarországon azonban nem menedékkérő ügyében is őrizet elrendelése révén lehessen biztosítani az idegenrendészeti eljárásban történő jelenlétet.

-----STARTING---POINT---RESZLETES---

Az 1-3. és 6-11. §-hoz

Amennyiben az összevont engedély alapján foglalkoztatott harmadik országbeli munkavállaló továbbra is ugyanazon foglalkoztatónál kíván változatlan feltételek mellett dolgozni, indokolt annak biztosítása, hogy a tartózkodási engedély meghosszabbítása iránti eljárás esetleges elhúzódása miatt ez idő alatt is folyamatos maradjon a munkavégzése. Ezen rendelkezés révén elkerülhető az, hogy az összevont engedély alapján foglalkoztatott harmadik országbeli munkavállaló foglalkoztatása a tartózkodási engedély hosszabbítására irányuló eljárásra megszűnjön. A munkából való kiléptetés számos hátránnyal is járhat pl. TB, nyugdíj és SZJA oldalról is. A módosítással a jogviszony folyamatossága fenntartható lesz a már több éve Magyarországon munkát vállalók esetén. A nem összevont engedélyezési eljárás alapján foglalkoztatottak esetén az eltérő eljárás miatt nem indokolt a módosítás.

A Szezonális és az ICT irányelvnek történő megfelelés érdekében szükséges a munkaügyi tárgyú jogszabályok pontosítása és jogharmonizációs záradékának a kiegészítése.

A 4-5. §-hoz

Megszüntetésre kerül az integrációs szerződés intézménye, melynek révén jelenleg a nemzetközi védelemben részesítettek (menekültek, oltalmazottak) folyamatosan csökkenő összegben ugyan, de a magyar állampolgárokat megillető szociális juttatásoknál magasabb összegű, magyarországi beilleszkedésük elősegítését célzó ún. integrációs támogatást kaphatnak. Tekintettel arra, hogy sem a Genfi Egyezmény, sem az uniós irányelvek nem írják elő a nemzetközi védelemben részesítettek számára kötelező jelleggel pénzügyi támogatás biztosítását, az egyébként sikertelennek tekinthető - integrációs szerződés jogintézményének megszüntetése nem jelenti nemzetközi kötelezettség megsértését.

A 12. §-hoz

A Szezonális és az ICT irányelvnek történő megfelelés érdekében a fogyatékos személyek jogairól és esélyegyenlőségük biztosításáról szóló törvény jogharmonizációs záradékának a kiegészítése.

A 13-14. §-hoz

A Szezonális és az ICT irányelvnek történő megfelelés érdekében a családok támogatásáról szóló törvény hatályának pontosítása és jogharmonizációs záradékának a kiegészítése.

A 15. §-hoz

A Szezonális és az ICT irányelvnek történő megfelelés érdekében a külföldi bizonyítványok és oklevelek elismeréséről szóló törvény jogharmonizációs záradékának a kiegészítése.

A 16. §-hoz

A nemzeti jogszabályok szerinti családtag fogalma jelenleg csak olyan élettársakat foglal magában, akik az uniós polgár harmadik országbeli állampolgár családtagjai, és nem teszi lehetővé, hogy az uniós polgár élettársakat is családtagnak tekintsék. Bár a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény (a továbbiakban: Szmtv.) az EGT-állampolgár élettársakat sem zárja ki a hatálya alól, ugyanakkor az irányelv egyértelműbb és az Szmtv. 2. § b) pont többi alpontjával összeegyeztetve koherensebb átültetés érdekében az Szmtv. 2. § b) pont bi) és bj) alpontjai esetében a „harmadik országbeli állampolgár” kifejezés törlése indokolt.

A 17. §-hoz

A Szabad Mozgás Irányelv 13. cikke (1) bekezdésének az átültetése, amely az uniós polgár családtagok tartózkodási jogának megtartásáról rendelkezik az uniós polgárral kötött házasság felbontása, stb. esetén. Az Szmtv. 10. § (3) bekezdése csak a házastárs tartózkodási jogáról rendelkezik, nem pedig a családtagokéról, így indokolt a „házastárs” helyett a „családtag” szó használata.

A 18. §-hoz

A nemzeti jogszabály úgy rendelkezik, hogy gyermek felett szülői felügyeleti jogot gyakorló másik szülő tartózkodási joga a kiskorú gyermek tanulmányainak befejezéséig marad fenn, míg az irányelvben nem szerepel ilyen életkori korlátozás. A Ptk.-nak a szülő nagykorú gyermekével szembeni tartási kötelezettségére vonatkozó rendelkezéseivel összhangban indokolt a „kiskorú” jelző törlése az Szmtv. 12. § második mondatában.

A 19-20. és 22. §-hoz

A Szmtv. és a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény végrehajtásáról szóló 113/2007. (V. 24.) Korm. rendelet (a továbbiakban: Szmvhr.) meghatározza, hogy határozati formában kell rendelkezni a tartózkodási joggal való felhagyásról, vagy a tartózkodási jog, illetve az állandó tartózkodási jog megszűnéséről és a tartózkodási jogot igazoló okmány érvénytelenítéséről és visszavonásáról. A hatályos rendelkezések szerint ez két külön döntést igényel az eljáró hatóság részéről. A tartózkodási joggal való felhagyást, vagy tartózkodási jog, illetve az állandó tartózkodási jog megszűnését megállapító határozat jogerőre emelkedését és végrehajthatóvá válását követően a tartózkodási jogot, illetve az állandó tartózkodási jogot igazoló okmány érvénytelenségének megállapításáról és visszavonásáról szóló határozat elleni jogorvoslat tartalmilag értelmét veszti, mivel az ügyfelet a tartózkodási jog, illetve állandó tartózkodási jog hiányában nem illeti meg a tartózkodási jogot, illetve állandó tartózkodási jogot igazoló okmány sem.

Ezen okokból indokolt, hogy a tartózkodási joggal felhagyás vagy a tartózkodási jog, illetve az állandó tartózkodási jog megszűnés megállapításával egyidejűleg, egy határozatban kerüljön érvénytelenítésre és visszavonásra a tartózkodási jogot, illetve az állandó tartózkodási jogot igazoló okmány. A módosítás következtében az ügyfél jogorvoslathoz való joga nem sérül, mivel a tartózkodási jog felhagyását vagy megszűnését, illetve az állandó tartózkodási jog megszűnését megállapító határozat elleni jogorvoslati kérelemmel mindkét részdöntést támadhatja.

A 21. §-hoz

A jelenleg hatályos szabályozás alapján a jogszabály által főszabályként családtagi kategóriába nem sorolt, de a hatóság mérlegelési jogkörben hozott döntése alapján családtagnak minősített személy („kvázi családtag”) előnyösebb helyzetben van pl. egy házastárssal szemben az állandó tartózkodásra való jogosultság esetén, mivel egy kvázi családtag (pl. élettárs, vagy eltartott személy) már egy év után kérheti az állandó tartózkodási kártya kiállítását, amíg egy házastárs csak két év után. A módosítás révén az Szmtv. 8. § (1) bekezdés a) pontjában foglalt rendelkezés alapján tartózkodási jogot szerző harmadik országbeli állampolgár csupán öt év megszakítás nélküli, jogszerű Magyarországon történő tartózkodás után lenne jogosult az állandó tartózkodásra.

A 23. §-hoz

Az Európai Parlament és a Tanács az Unió polgárainak és családtagjaiknak a tagállamok területén történő szabad mozgáshoz és tartózkodáshoz való jogáról, valamint az 1612/68/EGK rendelet módosításáról, továbbá a 64/221/EGK, a 68/360/EGK, a 72/194/EGK, a 73/148/EGK, a 75/34/EGK, a 75/35/EGK, a 90/364/EGK, a 90/365/EGK és a 93/96/EGK irányelv hatályon kívül helyezéséről szóló 2004/38/EK irányelv (16) és (22)-(24) preambulum-bekezdése, valamint a 27-28. cikke és 30-32. cikke megengedi a tagállamok számára a szabad mozgáshoz és tartózkodáshoz való jog korlátozását, valamint az uniós polgárok és családtagjaik kiutasítását közrendi, közbiztonsági vagy közegészségügyi okokból. Ennek megfelelően az Szmtv. 33. §-ában is megjelenik a tartózkodási jog korlátozására vonatkozó generál klauzula, mely a nemzetbiztonsági és a közegészségügyi veszélyen túl jelenleg is tartalmazza a közrendre és közbiztonságra jelentett veszélyt. Tekintettel azonban arra, hogy a hatályos jogszabály kiutasítási okként az Szmtv. 33. §-ban megjelenített korlátozó okok közül csak a nemzetbiztonsági és közegészségi okot nevesíti, a jogszabályon belüli összhang biztosítása érdekében indokolt a kiutasítási jogalapok a közrendi és közbiztonsági okból történő kiegészítése. A közrendi és közbiztonsági okból - az uniós irányelv és az Szmtv. 33. §-ban megfogalmazottak szerint - a kiutasítás csak abban az esetben rendelhető el, ha az érintett külföldi személyes magatartása valódi, közvetlen és súlyos veszélyt jelent az ország kiemelt érdekeire és a korlátozás arányos intézkedésnek minősül. E rendelkezések garantálják, hogy a szabad mozgás és tartózkodás jogának korlátozására csak kivételes esetben kerülhessen sor. A gyakorlati tapasztalatok meghatározott esetekben azonban indokolják, hogy a nemzetbiztonságra ugyan nem, de a közbiztonságra veszélyt jelentő személyekkel szemben is hatékony hatósági fellépés legyen biztosított, ezáltal az állampolgárok biztonságérzete növelhető legyen.

A 24. §-hoz

A Büntető Törvénykönyvről szóló 2012. évi C. törvény 59. § (3) bekezdésében foglaltakkal összhangban, a kiutasítás végrehajtásának biztosítása érdekében indokolt annak meghatározása, hogy az ötévi vagy azt meghaladó tartamú szabadságvesztéssel büntetendő bűncselekmény elkövetése esetén elrendelt bírósági kiutasítás kitoloncolással hajtható végre.

A 25. és a 60. § (1) bekezdéséhez

Tekintettel arra, hogy 2014. január 1-jétől jogszabályban meghatározott esetekben a munkavállalás és a kilencven napot meghaladó tartózkodás engedélyezése egy eljárásban, az összevont kérelmezési eljárásban történik, melynek eredményeként összevont engedély kerül kiállításra, szükséges a munkáltató érintő bejelentési kötelezettség kiegészítése.

A bejelentési kötelezettség teljeskörű teljesítése érdekében indokolt azon adatok körének meghatározása mind az Szmtv., mind a Harmtv. vonatkozásában, amelyre a munkáltatókat terhelő bejelentésnek ki kell terjednie.

A 26. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseitől való eltérés érdekében pontosítani szükséges az Szmtv. szerinti döntések hirdetményi úton történő közlésének szabályait, tekintettel arra, hogy az EU tanácsi és nemzetközi kötelezettségvállalásból adódó korlátozó döntések esetében kiemelt jelentőséggel bír az, hogy a döntés a közzététel napján közöltnek tekintendő legyen. Tekintettel arra, hogy a döntés a közléssel végrehajthatóvá is válik, a nemzetbiztonságra veszélyt jelentő pl. terrorizmussal kapcsolatba hozható személyekkel szembeni korlátozó intézkedéseknek azonnal érvényt lehet szerezni. Álláspontunk szerint az ismeretlen helyen lévő külföldieket érintő döntések közzétételére az önkormányzatok hirdetőtábláján és a helyi lapokban nincs szükség, elegendő a döntést hozó hatóság hivatali honlapján, a http://hirdetmeny.magyarorszag.hu-n és a döntést hozó hatóság hirdetőtáblán való közzététel. Az önálló beutazási és tartózkodási tilalmak esetén, mivel az ügyfél biztosan ismeretlen helyen tartózkodik, álláspontunk szerint elegendő a honlapokon való közzététel.

A 27. §-hoz

A rendelkezéseket a hatálybalépést követően megindult ügyekben kell alkalmazni.

A 28. és 68. §-hoz

A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló 539/2001/EK tanácsi rendeletet 2014-ben újabb rendelet: a külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló 539/2001/EK tanácsi rendelet módosításáról szóló 509/2014/EU európai parlamenti és tanácsi rendelet módosította. A rendelet miatt nem szükséges a törvény rendelkezéseinek tartalmi módosítása, azonban mivel a törvényben szereplő rendelkezések a rendelet végrehajtását szolgálják, a jogszabályszerkesztésről szóló IRM rendelet 88. § (1) bekezdése alapján (amely szerint, ha a jogszabály tervezete vagy annak valamely rendelkezése uniós jogi aktusnak való megfelelést valósít meg, ezt az uniós jogi aktusokra való hivatkozást tartalmazó jogharmonizációs záradékban meg kell állapítani) szükséges a jogharmonizációs záradékban feltüntetni ezt.

Szükséges továbbá a Szezonális irányelvnek és az ICT irányelvnek történő megfelelés érdekében is a jogharmonizációs záradék kiegészítése.

A 29. §-hoz

Hatályon kívül helyező rendelkezések.

A 30. §-hoz

A befogadott, mint nemzeti védelmi kategória a Met.-ben kerül elhelyezésre ezért annak érdekében, hogy a jogszabályokban a fogalmak ismétlődésére ne kerüljön sor, szükséges a befogadott fogalma keretében a Met.-re történő utalás elhelyezése.

A 31. §-hoz

A fogalmak kiegészítése a harmadik országbeli állampolgárok vállalaton belüli áthelyezés keretében történő belépésének és tartózkodásának feltételeiről szóló 2014/66/EU (2014. május 15.) európai parlamenti és tanácsi irányelvnek (a továbbiakban: ICT irányelv) történő megfelelést szolgálja.

A 32. §-hoz

A módosítás az ICT irányelvnek megfelelően biztosítja, hogy azon harmadik országbeli állampolgárok aki, az Európai Unió más tagállama által vállalaton belüli áthelyezés céljából kiállított tartózkodási engedéllyel rendelkeznek, a rövid távú mobilitási jogukat gyakorolhassák. A rövid távú mobilitás keretében a harmadik országbeli állampolgárok szabadon mozoghatnak az Európai Unió tagállamain belül - akkor is ha adott esetben schengeni külső határt kell átlépniük - és a bármely tagállamban, így Magyarországon is külön engedély nélkül kilencven napot meg nem haladó időtartamban munkát végezhetnek.

A 33., a 41. § (1) bekezdéséhez, a 46. § (1), (3)-(4), (6) és (8)-(12) bekezdéseihez, a 47. § (2)-(3) bekezdéseihez és a 49. §-hoz

Az összevont kérelmezési eljárás 2014. január 1-i bevezetését követően, a jogalkalmazói tapasztalatok alapján, az eljárásnak az ügyfelek és a résztvevő hatóságok számára történő átláthatóbbá tétele érdekében szükséges a keresőtevékenység folytatása cél helyett - a 2007. július 1. előtti szabályozásnak megfelelően - két különálló új céltípus, a jövedelemszerzési és a munkavállalási cél bevezetése. Az új célok bevezetése mellett azonban indokolt a keresőtevékenység folytatása fogalmának is a fenntartása, hiszen más tartózkodási célokkal is lehet keresőtevékenységet folytatni. Jövedelemszerzés céljából az önállóan, ellenérték fejében végezhető tevékenységet folytató személyek, valamint a gazdasági társaságok, szövetkezetek, vagy egyéb jogi személyek tulajdonosai, vezető tisztségviselői, vezetői, képviseleti vagy felügyeleti szerve tagjai terjeszthetnek elő tartózkodási engedély iránti kérelmet. Munkavállalás céljából a klasszikus értelemben vett foglalkoztatásra irányuló jogviszonyt létesíteni szándékozó harmadik országbeli állampolgárok nyújthatnak be elő tartózkodási engedély iránti kérelmet. Az új célok bevezetésével kizárólag a munkavállalás célú tartózkodási engedély kerülne összevont kérelmezési eljárás keretében kiadásra. A munkavállalás céljából kiadható tartózkodási engedélyek esetén a visszaélések is hatékonyabban kiszűrhetőek, mivel a munkaügyi ellenőrzést végző szervek, és a foglalkoztatók részére is egyértelművé válnak a jogszabályban foglalt követelmények.

Az Összevont engedély irányelvnek való teljeskörű megfelelés érdekében indokolt az összevont kérelmezési eljárás kiterjesztése a kutatási célú tartózkodási engedély kiadása és meghosszabbítása iránti kérelmekre is, szükséges az összevont engedélyezési eljárás alá nem tartozó esetkörök pontosítása az elhatárolás megkönnyítése érdekében.

A fentiek mellett indokolt az összevont kérelmezési eljárás objektív határidejének (70 nap) 60 napra történő csökkentése a külön jogszabályban meghatározott foglalkoztatók által alkalmazott külföldiek eljárásai vonatkozásában. Így gyorsabbá válik a kormányzati stratégiai partnerekhez, vagy a külön jogszabályban meghatározott szempontok szerint kiemelt foglalkoztatókhoz érkező alkalmazottak beutazásának és munkavállalásának engedélyezése. A jogalkalmazói tapasztalatok azt mutatják, hogy indokolt annak biztosítása is, hogy külön jogszabályban meghatározott esetekben az összevont kérelmezési eljárás során az összevont engedély olyan módon kerüljön kiállításra, hogy nem kerül sor annak vizsgálatára, hogy a foglalkoztatás jogszabályban meghatározott szempontok alapján, valamint hazai foglalkoztatáspolitikai érdekből támogatott-e. Így a szakhatósági eljárás lefolytatása nélkül az eljárás gyorsabbá válik azon egyes speciális esetekben, ahol jelenleg is munkavállalási engedély-mentesség, vagy munkaerő-piaci vizsgálat alóli mentesség van. A szakhatósági eljárás alóli kivételeket külön jogszabály határozza meg.

Továbbá a harmadik országbeli állampolgárt terhelő bejelentési kötelezettség jelenlegi határidejét (haladéktalanul) indokolt a jogbiztonság megteremtése érdekében pontosan meghatározni.

A tartózkodási célok elnevezésének pontosítása, valamint az összevont kérelmezési eljárás jogalkalmazási tapasztalatai az ideiglenes tartózkodásra jogosító igazolás szabályainak pontosítását is indokolják, tekintettel arra, hogy a korábbi évek gyakorlatának megfelelően indokolt a tartózkodási engedély hosszabbítás idejére a folyamatos munkavégzés biztosítása azon esetekben, amikor a munkavégzés tekintetében nem történik változás.

A kötelező tartózkodási helyként közösségi szállás vagy befogadó állomás legfeljebb két hónap időtartamban kerülhet kijelölésre, ezért az ideiglenes tartózkodásra jogosító igazolás érvényességének időtartamának pontosítása indokolt a közösségi szálláson tartózkodó idegenrendészeti eljárás alatt állók részére.

A 34. §-hoz

Egyértelműsíteni és pontosítani szükséges a központi vízumhatóság feladat-, és hatáskörét a jogalkalmazó és az igazságszolgáltatási szervek általi egységes értelmezés érdekében.

A 35. §-hoz

A Harmtv. 13. § (1) bekezdés b) pont bh) alpontjának korábbi hatályon kívül helyezésével szükségessé vált a felsorolás előző elemei közötti vagylagos viszonynak a megfelelő, azaz a felsorolási elem utolsó előtti pontjánál történő feltüntetése.

A kizáró okok meghatározása vonatkozásában indokolt azok bővítése a közrendi okkal, tekintettel arra, hogy az minden harmonizált irányelv előírja.

A 36-37. §-hoz

A módosítás a harmadik országbeli állampolgárok idénymunkásként való munkavállalás céljából való belépésének és tartózkodásának feltételeiről szóló 2014/36/EU európai parlamenti és tanácsi irányelvnek való (a továbbiakban: Szezonális Irányelv) megfelelést szolgálja. Az Szezonális Irányelv értelmében a három hónapot meghaladó tartózkodásra jogosító szezonális munkavállalásra jogosító vízum helyett szezonális munkavállalás célú tartózkodási engedély, összevont kérelmezési eljárás keretében kerül majd kiállításra, ezért a szezonális munkavállalási vízum megszüntetése indokolt.

A 38. §-hoz

Tekintettel a hosszabb időtartamú tartózkodást lehetővé tevő tartózkodási célokra (különösen családi együttélés biztosítása, jövedelemszerzés, EU Kék Kártya, kutatás, hivatalos cél, egyéb), melyek esetében a törvény az engedélyezhető tartózkodás időtartama tekintetében a főszabálytól eltérést állapít meg, indokolt a rendelkezés pontosítása.

A 39. § (1) bekezdéséhez, a 47. § (1) bekezdéshez, az 53. § (1) bekezdéséhez

Indokolt a belföldi kérelmezés szabályainak pontosítása, illetve törvényi szintre emelése. A jogszabály módosítását a jelenlegi jogalkalmazási tapasztalatok és a Kúria joggyakorlat elemző csoportjának e tárgyban adott véleménye is indokolja. Jelenleg nagy számban élnek vissza harmadik országbeli állampolgárok a belföldi kérelmezés lehetőségével, és méltányolható körülményre történő hivatkozással kérik a tartózkodási engedély kiállítását olyan személyek, akik a kérelem előterjesztésével csupán a kiutasításukat akarják elkerülni. A módosítással egyértelművé válik, hogy mely esetek alapozzák meg különösen a méltányosság fennállását. A módosítás jelentősen csökkenti a fennálló adminisztratív terhet is és egyszerűsíti az eljárást, tekintettel arra, hogy a méltányossági kérelem az előterjesztésre kerülő tartózkodási engedély kérelem melléklete lenne, így arról - a jelenlegi eljárástól eltérően - külön döntést nem kell hoznia az idegenrendészeti hatóságnak. Amennyiben méltányolható körülmény - illetve az egyéb feltételek teljesülnek pl. kutatás cél, vagy vízummentesen tartózkodó külföldi - áll fenn, akkor a hatóság a tartózkodási engedély iránti kérelmet érdemben elbírálja. Ha a hatóság nem látja megalapozottnak a méltányossági kérelemben felhozott okokat, akkor érdemi vizsgálat nélkül 8 napon belül végzéssel elutasítja a tartózkodási engedély kiadása iránti kérelmet. Ennek eredményeként csupán egy eljárás kerül lefolytatásra a jelenlegi két párhuzamos eljárással szemben. Ezen módosításhoz kapcsolódóan az ideiglenes tartózkodásra jogosító igazolás kiadásának szabályai is módosulnak oly módon, hogy azon harmadik országbeli állampolgárok részére, akik a tartózkodási engedély belföldi kérelmezésével visszaélnek, a korábban velük szemben elrendelt kiutasító döntésnek nem tesznek eleget, ne kapjanak a Harmtv. 30. § (1) bekezdés a) pontja alapján ideiglenes tartózkodásra jogosító igazolást. Részükre, amennyiben az indokolt, idegenrendészeti eljárásra tekintettel, a Harmtv. 30. § (1) bekezdés h) pontja alapján kiadható ideiglenes tartózkodásra jogosító igazolás.

Indokolt továbbá a visszaélések megakadályozása érdekében a kiutasítástól eltekintés alkalmazását szigorítani, hogy azon személyek esetében, akik a tartózkodási engedély kiadására és méltányosságra vonatkozó kérelmüket ismételten, visszaélésszerűen, kizárólag a tartózkodás legalizálása és a kiutasítás elkerülése érdekében terjesztik elő. Ezen személyi kör esetében a kiutasítást el kell rendelni, attól eltekinteni az ismételt tartózkodási engedély iránti kérelmekre tekintettel nem lehet.

A 39. § (2) bekezdéséhez, a 40. §-hoz, a 41. § (2)-(3) bekezdéseihez, a 42-43. §-hoz, a 46. § (2), (5), (7) és (13) bekezdéseihez, a 47. § (4) bekezdéséhez, a 60. § (2) bekezdéséhez, a 62. § (2) bekezdéséhez

A Szezonális irányelvvel történő jogharmonizáció érdekében indokolt a kilencven napot meghaladó tartózkodás körében egy új tartózkodási cél bevezetése, a szezonális munkavállalásra tekintettel, és indokolt a tartózkodási engedély érvényességi idejének és meghosszabbítására vonatkozó szabályoknak a megalkotása. A szezonális munkavállalás céljából kiadott tartózkodási engedély hosszabbítására kizárólag a maximális hat hónapos érvényességi időtartamon belül van lehetőség. Szezonális munkavállalás céljából hat hónapot követően a tartózkodási engedély meghosszabbítására és újabb tartózkodási engedély kiadására nincsen lehetőség.

Az ICT irányelvnek megfelelően indokolt új tartózkodási célként a vállalaton belüli áthelyezést bevezetni, és a tartózkodási engedély érvényességi ideje, a kiadásra és a meghosszabbításra vonatkozó speciális szabályoknak a megalkotása. Amennyiben a harmadik országbeli állampolgár a vállalaton belüli áthelyezés feltételeit igazolja, részére kizárólag vállalaton belüli áthelyezés céljából kerülhet sor tartózkodási engedély kiadására. Indokolt továbbá a hosszú távú mobilitás feltételeinek a megalkotása is. Az ICT irányelvnek történő megfelelés érdekében a hosszú távú mobilitási engedély kiadását, valamint az ilyen engedélyt kérelmező harmadik országbeli állampolgár családtagjának a tartózkodási engedély kiadását belföldön lehet kérelmezni.

A Szezonális irányelvnek, valamint az ICT irányelvnek történő megfelelés érdekében indokolt az e célú tartózkodási engedélyek kiadásának és meghosszabbításának elutasítási, valamint a tartózkodási engedély visszavonási okainak kiegészítése. Az ICT irányelvnek megfelelően szükséges továbbá a hosszú távú mobilitási engedély elutasítási okait is rögzíteni.

A fentiek mellett a szezonális munkavállalás célú, valamint a vállalaton belüli áthelyezés célú tartózkodási engedély kiadására és meghosszabbítására összevont kérelmezési eljárás keretében kerül sor.

A munkáltatókat érintő bejelentési kötelezettség az ICT irányelvnek megfelelően kiegészítésre kerül a fogadószervezetet érintő bejelentési kötelezettségekkel is, különös tekintettel a rövid távú mobilitás érdekében szükséges bejelentésre.

A 44. §-hoz

A módosítás a tanulmányi célú tartózkodás eseteit bővíti azon külföldi felsőoktatási intézményekkel, melyek a nemzeti felsőoktatásról szóló 2011. évi CCIV. törvény 76. §-a szerint Magyarországon engedéllyel működő külföldi felsőoktatási intézmények.

A 45. §-hoz

A harmadik országok emberkereskedelem áldozatává vált vagy az illegális bevándorlás megkönnyítésére irányuló cselekményekkel érintett, a hatáskörrel rendelkező hatóságokkal együttműködő állampolgárai részére kiállított tartózkodási engedélyről szóló, 2004. április 29-i 2004/81/EK tanácsi irányelv magyar jogba való átültetését az Európai Bizottság jelenleg is vizsgálja. Ezzel kapcsolatban jogalkotást igénylő, az irányelv előírásaival egyértelműen ellentétes törvényi rendelkezést is beazonosított a Bizottság az emberkereskedelem áldozatainak kiállított humanitárius célú tartózkodási engedélynek az Irányelv által megkövetelt érvényességi idejével - legalább 6 hónap - kapcsolatban [Irányelv 8. cikk (3) bekezdés]. Az átültető, jelenleg hatályos magyar jogszabályi rendelkezés ugyanis épp ellenkezőleg, 6 hónapban maximalizálja az így kiadható tartózkodási engedély érvényességi idejét. Az EU-joggal való konformitás megteremtése érdekében szükséges e személyi kör számára a legalább hat hónapos érvényességi idő törvényi rögzítése a humanitárius célú tartózkodási engedély érvényességi idejének meghatározásakor, amely hat hónappal meghosszabbítható.

A fentiek mellett tekintettel arra, hogy a befogadottakra vonatkozó szabályozás a menedékjogról szóló 2007. évi LXXX. törvényben (a továbbiakban: Met.) kerül elhelyezésre, szükséges a Harmtv. megfelelő pontosítása.

A 48. §-hoz

Az értesítési kötelezettség előírása csak azon harmadik országbeli állampolgár esetében indokolt, aki a polgárok személyi adatainak és lakcímének nyilvántartásáról szóló 1992. évi LXVI. törvény hatálya alá tartozik és ezáltal az adatai szerepelnek a polgárok személyi adatainak és lakcímének nyilvántartásában.

Az 50-52. és a 66. §-hoz

A nemzetgazdasági érdekre történő hivatkozással kérelmezett tartózkodási jogosultság jogintézményének bevezetése óta hatályba lépett jogszabály-módosításokra figyelemmel indokolt tovább egyszerűsíteni a nemzetgazdasági érdekből kiadásra kerülő tartózkodási és letelepedési engedély megszerzésének a lehetőségét oly módon, hogy közvetlenül nemzeti letelepedési engedély kérelmezésére kerülhessen sor. A gyakorlati tapasztalatok szerint a befektetők és családtagjaik letelepedési engedélyhez kívánnak jutni, és a jelenlegi kétszintű kérelmezés, azaz a tartózkodási és letelepedési eljárás az ügyfelek és a hatóság adminisztratív terheit indokolatlanul megkettőzi. A módosítások az eljárásrend jelentősen egyszerűsítést célozzák, illetve megteremtik az összhangot a Harmtv. és az Nytv. rendelkezései között a lakóhely bejelentések kapcsán. A nemzeti letelepedési engedélyt a jövőben is lehetséges lesz belföldön és külföldön is előterjeszteni a befektetők és családtagjaik részére. A kérelmezők számára csökkennek az adminisztratív terhek (csökken a csatolandó okiratok köre), jelentősen 70 napról 30 napra csökkennek az eljárási határidők.

Az 53. § (2)-(3) bekezdéséhez

Indokolt törvényi szinten kizárni annak lehetőségét, hogy ugyanazon a jogalapon ugyanazon jogsértés kétszer kerüljön szankcionálásra kiutasítással - mely meghatározott esetben az önkéntesség hiánya miatt a beutazási és tartózkodási tilalom ismételt elrendelését is magával vonja - ehelyett elegendő a korábbi jogerős, de még végre nem hajtott kiutasítás végrehajtására intézkedni.

Az ICT irányelvnek történő megfelelés érdekében indokolt a vállalaton belül áthelyezett személyek kiutasítására, illetve visszafogadására vonatkozó szabályok kiegészítése.

Az 54. §-hoz

A bírói kiutasítás végrehajtása során a harmadik országbeli állampolgár egy alkalommal kérheti a büntetés-végrehajtási bírótól a kiutasítási akadály megállapítását. Indokolt a kérelem elbírálása vonatkozásában a bíróság eljárási határidejének megállapítása a jogszabályban, tekintettel arra, hogy több ügyben tapasztalható, hogy a bíróságok hónapokig nem hoznak a kérelem tárgyában döntést, mely a végrehajtási eljárás elhúzódásához vezet, és indokolatlanul növeli adott esetben a személyes szabadság korlátozásának az időtartamát is.

Az 55. §-hoz

Tekintettel arra, hogy a non-refoulement tilalom fennállásának vizsgálata jelenleg is a menekültügyi hatóság feladata, a gyakorlati tapasztalatok és a bírósági eljárásokban hozott ítéletek alapján indokolt az idegenrendészeti hatóság helyett a menekültügyi hatóság hatáskörébe helyezni a befogadottként történő elismerés és a befogadotti státusz felülvizsgálatára irányuló eljárást. Így az eljárás lefolytatásához szükséges információk és a döntéshozatal a megfelelő szakértelemmel rendelkező szervhez kerülne telepítésre. Erre tekintettel indokolt a Harmtv. szabályozásának pontosítása.

Az 56. §-hoz

Indokolt a kiutasítás elrendelése nélkül történő visszafogadási egyezmény alapján történő visszaadások végzéssel történő elrendelése kapcsán a harmadik országbeli állampolgár ujjnyomat vétele jogalapjának biztosítása a személyazonosság megállapítása és a többszöri eljárás megakadályozása érdekében az olyan esetekben is amikor kiutasítást előkészítő őrizet elrendelésére nem kerül sor.

Tekintettel arra, hogy az EU Kék Kártya a tartózkodási engedély egy speciális célból kiadott fajtájának minősül, az EU Kék Kártya külön felsorolási elemként történő megjelenítése nem indokolt. A törvény hatályba lépése előtt kiadott bevándorlási és letelepedési engedély okmányok cseréje és pótlása iránti eljárásban is biometrikus okmány kerül kiállításra, így indokolt a rendelkezés kiegészítése.

Az 57. §-hoz

Tekintettel arra, hogy a jelenlegi szabályozás értelmében a kijelölt helyen való tartózkodást megszüntető határozat ellen bármeddig előterjeszthető jogorvoslat, indokolt a jogorvoslati kérelem benyújtása határidejének meghatározása. A megszüntető határozathoz több esetben jogkövetkezmények is kapcsolódnak, ezért indokolt, hogy a döntés végrehajthatósága pontosan meghatározható legyen.

Az 58. §-hoz

Indokolt a kitoloncolás módjának (államhatárig vagy származási országig) az elrendelést követő módosíthatósága érdekében, a Ket-től eltérő szabályok megalkotása. A jogalkalmazás során erre nagyszámban kerül sor, tekintettel pl. arra, hogy a harmadik országbeli állampolgár magatartása a kiutasítás végrehajtási szakaszában jelentősen megváltozik, vagy csökken az együttműködési hajlandósága, vagy nagyszámú toloncolt esetén költséghatékonyabb megoldás a charterjáratok szervezése. A Ket. azonban a döntés módosítására csak egy éven belül és jogszabálysértésre hivatkozással ad lehetőséget, és a jogorvoslatot is a módosítani kívánt döntés jogorvoslati lehetőségéhez kell igazítani. Ez esetkörben azonban nincsen szó jogszabálysértésről, és nem indokolt újabb jogorvoslati lehetőség biztosítása sem, hiszen az alapdöntések a kiutasítás és a kitoloncolás már jogerős, jogorvoslattal nem támadható döntések e szakaszban. A módosítás csupán arra irányul, hogy a harmadik országbeli állampolgár jogerősen elrendelt kitoloncolása Magyarország államhatáráig vagy származási országig hatósági kísérettel valósulhasson meg.

Az 59. §-hoz

A jelenlegi szabályozás nem rendelkezik egyértelműen a körözést elrendelő határozat elleni jogorvoslatról, illetve a körözés felülvizsgálatáról és a visszavonás eseteiről sem. Erre tekintettel a jogalkalmazói tapasztalatok alapján indokolt a Harmtv. szabályozásának pontosítása. A körözés időtartamának meghatározása a Harmtv. speciális szabályai keretében a Körtv.-ben az eltűnt személyek vonatkozásában meghatározott körözési időtartamhoz igazodik.

A 61. §-hoz

Az oktatási intézményeket terhelő bejelentési kötelezettség teljeskörű teljesítése érdekében indokolt azok adatok körének meghatározása, amelyre a bejelentésnek ki kell terjednie.

A 62. § (1) bekezdéséhez

A Harmtv. 29/A. § (1) bekezdésében, a 29/A. § (2) bekezdés b) pontjában és a 29/A. § (3) bekezdés b) pontjában meghatározott esetekben, az összevont kérelmezési eljárásban a harmadik országbeli állampolgár helyett a külön jogszabályban meghatározott foglalkoztató is előterjesztheti a tartózkodási engedély iránti kérelmet, ugyanakkor az eljárásban a harmadik országbeli állampolgár ügyféli jogai és kötelezettségei továbbra is fennmaradnak (értesítési kötelezettség, és a hatóság felhívására személyes megjelenési kötelezettség). Ezen megoldással egyszerűbbé válik a kormányzati stratégiai partnerekhez, vagy a külön jogszabályban meghatározott szempontok szerint kiemelt foglalkoztatókhoz érkező alkalmazottak beutazásának és munkavállalásának engedélyezése. A kérelem előterjesztését követően a foglalkoztatóval is tarthatja a hatóság a kapcsolatot, ami szintén könnyíti az eljárás gördülékeny lefolytatását.

Azon idegenrendészeti eljárásokban, ahol szakhatósági eljárás lefolytatására (keresőtevékenység célú tartózkodás, befektetői letelepedés, hontalanság megállapítására irányuló eljárás) is sor kerül a tényállás nem tekinthető a szakhatóság állásfoglalása nélkül tisztázottnak, és a szakhatóságoknak ezen eljárásokban több, mint 8 nap áll rendelkezésükre a véleményük megadására. Erre tekintettel a sommás eljárás szabályainak alkalmazására eleve nincsen lehetőség. Emellett vannak olyan idegenrendészeti eljárások (tartózkodási engedély kiadására vonatkozó eljárások) amelyekben, a nemzetbiztonság és a közbiztonság védelme érdekében az illetékes rendvédelmi szervek véleményezik (nem szakhatóságként) a külföldiek beutazásának engedélyezését. A fenti esetekben a gyakorlat szerint, tekintettel az ügyek magas számára, az érintett szervek (szakhatóságok és véleményező szervek) - a munkaügyi hatóságok kivételével - az eljárásaikban a számukra biztosított határidő elteltéig - amennyiben kifogás nem merül fel - hallgatnak, így az idegenrendészeti hatóságnak minden esetben meg kell várnia a szakhatósági véleményezési határidő végét. Erre tekintettel ezen eljárásokban a függő hatályú döntés is azonnal kiadásra kerül. Az eljáró hatóság adminisztrációs terheit nagymértékben növeli, hogy ezen végzések kiadása minden ügyben megvalósul, és speciális szabály alapján még a kérelmezett jogról sem rendelkezik a függő hatályú döntésben a hatóság, csupán a hatvan napon belüli döntéshozatalról és a díj visszatérítéséről. Az eljárási határidő számításra figyelemmel több eljárás típusban - a szakhatósági eljárásra és az esetleges hiánypótlási felhívásokra tekintettel - az eljárások jogszerű határidőben történő lezárása több, mint hatvan napot is igénybe vehetnek, mely azt eredményezi, hogy amennyiben függő hatályú döntés kerülne kiadásra és így a hatvanadik napon döntést kellene hozni a jogvesztő határidőre tekintettel, a döntés csak jogsértő lehet.

A 63. §-hoz

Az adatkezelés a Harmtv. 99. § (1) bekezdés h)-j) pontjában meghatározott adatok vonatkozásában csak azon harmadik országbeli állampolgárok esetében indokolt, akik a polgárok személyi adatainak és lakcímének nyilvántartásáról szóló 1992. évi LXVI. törvény hatálya alá tartoznak és ezáltal az adataik szerepelnek a polgárok személyi adatainak és lakcímének nyilvántartásában is.

A 64-65. és 86-87. §-hoz

A Bizottság 1042/2014/EU felhatalmazáson alapuló rendeletének 4. cikk i) pontja szerint - az Európai Parlament és a Tanács 514/2014/EU rendelete 25. cikk (1) a) pontjában meghatározott - Felelős Hatóság feladata, hogy nyomon kövesse a projekteket és ellenőrizze, hogy a projektekkel kapcsolatban elszámolt kiadások ténylegesen felmerültek-e és összhangban állnak-e az uniós és nemzeti szabályokkal.

E feladat ellátása érdekében ellenőriznie kell, hogy a projektek kedvezményezettjei olyan személyek érdekében használták-e fel a Menekültügyi, Migrációs és Integrációs Alapból nyújtott támogatást, akik az Európai Parlament és a Tanács 516/2014/EU rendeletében meghatározott célcsoportok valamelyikébe tartoznak. A személyes adatok kezelése ezen ellenőrzések végrehajtásához elengedhetetlenül szükséges.

Szintén a Felelős Hatóság feladatkörébe tartozik, hogy biztosítsa a Nemzeti Programnak, az Európai Parlament és a Tanács 514/2014/EU rendelet 56. cikkében és 57. cikkének (1) bekezdésében említett értékelésének megfelelő határidőn belül történő elvégzését (Bizottság 1042/2014/EU felhatalmazáson alapuló rendelet 4. cikk l) pont), illetve biztosítsa, hogy a független értékelők megkapjanak a Nemzeti Program kezelésére vonatkozó minden olyan információt, amely az Európai Parlament és a Tanács 514/2014/EU rendelet 56. cikkében és 57. cikkének (1) bekezdésében említett értékelés elvégzéséhez és az értékelő vélemény kialakításához szükséges [Bizottság 1042/2014/EU felhatalmazáson alapuló rendelet 4. cikk m) pont].

A nyilvántartásban rögzített adatok statisztikai célú felhasználása, személyazonosításra alkalmatlan módon, e kötelezettségek teljesítéséhez - különös tekintettel a közös monitoring és értékelési keret mutatóival kapcsolatos adatok előállítására és összegyűjtésére - szükséges.

A 67. §-hoz

A felhatalmazó rendelkezések pontosítása.

A 69. §-hoz

Szövegcserés módosítás.

A 70. §-hoz

Hatályon kívül helyező rendelkezések.

A 71. és 73. §-hoz

Indokolt a menekült és oltalmazotti jogállás rendszeres, nem eseti jellegű felülvizsgálata, amelynek révén a nemzetközi védelemre már nem szoruló személyek esetében a jogállás visszavonható. A módosítás lehetőséget biztosít a védelmi szükséglet idejének pontosabb felülvizsgálatára és akár az integráció mélységének nyomon követésére is alkalmas. A kiadatási kérelemmel érintett elismertek esetében a felülvizsgálat automatikus megkezdése a kiadatási eljárás elhúzódását akadályozza meg.

A 72., 74-75. és 85. §-hoz

A szabályozás a menekült, az oltalmazott és a menedékes úti okmányával való visszaélések csökkentését célozza. Az átdolgozott kvalifikációs irányelv 25. cikke alapján nemzetbiztonsági és közrendi okból az úti okmányok kiadása megtagadható. Az ilyen döntésekkel szemben indokolatlan a peres bírósági eljárás lehetőségét biztosítani, elegendő a gyorsabb és hatékonyabb nemperes felülvizsgálati lehetőség garantálása.

A 76. és 89. §-hoz

Az eljárások hatékonyságának növelése, valamint az azonos tárgyú előírások egy helyen történő szerepeltetése érdekében indokolt a befogadott jogállású személyek elismerésére és jogállására vonatkozó szabályok Met.-ben történő szerepeltetése.

A 77. §-hoz

A jogosulatlanul felvett támogatások visszakövetelésének gyors és hatékony végrehajtása érdekében indokolt a jogosulatlanul felvett támogatások adók módjára történő behajtásáról rendelkezni.

A 78. §-hoz

Az egészségügyi alapellátásról szóló 2015. évi CXXIII. törvény hatálybalépésével a korábbi jogértelmezési problémák kiküszöbölésére szükséges a menedékkérők alapellátáshoz való jogának pontosítása, a Met. és Metvhr. szabályaira az egyértelmű, magyar állampolgárokkal azonos jogalkalmazás miatt szükséges az utalás.

A 79. §-hoz

Az (1) bekezdés a Dublin III. rendelet 28. cikk (2) bekezdésének szófordulatát veszi át annak érdekében, hogy a dublini eljárás keretében átvett, az átadó tagállamban menedékkérő, Magyarországon azonban nem menedékkérő ügyében is őrizet elrendelése révén lehessen biztosítani az idegenrendészeti eljárásban történő jelenlétet.

A 80. §-hoz

Az elismert menekültek és oltalmazottak befogadó állomáson való tartózkodásának az időtartamát a törvény lecsökkenti 1 hónapra.

A második bekezdés jogalkalmazást egyértelműsítő rendelkezés, mely arra irányul, hogy a nemzetközi védelemben részesítettek a magyar állampolgárokhoz hasonlóan legyenek jogosultak egészségügyi ellátásra, melyet a Met. alapján kizárólag csak addig vehetnek igénybe, míg az ágazati jogszabály alapján jogosulttá nem válnak. Így az erre irányuló ügyintézés ideje alatt is jogosultak lesznek, ez a nemzetközi védelemben részesítettek számára nem jelent előnyt a magyar állampolgárhoz képest.

A 81. §-hoz

A bürokráciacsökkentéssel kapcsolatos jogszabály módosítások értelmében 2016. január 1-től törvényi szintű ágazati jogszabály rendelkezhet csak az eljárás felfüggesztésének lehetőségéről. Az eljárás felfüggesztésének szükségessége több eljárás kapcsán is felmerült - legutóbb az Európai Unió Bírósága előtt folyó előzetes döntéshozatali ügy kapcsán, de emellett a tényállás teljes tisztázása érdekében is szükséges, különös tekintettel arra, hogy a Genfi Egyezmény értelmében kétség esetén a kérelmező javára kell dönteni - így indokolt a Met. ilyen irányú kiegészítése.

Az eljárás során a tényállás teljes tisztázása érdekében azért indokolt az eljárás felfüggesztése, mert ezáltal igazolhatóak vagy cáfolhatóak a kérelmező eljárás során tett állításai. Ehhez szükséges lehet akár külföldi szervezetek megkeresése is.

A 82. §-hoz

Jogtechnikai pontosítás, mivel a menekültügyi hatóság már nem javaslattevő, hanem ügydöntő szerv. Ha korábban már sor került jogerős kiutasítás elrendelésére, azt a menekültügyi hatóságnak nem kell megismételnie.

A 83. és a 90. § d) pontjához

A függő hatályú döntésre vonatkozó jelenlegi szabályozás a függő hatályú döntés meghozatalát - tekintettel arra, hogy az a Met. VIII. fejezetében található - csak a menekülteljárásra korlátozza. Ugyanakkor a Met. alapján indult egyéb eljárásokban - pl. menekültkénti elismerés felülvizsgálata, befogadási feltételek korlátozása - szintén nincs értelme függő hatályú döntést hozni, így a rendelkezést jogtechnikai szempontokból át kell helyezni az általános előírásokat tartalmazó VII. fejezetbe.

A bürokráciacsökkentéssel kapcsolatos jogszabály-módosítások értelmében a Ket. szabályai közül kikerült az eljárás meghosszabbításának lehetősége. A menekültügyi eljárás meghosszabbításának szükségessége azonban több eljárás kapcsán is felmerült, a tényállás teljes tisztázása érdekében - különös tekintettel arra, hogy a Genfi Egyezmény értelmében kétség esetén a kérelmező javára kell dönteni - előfordul, hogy a külföldön történt események ellenőrzése, iratok beszerzése az általános eljárási határidőn belül nem megoldható, így indokolt a Met. ilyen irányú kiegészítése.

A 84. §-hoz

A befogadottakra vonatkozó szabályok módosításával szükséges az adatkezelésben érintettek körének bővítése.

A 88. §-hoz

Jogalkalmazást egyértelműsítő rendelkezés.

A 90. §-hoz

Hatályon kívül helyező rendelkezés.

A 91. §-hoz

Jogharmonizációs rendelkezés.

A 92. §-hoz

A Szezonális Irányelvnek történő megfelelés érdekében a nemzeti felsőoktatásról szóló törvény jogharmonizációs záradékának a kiegészítése.

-----STARTING---POINT---VEGE---

A 93. §-hoz

Hatályba léptető rendelkezések.

A 94. §-hoz

Jogharmonizációs záradék.