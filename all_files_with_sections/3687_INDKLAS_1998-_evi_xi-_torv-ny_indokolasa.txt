1998. évi XI. törvény indokolása

az ügyvédekről

-----STARTING---POINT---ALTALANOS--- 

Az ügyvédekre vonatkozó jogi szabályozás történeti előzménye az ügyvédi rendtartás tárgyában kiadott 1874. évi XXXIV. törvény, majd az 1937. évi IV. törvénycikk. Jelen korunkban az ügyvédségről az 1983. évi 4. törvényerejű rendelet rendelkezik. A törvényerejű rendeletet jelentősen módosította az 1991. évi XXIII. törvény. Ez a módosítás új korszakot nyitott az ügyvédi hivatás szabályozásában: elismerve az ügyvédi magángyakorlatot megszüntette a munkaközösségi szerveződést, lehetővé tette az ügyvédi tevékenység egyéni ügyvédként, illetve ügyvédi irodában való folytatását. A módosítás az ügyvédi kamarai felvételre való jogosultságot mint alanyi jogot szabályozta.

Az új jogszabály hatására átalakulás kezdődött az ügyvédi karban. Az ügyvédi pályát választók száma jelentősen emelkedett (1800 főről 7200 főre), az ügyvédi tevékenység folytatása sokszínűbbé vált. Ma már az egyéni ügyvédektől a külföldi kapcsolatokkal is rendelkező ügyvédi irodákig terjed a tevékenységi formák skálája.

A módosítás óta eltelt több mint 5 év lehetővé teszi a gyakorlati tapasztalatok elemzését és a fejlődés irányának meghatározását. Ennek alapján az a következtetés vonható le, hogy erősíteni kell az ügyvédi pálya szakmai színvonalának megőrzését, és hatékonyabb eszközöket kell biztosítani a kar etikai tisztaságának megőrzéséhez.

A jogfejlődésünkben bekövetkezett egyéb változások is hatással vannak az ügyvédségre vonatkozó szabályozásra. A civil társadalom intézményesülése érdekében megindult a gazdasági és szakmai kamarák létrehozása. A kamarák mint köztestületek törvényben meghatározott közfeladatokat látnak el. A gazdasági jog területén megjelent új törvények szintén befolyásolják az ügyvédi tevékenységet. Magyarországnak az Európai Unióhoz való csatlakozási szándéka felveti a törvényerejű rendeletnek a csatlakozás miatt szükséges harmonizáció szempontjából történő áttekintését is. Indokolt továbbá az ügyvédekre vonatkozó szabályozást az igazságszolgáltatási reformhoz kapcsolni.

A jogrendszerünkben történt változások, valamint a gyakorlati tapasztalatok tükrében az ügyvédség új törvényi szintű szabályozására van szükség. Az ügyvédekről szóló törvény korszerű rendelkezéseket vezet be, fenntartva az ügyvédi pálya nyitottságát, az ügyvéddé válás alanyi jogát. Új kategóriák létrehozásával (alkalmazott ügyvéd, külföldi jogi tanácsadó) igazodik a gyakorlat igényeihez. A szabályozás fő törekvése az ügyvédi kar szakmai felkészültségének biztosítása, az ügyvédi hivatás méltó gyakorlásának elősegítése.

-----STARTING---POINT---RESZLETES---

ELSŐ RÉSZ

ALAPVETŐ RENDELKEZÉSEK

I. FEJEZET

ÁLTALÁNOS SZABÁLYOK

Általános elvek

Az 1. §-hoz

Az ügyvédekről szóló törvény általános elvként rögzíti, hogy az ügyvéd a hivatásának gyakorlásával elősegíti a megbízója jogainak érvényesítését és kötelezettségeinek teljesítését. Ezek során törvényes eszközöket vesz igénybe, segítségét törvényes módon nyújtja. Az ügyvédnek törekednie kell arra is, hogy az ellenérdekű felek a jogvitáikat a bírósági per elkerülésével, megegyezés útján intézzék el.

A 2. §-hoz

A törvény garanciális alapelvként rögzíti, hogy az ügyvéd a Magyar Köztársaság valamennyi bírósága és hatósága előtt eljárhat. Jogszabály-szerkesztési szempont miatt a törvény a bíróság és a hatóság kifejezéseket összevonja, ezért ahol a törvény hatóságot említ, ott a bíróságot is érteni kell. Miután vannak olyan jogesetek, amelyek nem a hatóságok előtt zajlanak, a törvény kimondja hogy az ügyvéd minden ügyben elláthatja a megbízó jogi képviseletét. Ez azonban nem érinti a különböző jogszabályoknak az ügyfél személyes eljárási kötelezettségét előíró rendelkezéseit.

A 3. §-hoz

Az ügyvédi tevékenység függetlenségének leszögezése garanciális szabály. A függetlenség egyrészt azt jelenti, hogy az ügyvéd nem utasítható, és nem vállalhat olyan kötelezettségeket, amelyek a függetlenségét veszélyeztetik. E szabállyal függ össze pl. a munkaviszonyban állás tilalma. Másrészt ez a függetlenség nem korlátlan, hiszen az ügyvédnek a hivatását mindig a legjobb tudása szerint, lelkiismeretesen, a jogszabályok megtartásával kell gyakorolnia. E szabad és független hivatáshoz az ügyvédnek a tevékenységében is méltó magatartást kell tanúsítania. A (3) bekezdés az olyan ügyvédi közreműködést tiltja meg, amely jogszabályok kijátszására, jogszabály megkerülésére irányul.

A 4. §-hoz

A szabad ügyvédválasztás jogát a törvény alapelvként rögzíti.

Az ügyvédi tevékenység

Az 5. §-hoz

A gazdasági, társadalmi életben bekövetkezett változások hatására átalakult az ügyvédi tevékenység. Napjainkban az ún. klasszikus ügyvédi tevékenység kibővült. Ezért az (1) bekezdés felsorolja a klasszikus tevékenységeket: az ügyfél képviseletét, a büntetőjogi védelmet, a jogi tanácsadást, az okirat szerkesztést és az ezekhez kapcsolódó pénz és értéktárgy letéti kezelését. Ezek végzésére - a (2) bekezdés szerint - ellenérték fejében, rendszeresen kizárólag ügyvéd jogosult.

A (2) bekezdés rendelkezése alól törvény kivételt tehet. Ilyen kivételnek minősül pl. a Magyar Köztársaság és az Európai Közösségek és azok tagállamai közötti társulás létesítéséről szóló 1994. évi I. törvény, amelynek 44. cikk 7. pontjában hivatkozott XII. c. melléklete a jogi szolgáltatások köréből kiemeli a tárgyat érintő jogi vonatkozású üzleti konzultációt. Ezt a tevékenységét tehát nem csak az ügyvédi kamarába bejegyzett ügyvéd vagy a törvény által bevezetett külföldi jogi tanácsadó végezheti.

A törvény az átmeneti rendelkezések között kimondja, hogy az 5. § (2) bekezdése nem érinti a törvény hatálybalépése előtt alkotott jogszabály alapján végzett ilyen tevékenységet. Ez azt jelenti, hogy a törvény hatálybalépése előtt alkotott alacsonyabb szintű jogszabályok alapján végezhető ilyen tevékenység (pl. beadványok készítése adó- ügyekben az adótanácsadói tevékenység körében). A törvény hatálybalépése után viszont alacsonyabb szintű jogszabály ilyen kivételt már nem hozhat létre, az csak törvényben történhet meg.

Az 5. § (3) bekezdése azokat a tevékenységeket sorolja fel, amelyek végzését a mai gazdasági élet követeli meg az ügyvédtől. Gyakori, hogy az ügyvéd adótanácsadói, ingatlanközvetítői, pénzügyi tanácsadói tevékenységgel egészíti ki az ügyvédi tanácsadást. E tevékenységeket - természetesen - az ügyvéd akkor láthatja el, ha ez irányú megfelelő végzettséggel is rendelkezik. A (3) bekezdés f) pontja ilyen kiegészítő tevékenységek végzésére alacsonyabb szintű jogszabály által meghatározott lehetőséget ad. Ez az alacsonyabb szintű jogszabály azonban helyi önkormányzati rendelet nem lehet.

Összeférhetetlenség

A 6. §-hoz

Az összeférhetetlenség alapvető szabályát az (1) bekezdés határozza meg. Az összeférhetetlenség tilalma kétirányú. Egyrészt vonatkozik arra, hogy az ügyvéd mely jogviszonyban nem állhat (munkaviszonyban, szolgálati viszonyban vagy munkavégzési kötelezettséggel járó más jogviszonyban), nem lehet közalkalmazott és köztisztviselő. A sajátos jogviszony megfogalmazása helyett nevezi meg a törvény a közjegyzői, illetve a főállású polgármesteri tisztséget.

Az összeférhetetlenség tilalma másrészt a végzett tevékenység oldaláról közelít. Visszaélésre adna alkalmat, ha az ügyvéd személyes közreműködéssel vagy korlátlan anyagi felelősséggel járó vállalkozói tevékenységet végezhetne. Az ügyvéd kötelezettsége a jogkereső közönség számára való eljárás, amely személyes munkavégzést jelent. Az ügyvédnek a korlátlan anyagi felelősséggel járó vállalkozásból való kizárásának oka az, hogy mint ügyvéd a 10. § szerint korlátlanul felel az általa okozott kárért.

A (2) bekezdés azokat a tevékenységeket sorolja fel, amelyek esetlegesen az (1) bekezdés tilalmába ütközhetnek, mégis a végzésük nem sérti az összeférhetetlenség szabályát, így pl. tudományos, művészeti, sport tevékenység végezhető munkaviszonyban. Az oktatói tevékenység nemcsak a jogi oktatást teszi lehetővé az ügyvédek számára, hanem minden más oktatói munkát.

A jelenleg hatályos szabály szerint az ügyvéd végezhet igazságügyi szakértői tevékenységet. Az eljárási törvények rendelkezései ma is kizárják, hogy ugyanazon ügyben az ügyvéd szakértő és jogi képviselő is legyen. Mindezek ellenére tiszta helyzetet az eredményez, ha a perbeli szerepek nem cserélődnek; az ügyfelek esetleges megtévesztésének, a bírósággal való összefonódásnak a gyanúja sem merülhet fel. Ezért az ügyvéd a törvény hatálybalépését követően igazságügyi szakértői tevékenységet nem folytathat. Az egyéb szakértői tevékenység, amely nem kapcsolódik ilyen szorosan az igazságszolgáltatáshoz, továbbra is ellátható lesz. A fenti összeférhetetlenségi szabály hatálybalépését követően az ügyvédnek az igazságügyi szakértői mivoltáról le kell mondania, ha az ügyvédi hivatást választja. (A jelenlegi helyzet szerint ez tíznél kevesebb ügyvédet érint.)

Nem összeférhetetlen továbbra sem az ügyvéd választott bírói tevékenysége, a nemzetközi gyakorlatban is általános az ügyvédek ebben való részvétele. A választott bíróság a jogi közvetítés egyik formája, amelyet az ügyvédek - a per elkerülési technikák között - sűrűn alkalmaznak, így megalapozott gyakorlati készséggel rendelkeznek e munka ellátására.

Az országgyűlési képviselőség ügyvédek által való ellátásának történelmi hagyományai vannak. Megjegyezzük, hogy a törvény 18. §-a módot ad az ügyvédnek arra, hogy a kamara engedélye nélkül szüneteltesse tevékenységét, ha ilyen jogviszonyban áll. Így elkerülhető, hogy a képviselői munkája az ügyvédi hivatás ellátásának rovására történjék.

A (2) bekezdés f) pontjában szereplő munkaviszony nélküli igazgatósági és felügyelő-bizottsági tagság engedélyezését a jogi szakszerűség megjelenítése indokolja. A külföldi joggyakorlat is széleskörben ismeri az ügyvédek ilyen részvételét a vállalkozásokban.

Az alapítványok kuratóriumi tagsága, illetve az alapítványokban való tisztségviselés szintén megengedhető, hiszen e tevékenységeket az alapítvány javára végzik, és személyes haszon, illetve anyagi felelősség nem keletkezik.

A (3) bekezdés technikai jellegű szabály, miszerint az összeférhetetlenségi okot a bekövetkezéstől számított 15 napon belül köteles az ügyvéd a kamarának bejelenteni.

A 7. §-hoz

A törvénynek ez a rendelkezése a hatályos tvr. 7. §-ának az Alkotmánybíróság 52/1996. (XI. 14.) AB határozata szerint módosult szövegének felel meg. Az Alkotmánybíróság ugyanis azt állapította meg: a bírói függetlenség védelme és ezáltal annak az alkotmányos alapjognak a biztosítása, hogy bárki ügyében független és pártatlan bíróság járjon el, alkotmányosan indokolttá teszi az ügyvédi foglalkozás gyakorlásának olyan korlátozását, amely szerint az ügyvéd 2 évig nem járhat el annál a bíróságnál, ügyészségnél, nyomozóhatóságnál amelynél az ügyvédi kamarai tagsága előtt bíró, ügyész vagy nyomozóhatóság tagja volt. Arra azonban nincs alkotmányos indok, hogy a volt hatósági érdemi ügyintéző esetén is fennmaradjon ez a kizárás, mivel ez a helyzet az említett védendő alkotmányos alapjogot nem érinti. Erre való tekintettel semmisítette meg az Alkotmánybíróság a rendelkezésnek a hatóságokra és érdemi ügyintézőikre vonatkozó részét.

Titoktartási kötelezettség

A 8. §-hoz

Az ügyvédi működés garanciális szabálya az ügyvédi titoktartás, amely korlátlan:

- minden olyan tényre és adatra kiterjed, melyről az ügyvéd hivatásának ellátása során szerzett tudomást,

- független a megbízási jogviszony fennállásától, és az ügyvéd erre akkor is köteles, ha a megbízási jogviszony a megbízóval nem jött létre, vagy megszűnt,

- független az ügyvédi működéstől, azaz az ügyvéd e mivoltának megszűnése után is fennmarad.

A (2) bekezdés kiterjeszti a titoktartási kötelezettséget az iratokra is. Szigorít a jelenlegi szabályon a törvény annak kimondásával, hogy a hatósági vizsgálat sem törheti át a titoktartási kötelezettséget. A gyakorlatban ez azt jelenti, hogy az ügyvéd nem köteles a hatóságok számára feltárni az általuk keresett iratokat, azonban - mivel a hatóság eljárását nem akadályozhatja - azokat elrejteni, megsemmisíteni nem jogosult.

A (3) bekezdés szerint a titoktartási kötelezettség alól felmenthető az ügyvéd, kivételt képez ez alól a büntető eljárásban ellátott védelem. A büntetőeljárásban a védő önálló státust tölt be, eljárási cselekményei függetlenek a védencétől, ezért nincs olyan személy, aki felmenthesse őt a védőként megismert tények és adatok titoktartása alól . Az ügyvéd ezért az ilyen adatokról és tényekről nem hallgatható ki tanúként, ez a szabály megakadályozza a vádlott esetleges olyan befolyásolását is, amelynek hatására a felmentést megadná a védőnek. Az ügyvéd mellett e tilalom vonatkozik az alkalmazott ügyvédre is, akire 88. § (1) bekezdése szerint általában az ügyvédekre vonatkozó szabályokat kell alkalmazni. E szabály garanciális volta és az esetleges bizonytalanságok elkerülése miatt azonban szükséges az alkalmazott ügyvéd nevesítése.

Díjazás

A 9. §-hoz

Az ügyvédet az általa elvégzett munkáért megbízási díj, illetve az ezzel kapcsolatos költségtérítés illeti meg. A (2) bekezdés szerint az ügyvédi megbízási díj szabad megállapodás tárgya. E szabad megállapodás nem korlátozható az ügyvédi díjszabásra vonatkozó szabályzat kiadásával. Az ügyvédi kamara minden tagjára kötelező szabályzat ugyanis a kartellizálódás és a szabad verseny megakadályozásának tilalmába ütközhet. E körben nem kötelező jellegű iránymutatás kiadása azonban lehetséges, ha az az ügyfelek érdekében, tájékoztató jelleggel történik.

Anyagi felelősség

A 10. §-hoz

Az ügyvéd az általa okozott kárért a Polgári Törvénykönyv alapján felel annak, akinek kárt okozott. A károk megtérítésének biztonságát szolgálja az ügyvédi felelősségbiztosítás, amelyet az ügyvédi működés tartama alatt fenn kell tartani. A felelősségbiztosítás az ez idő alatti károkozó cselekményhez kötődik. Így ha a károkozó cselekmény az ügyvédi működés alatt történt, de a kár később - ennek megszűnése után - következik be, a felelősségbiztosítás kiterjed e kárra is. Például az ügyvéd az ingatlan adás-vételi szerződést nem nyújtja be a földhivatalhoz, viszont a benyújtás - az ingatlannyilvántartási bejegyzés - hiányáról az ügyfél csak később értesül, az ügyvéd károkozásáért a biztosító felel. A felelősségbiztosítás az ügyvéddé válás feltételei között is szerepel, ha az ügyvéd ilyet nem köt, nem vehető fel a kamarába, vagy ha e feltétel nem áll fenn folyamatosan, kamarai tagságát meg kell szüntetni.

Névhasználat

A 11. §-hoz

Az ügyvédi névhasználat törvénybe foglalása az ügyvédi hivatáshoz méltatlan vagy reklámcélokat szolgáló nevek használatát kívánja megakadályozni. Lehetnek olyan esetek, amikor az ügyvéd családneve túlságosan gyakori, így az összetévesztésre adna alkalmat. Az ilyen esetben a névhasználat törvényi szabályától kizárólag az ügyvédi kamara szabályzata szerint lehet eltérni.

Az ügyvédi kamara

A 12. §-hoz

Az ügyvédi kamara törvény által alapított köztestület. A Ptk. 65. §-ának (1) bekezdése szerint a köztestületek jogi személyek. A kamara által ellátható közfeladatokat a (2) bekezdés sorolja fel.

Az ügyvédi kamara területi kamaraként, mely szintén köztestület, valamint országos kamaraként (Magyar Ügyvédi Kamara) működik. Az országos kamarának a területi kamarák a tagjai.

MÁSODIK RÉSZ

AZ ÜGYVÉDI KAMARAI TAGSÁG

II. FEJEZET

A KAMARAI TAGSÁG KELETKEZÉSE

Felvétel a kamarába

A 13. §-hoz

Az ügyvédi tevékenység végzésére az jogosult, aki a kamara tagja, és az ügyvédi esküt letette. Ügyvédi tevékenységet végez az alkalmazott ügyvéd is, de nem kamarai tag.

A kamarába - kérelmére - azt kell felvenni, aki a (3) bekezdésben foglalt feltételeknek megfelel. Az a) pont feltételül szabja a magyar állampolgárságot. Ez alól akkor van kivétel, ha nemzetközi szerződés eltérően rendelkezik. A jelenleg hatályos törvényerejű rendelet kizárólag magyar állampolgárok felvételét teszi lehetővé az ügyvédi kamarába. A világ legtöbb országában az ügyvédi hivatás gyakorlásának feltétele az állampolgárság megléte. A törvény kompromisszumos megoldást tartalmaz: az ügyvéddé válás feltétele a magyar állampolgárság, kivéve ha nemzetközi szerződés eltérően rendelkezik. Így ha valamely országgal nemzetközi szerződés jön létre e tárgyban - feltételezve, hogy a nemzetközi szerződésben a magyar ügyvédek is felmentést kapnak a szerződő fél országában az állampolgársági feltétel alól - a külföldiek is felvehetők lesznek az ügyvédi kamarába.

A büntetlen előélet az ügyvédi kar etikai tisztaságának megőrzéséhez szükséges. A d) és e) pontban megfogalmazott képesítési feltételek pedig a szakmai hozzáértés megteremtése miatt szükségesek.

Az f) pont szerinti felelősségbiztosítás, valamint a g) pont szerinti irodahelyiség az ügyvédi tevékenység működési feltételei.

A (4) bekezdés azokat a feltételeket sorolja fel, amelyek esetén a kérelmező felvétele a kamarába kizárt. Az a) pont az összeférhetetlenségi szabályt határozza meg. A b) és c) pont esetén az ügyvéd olyan bűncselekményt követett el, illetve olyan büntetésben részesült, amely esetén nem láthat el ügyvédi tevékenységet. A d) pont szerint az, akit az ügyvédi kamarából kizártak -, amely fegyelmi vétség elkövetése esetén fegyelmi büntetés - szintén nem vehető fel a kamarába a határozat jogerőre emelkedésétől számított 10 évig.

Nem képes az ügyvédi munkát ellátni, és ezért nem vehető fel a kamarába az , aki cselekvőképességet korlátozó vagy kizáró gondnokság hatálya alatt áll, illetve aki gondnokság alá helyezés nélkül is cselekvőképtelen (Ptk. 17. §).

A jelenleg hatályos rendelkezésekhez képest új szabály az f) pontban megfogalmazott rendelkezés. Eszerint nem vehető fel a kamarába, aki életmódja vagy magatartása miatt az ügyvédi hivatás gyakorlásához szükséges közbizalomra érdemtelen. A gyakorlatban előfordulhatnak olyan esetek, amelyek nem minősülnek bűncselekménynek, azonban nyilvánvaló, hogy ilyen életmód vagy magatartás esetén az ügyvéd elvesztené azt a bizalmat, amit vele szemben az ügyfelek támasztanak. E szabály kimondása segítséget nyújt a kamara számára azokban a határesetekben való eljárásra, amely e közbizalom megőrzéséhez szükséges. Már itt meg kell jegyezni, hogy ez a jog nem adhat visszaélésre alkalmat a kamarának. Ha ugyanis az ügyvéd felvételi kérelmét elutasítják, az általános szabályok szerint a kérelem elutasítása ellen bírósághoz fordulhat, a bírói kontroll megakadályozza az e joggal való visszaélést, esetlegesen a méltánytalan elutasítást. A közbizalomra érdemtelenség fogalmát a jogalkalmazásnak kell kialakítania, ez a törvényben taxatív felsorolással nem határozható meg.

A felvétel iránti eljárás felfüggesztése, a kérelem elbírálása

A 14-15. §-hoz

Olyan esetekben, amikor a kérelmező ellen közvádra üldözendő szándékos bűncselekmény elkövetése miatt eljárás indul, a kamara a felvétel iránti eljárást felfüggeszti, ez a felfüggesztés addig tart, amíg a büntetőeljárás. A felfüggesztésről hozott határozat esetén garanciális szabály, hogy ellene jogorvoslatnak van helye. A felvételi kérelem elbírálására vonatkozóan tartalmaz rendelkezéseket a 15. §, és a bírósági eljárásban a közigazgatási perekre irányadó szabályokat írja elő azzal, hogy a bíróság a kamarai határozatot megváltoztathatja.

Az ügyvédi eskü

A 16. §-hoz

Az ügyvédi eskü letétele az ügyvédi tevékenység megkezdésének feltétele, amelyet a felvételt követő egy hónapon belül kell letenni. Ha ezt az ügyvéd nem teszi meg, akkor a 20. § (1) bekezdésének f) pontja alapján kamarai tagsága megszűnik. Természetesen ha az ügyvéd az eskü letételében akadályozva van, az (5) bekezdés alapján a határidő meghosszabbodik.

Az ügyvédi tevékenység szüneteltetése

A 17-18. §-hoz

A 18. § (2) bekezdése szerint a szüneteltetés alatt az ügyvéd munkaviszonyban, közalkalmazotti és köztisztviselői jogviszonyban állhat, azonban egyéb tevékenységet ekkor sem folytathat, pl. gazdasági vállalkozást az ügyvédi tevékenység szüneteltetésének időtartama alatt sem végezhet.

A kamarai tagság területi hatálya

A 19. §-hoz

A 19. § szabálya a köztestületiségből ered, emiatt szükséges azt kimondani, hogy az ügyvéd csak egy köztestületnek, azaz a területi kamarának lehet a tagja. A kamara közfeladatainak ellátása miatt az ügyvéd csak annak a kamarának a területén tarthat fenn irodát és alirodát, amelynek a tagja. Ellenkező esetben a kamara a közfeladatait, nevezetesen az ügyvédi tevékenységre vonatkozó feltételek fennállásának ellenőrzését nem tudná ellátni.

A (2) bekezdés szabálya az iroda áthelyezéséről szól. Ha az ügyvéd az irodáját más kamara területére kívánja áthelyezni, ügyvédi kamarai tagságát is át kell jegyeztetnie a másik kamarába.

III. FEJEZET

A kamarai tagság megszűnése

A 20. §-hoz

Az ügyvédi kamarai tagság megszűnésének egyes esetei a felvételhez előírt feltételek megszűnése esetén állnak be, illetőleg akkor, amikor az ügyvéd a kamarai tagságáról lemondott [a) és b) pont]. A c) pont a kamarai tagdíj meg nem fizetése esetéről rendelkezik. Ugyanígy az összeférhetetlenség meg nem szüntetése, vagy esetlegesen az ügyvéd cselekvőképességét korlátozó vagy kizáró gondnokság alá helyezése, vagy gondnokság alá helyezés nélkül cselekvőképtelenné válása a kamarai tagság megszűnését vonja maga után. Ha az ügyvéd a szüneteltetés engedélyezett határidejének lejártát követően a tevékenységét nem folytatja, törvényen kívüli állapot jön létre, hiszen az ügyvéd kamarai tag, viszont ügyvédi tevékenységet nem végez. Ez az állapot nem tartható fenn, így ebben az esetben az ügyvéd kamarai tagságát meg kell szüntetni. (Természetesen nem állhat elő ilyen helyzet, ha az ügyvéd nem meghatározott ideig tartó szüneteltetésre kapott engedélyt). A kamarából való kizárás - a h) pont szerinti szabály - fegyelmi büntetés következménye.

A § további rendelkezései technikai szabályokat tartalmaznak a megszűnéssel kapcsolatosan. Kiemelendő, hogy az a)-c) pont alapján történő megszüntetésnek további következménye, hogy ezen okok miatti megszűnés esetén az ügyvéd újbóli kamarai felvételének csak 1 év elteltével van helye.

A 21. §-hoz

Az ügyvédekről a kamara nyilvántartást vezet, és amikor az ügyvédet a kamarába felveszik, ügyvédi igazolvánnyal látja el. A nyilvántartásban és az ügyvédi igazolványban szereplő adatokat a 115. § sorolja fel. Amikor az ügyvéd kamarai tagsága megszűnik, a kamara törli a nyilvántartásból, és az igazolványát visszavonja. Az ügyfelek védelmét szolgálja, hogy amikor az ügyvéd kamarai tagsága megszűnik, e tényt - az elhalálozás kivételével - a kamara egy országos napilapban közzéteszi. Így nem fordulhat elő olyan eset, hogy a kamarai tagsággal már nem rendelkező ügyvéd még ügyvédi tevékenységet lát el.

HARMADIK RÉSZ

AZ ÜGYVÉDI MŰKÖDÉS

IV. FEJEZET

A MEGBÍZÁSI JOGVISZONY

A megbízás létrejötte

A 22-23. §-hoz

A törvény e §-ai a megbízási jogviszony általános szabályait tartalmazzák. A 22. § (2) bekezdése szerint a megbízást a tanácsadás esetét kivéve írásba kell foglalni. A gyakorlatban azonban előfordulhat, hogy az írásba foglalásra az ügy sürgős ellátására tekintettel nincs mód, ezért mondja ki a törvény: az írásba foglalás elmaradása a megbízás érvényességét nem érinti. Azaz a megbízás abban az esetben is létrejön, ha felek az (1) bekezdésben meghatározottakban megállapodtak. Az ügyfelek védelmét jelenti azonban, hogy ilyen esetben a megbízás tartamának bizonyítása az ügyvéd feladata.

A megbízás megszűnése, a megbízás elvállalásának korlátai

A 24-25. §-hoz

A megbízás megszűnésének garanciális szabályait fekteti le a 24. §. Fontos szabály, hogy az ügyvéd a megbízás megszűnését vagy korlátozását köteles a hatóságnak írásban bejelenteni. Ez megakadályozza az olyan késlekedést, amely abból fakadna, hogy a hatóság erről a tényről nem tud. A megbízás elvállalásának korlátai körében a hatályos rendelkezésekhez képest új rendelkezést tartalmaz a (4) bekezdés, miszerint az ügyvéd megbízást nem vállalhat el abban az ügyben, amelyben korábban bíróként, ügyészként, közjegyzőként, közjegyzőhelyettesként vagy nyomozóhatóság tagjaként eljárt. Ha az ügyvéd ügyvédi iroda tagja a megbízás átszáll az irodára.

A meghatalmazás

A 26. §-hoz

A törvény új rendelkezésként leszögezi, hogy a megbízó és az ügyvéd által aláírt meghatalmazás teljes bizonyító erejű magánokirat, e szabályt a gyakorlat igényelte. A (3) bekezdés szerint az olyan személyeknél, akik írni, olvasni nem tudnak, vagy nem képesek, a meghatalmazást közokiratba vagy olyan teljes bizonyító erejű magánokiratba kell foglalni, amelyen két tanú az aláírásával igazolja, hogy a megbízó a megbízás létrejöttét előttük elismerte.

Az okirati ellenjegyzés

A 27. §-hoz

Régi igényt pótol az okirati ellenjegyzés fogalmának rögzítése a törvényben. Ez a meghatározás azonos a Polgári perrendtartás módosítására irányuló törvényben foglaltakkal.

Beszámítás

A 28. §-hoz

A beszámítás a polgári jogban ismert klasszikus kategória, amelynek lehetővé tétele az ügyvédi tevékenység körében is indokolt. Annak elkerülésére, hogy a beszámítási jog gyakorlásából az ügyfelet méltánytalanság érje, a törvény az ügyvéd értesítési kötelezettségét írja elő a beszámítási jog gyakorlásáról.

Az iratok átvétele és kiadása, a letétkezelés szabályai

A 29-30. §-hoz

Az iratok átvételének és kiadásának szabályai tételesen rögzítik, mi a teendő azokkal az iratokkal kapcsolatosan, amelyeket az ügyvéd a megbízótól vesz át, illetőleg a megbízás megszűnése után melyek azok az iratok, melyeket a megbízó számára ki kell adni.

A szabályozás törvényi szintre emelését jelenti a letéti kezelés általános szabályainak megfogalmazása, amelyet jelenleg az ügyvédi kamara szabályzata tartalmaz. A letétek helytelen kezelése az ügyfeleknek súlyos károkat okozhat, ezért védelmükben fontos a szabály törvényben való rögzítése. A letétkezelés fő eleme, hogy csak megbízáshoz kapcsolódóan teljesítheti az ügyvéd, így pl. megbízás nélkül a letét megőrzése banktevékenységnek minősülne, és visszaélésekre adna alkalmat. A letét átvételéről letéti szerződést köteles az ügyvéd készíteni, és a letétekkel való visszaélés megakadályozására mondja ki a törvény (3) bekezdése, hogy a letétet az ügyvéd nem hasznosíthatja, és nem is fogadhat el olyan megbízást, amely letét felhasználására hatalmazza fel.

V. FEJEZET

AZ ÜGYVÉD KIRENDELÉSE

A 31-36. §-hoz

A kirendelés, a kirendelt ügyvéd jogainak és kötelezettségeinek szabályait írja elő a törvény 31-36. §-a. A kirendelt ügyvédi jegyzék összeállítása jelenleg is létező szabály, ez azonban a gyakorlatban kevésbé érvényesül. A kamarának mint köztestületnek az igazságszolgáltatással kapcsolatos közfeladatai is vannak. Ezért mondja ki a törvény, hogy a kamara a kirendelhető ügyvédekről jegyzéket vezet, amelyet a hatóságok rendelkezésére bocsát. A kirendelt ügyvédi jegyzéket a kamara úgy köteles összeállítani, hogy azon a kirendelést igénylő feladatok ellátásához, valamint az igazságszolgáltatás működőképességéhez szükséges számú ügyvéd szerepeljen (36. § (1) bekezdés). A kirendelt ügyvédi jegyzék összeállításánál a kamara az egyenlőség elvét alkalmazza (36. § (2) bekezdés). A kirendelt ügyvédi tevékenység tartalmi követelményeit erősíti a törvény a kirendelt ügyvéd kötelezettségeire (31. § (2) bekezdés), helyettesítésére (33. §), valamint a felmentésére (34. §) vonatkozó részletszabályokkal. Annak érdekében, hogy a kirendelt ügyvéd távolmaradása miatt a határidőhöz kötött eljárási cselekmény lefolytatása ne hiúsuljon meg, a kamara pihenő és munkaszüneti napokon köteles ügyvédi ügyeletet biztosítani (31. § (3) bekezdés).

VI. FEJEZET

FEGYELMI FELELŐSSÉG

Fegyelmi vétség

A 37. §-hoz

Garanciális jelentősége van annak, hogy az ügyvédek felelősségének szabályai a törvénybe kerüljenek. Az ügyvéd függetlenségének, önálló felelősségvállalásának biztosítéka, hogy törvényi szinten szabályozzák ezeket a kérdéseket. Fegyelmi vétséget követ el az ügyvéd akkor, ha az ügyvédi tevékenység gyakorlásából eredő, jogszabályban, illetve az etikai szabályzatban meghatározott kötelességét vétkesen megszegi, továbbá akkor is, ha az ügyvédi tevékenységén kívüli vétkes magatartása az ügyvédi kar tekintélyét csorbítja.

Büntetések

A 38-39. §-hoz

A fegyelmi büntetések körét a törvény háromra csökkenti, megszüntetve a megrovás és a szigorú megrovás kettősségét, ezek ugyanis a gyakorlatban nem voltak jól elkülöníthetők. Ezáltal viszont megnő a megrovás fegyelmi büntetés súlya, mert csekély jelentőségű ügyben mód van figyelmeztetés alkalmazására, a fegyelmi eljárás megszüntetése mellett.

A pénzbírság összege a szabálysértési pénzbírság legmagasabb összegének kétszereséig terjedhet, ami jelenleg 100.000 Ft. A pénzbírság felhasználására a Magyar Ügyvédi Kamara alapszabályának rendelkezései az irányadók, azaz a kamara dönti el, hogy a pénzbírságból befolyt összegeket a kiszabó területi kamara vagy a Magyar Ügyvédi Kamarának esetlegesen meghatározott célokat szolgáló alapjába rendeli-e utalni. A legsúlyosabb fegyelmi büntetés a kamarából való kizárás.

A kizárás végrehajtásának felfüggesztése

A 40. §-hoz

A kizárás végrehajtását az ügyvédi kamara 3 évre függesztheti fel. Ha azonban a felfüggesztés időtartama alatt az ügyvéd újabb fegyelmi vétséget követ el, amely miatt jogerősen újabb fegyelmi büntetést szabtak ki, a felfüggesztett fegyelmi büntetést végre kell hajtani. Előfordulhat, hogy az ügyvéd a kizárást követően meghatározott idő eltelte után visszakerül az ügyvédi pályára, és ismételten fegyelmi vétséget követ el. Ebben az esetben az újból kiszabott kizárást már felfüggeszteni nem lehet.

Elévülés

A 41. §-hoz

Elévülés miatt nem lehet a fegyelmi eljárást lefolytatni, ha a területi kamara elnöke a fegyelmi vétségnek a tudomására jutásától számított 6 hónap alatt az eljárást nem kezdeményezte, vagy a cselekmény elkövetése óta 3 év eltelt. Ennél hosszabb határidő letelte után nem indokolt fegyelmi eljárást kezdeményezni, attól már hatékony eljárás nem várható. Ha pedig a fegyelmi vétség bűncselekmény törvényi tényállását valósítja meg, a bűncselekmény elévülési idejével azonos a fegyelmi vétség elévülésének ideje. Az előzetes vizsgálat időtartama alatt az elévülés nyugszik, így akadályozható meg, hogy az előzetes vizsgálat ideje alatt esetlegesen bekövetkezzék a fegyelmi vétség elévülése.

Eljáró szervek

A 42. §-hoz

A fegyelmi eljárás fórumrendszere nem változik. Első fokon a területi kamara, másodfokon a Magyar Ügyvédi Kamara jár el. A tisztségviselők fegyelmi ügyében az elnökség által kijelölt kamara jár el. A másodfokú fegyelmi határozat ellen bírósághoz lehet fordulni, a közigazgatási perekre irányadó szabály szerint. A Polgári perrendtartás módosításáról szóló törvényben meghatározott esetekben a közigazgatási perek egyfokú eljárását írja elő. Az ügyvédi kamara fegyelmi határozatai e körbe tartoznának. A bírói szintek csökkentése a fegyelmi eljárás elhúzódását akadályozhatja meg.

A fegyelmi megbízott és fegyelmi főmegbízott

A 43. §-hoz

A fegyelmi megbízott és a fegyelmi főmegbízott a kamara elnökének megbízásából jár el, a kamarai gyakorlat szerint az ún. kamarai ügyész funkcióját látja el.

Kizáró okok

A 44-45. §-hoz

A fegyelmi tanács tagjaként és fegyelmi megbízottként nem járhat el az, akivel szemben kizáró ok merül fel. A pártatlanság érvényesülése, a tárgyilagos elbíráláshoz fűződő érdek miatt fontos, hogy a fegyelmi tanács tagjaként és fegyelmi megbízottként ne járhasson el olyan személy, aki ellen fegyelmi vagy büntetőeljárás van folyamatban, aki az eljárás alá vont ügyvéd hozzátartozója, akinek tanúkénti meghallgatása az eljárásban szükségessé válhat, aki az eljárást kezdeményezte, azaz a területi kamara elnöke, a másodfokú eljárásban az, aki az első fokú eljárásban eljárt, valamint akitől az ügy elfogulatlan elbírálása egyéb okból nem várható.

Mind a fegyelmi tanácsba jelölt tag, mind a fegyelmi megbízott haladéktalanul köteles bejelenteni, ha vele szemben kizáró ok áll fenn. Elfogultsági kifogást az eljárás alá vont ügyvéd is előterjeszthet. A kizáró okról a fegyelmi bizottság elnöke határoz.

Az előzetes vizsgálat

A 46. §-hoz

A jelenlegi fegyelmi eljárási konstrukciót megőrizve tartalmazza a törvény az előzetes vizsgálat szabályait. Új szabály a mostani rendelkezésekkel szemben, hogy az előzetes vizsgálatot nem lehet az ügyvéd tudta nélkül folytatni, hanem annak elrendeléséről a kamara elnöke haladéktalanul köteles tájékoztatni az ügyvédet és közölni az eljárás okát.

Az előzetes vizsgálat azért szükséges, mert sok esetben a panasz kivizsgálása során nyilvánvalóvá válik, a cselekmény nem olyan súlyú, hogy az fegyelmi eljárás megindítását indokolttá tenné. A tényállás megállapításához szükséges körülmények tisztázása a fegyelmi megbízott feladata. Garanciális szabály, hogy az előzetes vizsgálatot 3 hónap alatt be kell fejezni, és ezt csak indokolt esetben, egy ízben lehet további 3 hónappal meghosszabbítani.

A kamara elnökének intézkedései

A 47. §-hoz

Az előzetes vizsgálat lefolytatása után a fegyelmi megbízott a jelentését átadja a kamara elnöke részére, aki vagy megszünteti az előzetes vizsgálatot, vagy az eljárás megszüntetése mellett kisebb súlyú fegyelmi vétség esetén írásban figyelmeztetést alkalmaz, vagy elrendeli a fegyelmi eljárást. Ezekről az intézkedésekről a panasz előterjesztőjét és az eljárás alá vont ügyvédet értesíteni kell. A panasz előterjesztője az előzetes vizsgálat megszüntetése, valamint a figyelmeztetés ellen fellebbezhet. Ha a kamara elnöke elrendeli a fegyelmi eljárást, az ellen fellebbezésnek helye nincs, hiszen az a panasz előterjesztője kérelmének megfelelő. Az eljárás alá vont ügyvéd az (1) bekezdés b) pontjában foglalt figyelmeztetés ellen fellebbezhet, ilyenkor a figyelmeztetés a hatályát veszti, és a kamara elnöke elrendeli a fegyelmi eljárást.

A fegyelmi eljárás megindítása

A 48-49. §-hoz

A fegyelmi vétség gyanúja esetén a kamara elnöke elrendeli a fegyelmi eljárást. Az elrendelést nem akadályozza, ha az ügyvéd a kamarai tagságáról már lemondott. Ezt követően a fegyelmi bizottság elnöke kijelöli az eljáró első fokú fegyelmi tanácsot és annak elnökét.

Az első fokú fegyelmi tanács eljárása

Az 50. §-hoz

Az előzetes vizsgálat iratainak a beérkezése után a fegyelmi tanács elnöke elrendelheti a vizsgálat kiegészítését, vagy kitűzi a tárgyalást, vagy fegyelmi intézkedést kezdeményezhet.

A fegyelmi intézkedés

Az 51. §-hoz

Fegyelmi intézkedésre akkor van lehetőség, ha az ügy megítélése egyszerű és a fegyelmi vétség egyértelmű. Fegyelmi intézkedésként a kizárás kivételével bármely büntetés kiszabható, és fegyelmi intézkedésként figyelmeztetés is alkalmazható. A fegyelmi intézkedés elleni fellebbezés esetén a fegyelmi intézkedés a hatályát veszti, és az első fokú fegyelmi tanács elnöke tárgyalást tűz ki.

A tárgyalás

Az 52-53. §-hoz

A tárgyaláson az eljárás szereplőinek a részvételét lehetővé kell tenni: az eljárás alá vont ügyvédet és képviselőjét is meg kell idézni, a kamara elnökét - aki a fegyelmi eljárást kezdeményezte - értesíteni kell. A (3) bekezdés szerint az ügyvéd, a képviselője, a kamara elnöke és a fegyelmi megbízott az eljárás bármely szakaszában nyilatkozatot tehet, az iratokba betekinthet, kérdéseket tehet fel.

A tárgyalás nyilvánosságát rögzíti az 53. §. A fegyelmi tanács a nyilvánosságot akkor zárhatja ki, ha az ügyvédi titok vagy a személyiségi jogok védelmében szükséges.

Az ügyvédi tevékenység felfüggesztése

Az 54. §-hoz

A gyakorlatban az ügyfelek védelmét szolgálja, hogy az az ügyvéd, aki ellen az ügyész olyan szándékos bűncselekmény elkövetése miatt emelt vádat, amelynek büntetési tétele 3 évi szabadságvesztésnél súlyosabb, illetőleg súlyos fegyelmi vétséget követett el, ne vállalhasson ügyvédi megbízást. Ezért ilyen esetekben az első fokú fegyelmi tanács az ügyvéd tevékenységének gyakorlását felfüggeszti. A felfüggesztés időtartama vagy a büntetőeljárás jogerős befejezéséig tart, vagy 3 hónapig, amely egy ízben legfeljebb 3 hónappal meghosszabbítható. Nem indokolt a felfüggesztést tovább fenntartani, ha az ügyvédet első fokon felmentették. A felfüggesztő határozat ellen fellebbezésnek van helye, amelynek azonban nincs halasztó hatálya, és soron kívül kell elbírálni. Az ügyvéd tevékenységének felfüggesztésére kerül sor abban az esetben is, amikor az ügyvéddel szemben az első fokú fegyelmi tanács kizárást alkalmazott, feltéve hogy annak végrehajtását nem függesztette fel. E rendelkezés ellen külön fellebbezésnek van helye, melynek szintén nincs halasztó hatálya.

Miután az ügyvéd a felfüggesztés ideje alatt ügyvédi megbízást nem vállalhat, viszont megélhetését biztosítania kell, ezért mondja ki az (5) bekezdés, hogy az ez időtartam alatt létesített munkaviszony, közalkalmazotti és köztisztviselői viszony nem ütközik az összeférhetetlenségnek a 6. § (1) bekezdésének a) pontjában megfogalmazott szabályába.

Az első fokú fegyelmi tanács határozata

Az 55. §-hoz

E § a tanácskozás és a szavazás rendjét határozza meg, valamint a fegyelmi tanács határozatának tartalmáról rendelkezik. A határozatot és indokait szóban minden esetben ki kell hirdetni, és 30 napon belül az ügyvéd, képviselője és a kamara részére kézbesíteni kell.

Jegyzőkönyv

Az 56. §-hoz

A tárgyalásról jegyzőkönyvet kell készíteni, a jegyzőkönyvvezető kizárására a 44. § megfelelően irányadó.

Fellebbezés

Az 57. §-hoz

E § a fellebbezés részletes szabályait állapítja meg.

A másodfokú fegyelmi tanács kijelölése

Az 58. §-hoz

A Magyar Ügyvédi Kamara fegyelmi bizottságának elnöke jelöli ki a másodfokon eljáró fegyelmi tanácsot és annak elnökét.

A másodfokú fegyelmi tanács eljárása

Az 59. §-hoz

A másodfokú fegyelmi tanács első lépésben a fellebbezés alaki követelményeit vizsgálja; ha a fellebbezés nem jogosulttól származik, vagy nem határidőben nyújtották be, a fellebbezést a tanács elutasítja. A többi esetben a fellebbezést tárgyaláson bírálja el. Lényeges szabály, hogy ha a bizonyítás kiegészítése szükséges, azt a másodfokú fegyelmi tanács az első fokú fegyelmi tanács útján is foganatosíthatja.

A 60-61. §-hoz

A másodfokú fegyelmi tanács az első fokú fegyelmi tanács határozatát hatályon kívül helyezi, és az első fokú fegyelmi tanácsot új eljárásra utasítja, ha az első fokú határozat megalapozatlan. Ez abban az esetben áll fenn, ha a tényállás nincs felderítve vagy hiányos, ellentétes az iratok tartalmával, illetőleg helytelen ténybeli következtetést tartalmaz. Ezen eseteken kívül a másodfokú fegyelmi tanács a fellebbezés keretei között az ügyet érdemben elbírálja.

A másodfokú eljárásban az első fokú eljárás szabályait kell megfelelően alkalmazni. A másodfokú határozat ellen a kézbesítésétől számított 30 napon belül bírósághoz lehet fordulni a közigazgatási perekre irányadó szabályok szerint. Ez a jogosultság az ügyvédnek, a képviselőjének és a kamara elnökének van fenntartva. Új szabály, hogy a perre a Fővárosi Bíróság illetékes, erre azért van szükség, mert így egységes lesz a fegyelmi elbírálási gyakorlat.

Miután a fegyelmi eljárás a panasz előterjesztője által kezdődik el, indokolt, hogy a panasz előterjesztője értesüljön arról, mi lett a panasz sorsa, ezért a jogerős fegyelmi határozatot a panasz előterjesztője részére meg kell küldeni. Ennek egyéb jogkövetkezménye nincs, a panasz előterjesztője nem fordulhat a fegyelmi határozat ellen bírósághoz.

Az eljárás felfüggesztése

A 62. §-hoz

Ha az eljárás alá vont ügyvéd ellen büntetőeljárás indult, a fegyelmi eljárást fel lehet függeszteni; nem lenne indokolt ennek lefolytatása addig, amíg a büntetőeljárás nem zárul le. Emiatt, valamint a fegyelmi eljárás során tehető egyéb intézkedések érdekében (pl. az ügyvéd tevékenységének felfüggesztése stb. miatt) a büntetőügyben eljáró hatóság az ügyvéd ellen indított büntetőeljárásról és annak befejezéséről köteles értesíteni a kamarát.

Előfordulhat, hogy a fegyelmi eljárás során olyan előzetes kérdés merül fel, amelynek elbírálására más hatóság jogosult, ilyen esetben ennek az eljárásnak a jogerős befejezéséig fel lehet a fegyelmi eljárást függeszteni.

Új eljárás kezdeményezése

A 63. §-hoz

Jogerős határozat ellen új eljárás kezdeményezésének az ügyvéd terhére csak az ügyvéd életében, az elévülési időn belül van helye. Az új eljárás kezdeményezésére a kamara elnökének, az ügyvédnek, az ügyvéd hozzátartozójának van joga.

Költség

A 64. §-hoz

A fegyelmi eljárás költségét a kamara előlegezi. Ha az eljárás során az ügyvéd felelősségét megállapították, köteles az eljárás költségét egészen vagy részben megtéríteni.

A büntetés hatálya és a mentesítés

A 65. §-hoz

A fegyelmi büntetés hatálya azt jelenti, hogy az ügyvéd a büntetés kiszabásától számított meghatározott ideig ügyvédi kamarai tisztségre nem választható, és a meglevő kamarai tisztsége megszűnik. Ez a határidő pénzbírság esetén 2 év, felfüggesztett kizárás esetén 5 év, kizárást kiszabó határozat esetén 10 év. Kizárás esetén azért szükséges meghatározni a határidőt, mert a (2) bekezdés szerint a hátrányos következmények alól az ügyvéd mentesülhet. A (2) bekezdés kimondja ugyanis, hogy a hátrányos következmények alól már a határozat jogerőre emelkedését követően mentesítheti az első fokú fegyelmi tanács az ügyvédet. E szabály kizárás esetén úgy módosul, hogy a határozat jogerőre emelkedésétől számított 5 év elteltével van csak a mentesítésnek helye. További feltétel természetszerűleg az, hogy az ügyvéd a mentesítésre érdemes legyen.

A 66. §-hoz

Az ügyvédekre vonatkozó fegyelmi szabályok érvényesítése az ügyvédi tevékenységhez kapcsolódik, és elnevezése ellenére nem munkajogi kategória. (Más kamarák esetén ezt többnyire etikai eljárásnak nevezik). Ezek a rendelkezések ezért vonatkoznak az alkalmazott ügyvédre, a külföldi jogi tanácsadóra és az ügyvédjelöltre is annak ellenére, hogy ők nem tagjai a kamarának.

NEGYEDIK RÉSZ

KÜLÖNLEGES SZERVEZETI SZABÁLYOK

VII. FEJEZET

AZ ÜGYVÉDI IRODA

A 67. §-hoz

Az ügyvédi tevékenység ügyvédi irodai formában is végezhető. Az ügyvédi iroda jogi személyiséggel rendelkezik. Ügyvédi irodát egy vagy több ügyvéd alapíthat. Az alapításhoz alapító okirat szükséges. Az alapító okirat tartalmazza az ügyvédi iroda működési módjait, az iroda vagyonával kapcsolatos jogokat stb. A törvényben felsoroltakon kívül az iroda tagjai egyéb kérdéseket is rendezhetnek az alapító okiratban (pl. kizárják, hogy az ügyvédi iroda tagjai ingatlanközvetítéssel foglalkozzanak). Az iroda tagja jogosult az iroda könyveibe, elszámolásaiba betekinteni.

Az ügyvédi irodák névjegyzéke

A 68. §-hoz

Az ügyvédi irodákról a kamara névjegyzéket vezet. Ügyvédi tevékenységet csak az az iroda végezhet, amelyik a névjegyzékben szerepel. A névjegyzékbe a kamara azt az irodát veszi fel, amelynek alapító okirata tartalmazza a törvényben foglaltakat, valamint az alapító okirat nem ütközik jogszabályba. A névjegyzékbe való felvétel új szabálya, hogy az irodának olyan felelősségbiztosítással kell rendelkeznie, amely a károk megtérítése alól úgy mentesíti, mintha minden tagja önálló ügyvéd volna. A szabály megalkotását az iroda felelőssége új formájának kialakítása indokolta.

Az iroda a névjegyzékbe való felvétellel jön létre, és ekkortól - nem pl. az alapító okirat aláírásától - folytathat ügyvédi tevékenységet.

A névjegyzék időszerűsége az ügyfelek számára és a kamara egyéb feladatainak gyakorlása céljából fontos, ezért az adatokban való változást az iroda köteles 30 napon belül bejelenteni.

Felelősség az iroda kötelezettségéért

A 69. §-hoz

Az ügyvédi iroda az ügyvédi tevékenység kiszélesedéséből fakadóan új típusú feladatokat is ellát. A szabályozásnak utat kell nyitnia a nagyobb létszámú, az európai fejlődéshez hasonló ügyvédi irodák megjelenésének. Ezért szükséges az iroda felelősségi szabályainak megváltoztatása. A 69. § (1) bekezdése szerint az iroda tagjának felelőssége az irodával szemben az alapító okiratban meghatározott vagyon szolgáltatására és az esetleg megállapított egyéb vagyoni hozzájárulásra terjed ki. Az iroda kötelezettségeiért a tag - a meghatározott kivétellel - nem felel.

Az iroda taggyűlése, a taggyűlés határozatának felülvizsgálata

A 70-72. §-hoz

Az ügyvédi iroda legfőbb szerve a taggyűlés, amely az összes tagot tömöríti, és az irodát érintő minden kérdésben határoz. Egyszemélyes irodánál a taggyűlés hatáskörét értelemszerűen az alapító ügyvéd gyakorolja.

A taggyűlés határozatának felülvizsgálatánál a kamarának ún. előzetes közvetítő szerepe van. Az iroda tagja a kamarához fordulhat a taggyűlés határozatának felülvizsgálatáért, ha az jogszabályba vagy az alapító okiratba ütközik. A felülvizsgálat során hozott határozat azokra a tagokra is kiterjed, akik nem kérték a felülvizsgálatot. E szabály nélkül ugyanis a felülvizsgálat értelmetlen lenne, hiszen nem lenne az összes tagra kiható hatálya.

A felülvizsgálat benyújtásának nincs halasztó hatálya, ezért visszaélésszerűen nem akadályozható meg a taggyűlési határozatban foglaltak végrehajtása. A végrehajtást azonban a kamara felfüggesztheti, így elkerülhető, hogy nagyobb érdeksérelem következzék be. A kamara a felülvizsgálat eredményeképpen nem hozhat új taggyűlési határozatot, joga csak a határozat hatályon kívül helyezésére van.

Egyebekben a kérelem elbírálására a 15. §-t kell alkalmazni, amiből az következik, hogy a kamara határozatát el nem fogadók a bírósághoz fordulhatnak. Ez azt jelenti, hogy végső eszközként nincs kizárva a bírói út, azonban a kamara felülvizsgálata ezt elkerülhetővé teszi, mivel a kamara közvetítve a felek között előzetesen tisztázza a fennálló vitás kérdéseket.

Az iroda névhasználata

A 73. §-hoz

A § az iroda névhasználatát rendezi. Új lehetőség, hogy az iroda nevében az elhunyt vagy a vagyoni tag neve tovább használható, ha ahhoz a tag életében, vagy halála után az örökösei hozzájárultak.

Az irodával létrejött megbízási jogviszony

A 74. §-hoz

A megbízó a megbízást az irodának adja, a jogviszony az irodával jön létre.

A tag ügyvédi tevékenységének szüneteltetése

A 75. §-hoz

Az ügyvédi irodában dolgozó ügyvéd is szüneteltetheti a tevékenységét. Mivel ez az iroda többi tagjának munkáját is befolyásolja, ezért az iroda előzetes hozzájárulása szükséges a szüneteltetéshez. Az iroda - akár az alapító okiratban - rögzítheti, hogy a szünetelés engedélyezésére egyhangú vagy többségi határozatot igényel-e.

Az iroda megszűnése

A 76. §-hoz

Az iroda akkor szűnik meg, ha az irodák névjegyzékéből törlik. A (2) bekezdés a) pontja esetén a kamara a törlés előtt felszólítja az irodát, hogy 30 napon belül tegyen eleget az ott meghatározott feltételeknek, így pl. újra kössön felelősségbiztosítási szerződést. Ezen korrigálható feltételek esetében méltányos a határidő engedélyezése a törlés előtt.

Az iroda jogutódlással történő megszűnése (átalakulása

A 77. §-hoz

A szétválásról az iroda taggyűlése dönt, míg az egyesülésről az érintett irodák taggyűlései döntenek. A vagyoni kérdések rendezésére indokolt részletes és kötelező szabályokat megállapítani.

A tagsági viszony megszűnése

A 78. §-hoz

Az iroda tagjának tagsági viszonya több okból szűnhet meg, ezeket a törvény felsorolja. A tagsági viszony megszűnése elszámolási kötelezettséget von maga után.

Felmondás

A 79. §-hoz

A rendes felmondás határideje 3 hónap, e jog szerződésben, illetve alapító okiratban való kizárása vagy korlátozása semmis.

Törvényi korlátozást jelent az, hogy legfeljebb 3 hónappal meghosszabbítható a felmondási idő, ha a felmondás alkalmatlan időre esik.

Az iroda is felmondhatja a tagsági viszonyt 3 hónapra, amely vagyonelszámolási kötelezettséggel jár együtt. Az elszámolás bíróság előtt megtámadható.

A rendkívüli felmondás olyan esetekben illeti meg a tagot, ha az iroda másik tagja az iroda tevékenységét súlyosan sértő, illetve veszélyeztető magatartást tanúsít, vagy ha az alapító okiratban foglaltakat vétkesen megszegte.

Kizárás

A 80. §-hoz

A kizárást az iroda taggyűlése határozhatja el. A kizárást kimondó határozat ellen a tag a taggyűlés határozatának felülvizsgálatára irányadó szabályok szerint (71-72. §) kérhet felülvizsgálatot, végső soron pedig a 15. § alapján bírósághoz fordulhat. A felülvizsgálati kérelemnek halasztó hatálya van, de a kamara az iroda kérésére a tagsági jogokat felfüggesztheti. A kizárás a jogerős határozattal válik végrehajthatóvá.

Vagyoni tagság

A 81-82. §-hoz

A vagyoni tagságot a törvény azért teszi lehetővé, mert méltányos, hogy azok az idős ügyvédek, akiknek munkája eredményeként neves ügyvédi irodák épültek ki, ügyvédi tevékenységük befejezése után is élvezhessék a munkájuk eredményét. Így ha a tag kéri, tagságának megszűnése után az őt megillető vagyonrész az irodánál maradhat. Az alapító okiratban kell rendelkezni arról, hogy e vagyon milyen részesedést jelent a vagyoni tagnak, valamint egyéb jogairól és kötelezettségeiről, a vagyonrészt kiadásáról és az elszámolás módjáról.

A vagyoni tagság mellett az ügyvéd nem végezhet ügyvédi tevékenységet, ezért az ügyvédi igazolványát vissza kell vonni.

A 83. §-hoz

Az ügyvédi irodákra egyebekben az ügyvédekre vonatkozó rendelkezéseket kell alkalmazni.

VIII. FEJEZET

AZ ALKALMAZOTT ÜGYVÉD

A 84-89. §-hoz

A gyakorlat igényelte az alkalmazott ügyvéd kategóriájának bevezetését, amely nem ismeretlen jogunkban. Az 1937. évi IV. törvény már rendelkezett - hasonló tartalommal - a helyettes ügyvéd intézményéről.

Az alkalmazott ügyvéd nem kamarai tag, és a tevékenységét más ügyvéddel (ügyvédi irodával) fennálló munkaviszonyban végzi (84. §).

Az alkalmazott ügyvéd megbízást kizárólag az őt foglalkoztató ügyvéd részére adott megbízás alapján teljesíthet (84. § (2) bekezdés), a munkáltató felelősségbiztosítása az alkalmazott ügyvéd tevékenységére is kiterjed (86. § (3) bekezdés). Az alkalmazott ügyvéd munkaviszonyára és így az anyagi felelősségére is - a törvényben foglalt szabályok kivételével - a Munka Törvénykönyve az irányadó.

IX. FEJEZET

A KÜLFÖLDI JOGI TANÁCSADÓ

A 90-94. §-hoz

A törvény lehetővé teszi az ún. külföldi jogi tanácsadók működését, figyelemmel arra is, hogy külföldi ügyvédi irodák már jelen vannak Magyarországon (lásd a 128. § indokolását). A külföldi jogi tanácsadó jellemzője: a külföldön ügyvédi bejegyzést nyert személy a törvényben meghatározott tevékenységét magyar ügyvéddel (ügyvédi irodával) kötött együttműködési szerződés alapján végzi. Az együttműködési szerződés létrejöhet a külföldi jogi tanácsadó külföldi irodájával is, elősegítve a magyar és külföldi irodák közötti kapcsolatok szerveződését.

A törvény meghatározza a külföldi jogi tanácsadó által Magyarországon végezhető tevékenységi kört (92. § (1) bekezdés), ami szükségképpen nem azonos az ügyvédi tevékenységi körrel, hiszen ez esetben a működés feltételei sem azonosak (pl. nem kell magyar jogi szakvizsga). A külföldi jogi tanácsadó azt követően kezdheti meg e tevékenységét, hogy a kamara a külföldi jogi tanácsadók névjegyzékébe felvette, de természetesen csak akkor, ha a külföldiek magyarországi munkavállalására vonatkozó szabályok szerint szükséges engedélyt a munkavégzésre megkapta (90. § (3) bekezdés). Összeférhetetlen a külföldi jogi tanácsadóval a kereskedelmi képviseleti tevékenység. A kamara a külföldi jogi tanácsadóval szemben fegyelmi eljárás lefolytatására jogosult. Az ügyfelek védelme indokolja, hogy a külföldi jogi tanácsadó a munkája során köteles kifejezésre juttatni ezen minőségét, és nem keltheti azt a látszatot, mintha magyar kamarai tag lenne.

X. FEJEZET

AZ ÜGYVÉDJELÖLT

A 95-96. §-hoz

Ügyvédjelölt az, aki a jogi szakvizsgáról szóló rendeletben meghatározott joggyakorlati idejét tölti.

A kamara az ügyvédjelöltekről névjegyzéket vezet, és az ügyvédjelöltet igazolvánnyal látja el. Az ügyvédjelölt munkaviszonyban áll az őt foglalkoztató ügyvéddel vagy ügyvédi irodával, ebből kifolyólag nem kamarai tag.

Az ügyvédjelölt működése

A 97. §-hoz

Az ügyvédjelölt a foglalkoztatása során nem csupán az ügyvédnek nyújt segítséget, hanem joggyakorlati ideje alatt meg kell ismernie a jogi szakvizsga letételéhez szükséges gyakorlati ismereteket. Ezért az ügyvédjelölt joggyakorlatát a kamara ellenőrzi, és a kamara köteles az ügyvédjelöltek képzéséről is gondoskodni.

Az ügyvédjelölt munkája során mindig munkáltatója utasítása szerint jár el a hatóság előtt, csak munkáltatója egyetértésével helyettesíthet más ügyvédet.

Fegyelmi büntetések

A 98. §-hoz

A fegyelmi vétséget elkövető ügyvédjelölttel szemben az ügyvédekre vonatkozó fegyelmi büntetések szabhatók ki: megrovás, pénzbírság, de a kamarából való kizárás helyett értelemszerűen az ügyvédjelöltek névjegyzékéből való törlés fegyelmi büntetés alkalmazható.

Az ügyvédek a fegyelmi büntetés hátrányos következményei alól meghatározott idő múlva mentesülhetnek, méltányos, hogy ez a szabály az ügyvédjelöltekre is vonatkozzon. Ezért mondja ki a törvény, hogy az ügyvédjelöltek a fegyelmi büntetés hátrányos következményei alól a határozat jogerőre emelkedését követően, a névjegyzékből való törlés esetén pedig a határozat jogerőre emelkedésétől számított 3 év elteltével mentesülhetnek. A mentesítés további feltétele, hogy az ügyvédjelölt erre érdemes legyen.

Törlés az ügyvédjelöltek névjegyzékéből

A 99. §-hoz

Az ügyvédjelöltek névjegyzékéből törölni kell azt, aki nem felel meg a felvételi feltételeknek, akinek a munkaviszonya az ügyvéddel vagy ügyvédi irodával megszűnt, akivel szemben az ügyvédjelöltek névjegyzékéből való törlés fegyelmi büntetést szabtak ki, aki a jogi szakvizsgát letette, legkésőbb a vizsga letételétől számított 3 hónap eltelte után, illetve aki meghalt. A jogi szakvizsga letételét követően már a jelölt ügyvédjelöltként nem foglalkoztatható, hiszen az ügyvédjelölt a 94. § (1) bekezdése alapján jogi szakvizsga letételéhez szükséges joggyakorlati idejét tölti, amely megszűnik a szakvizsga letételével. A törvény átmeneti időt, 3 hónapot, engedélyez, ameddig még a vizsga után az ügyvédjelölt ilyen minőségben tevékenykedhet.

A (3) bekezdés méltányos szabályt tartalmaz arra az esetre, ha az ügyvédjelöltnek a munkaviszonya megszűnik, és 3 hónapon belül újra munkaviszonyt létesít, ebben az esetben nem szükséges őt az ügyvédjelöltek névjegyzékéből törölni.

Az ügyvédjelölt munkaviszonya a Munka Törvénykönyvében foglalt eseteken túl megszűnik a 86. § (2) bekezdésében az alkalmazott ügyvéd munkaviszonyának megszűnésére vonatkozó rendelkezések szerint is.

Egyéb rendelkezések

A 100. §-hoz

A felelősségbiztosítás az ügyvédjelölt tevékenységére is kiterjed. Az ügyvéd és az ügyvédjelölt között fennálló viszony miatt ez indokolt, mivel az ügyvédjelölt a 97. § (2) bekezdése alapján a munkáltató utasításai szerint jár el. Az ügyvédjelölt munkaviszonyára egyebekben a Munka Törvénykönyve az irányadó.

A 101. §-hoz

A törvény kimondja, hogy az ügyvédjelöltekre az ügyvédekre vonatkozó rendelkezéseket kell megfelelően alkalmazni mindazon kérdésben, amiről e fejezet rendelkezést nem tartalmaz.

ÖTÖDIK RÉSZ

AZ ÜGYVÉDI KAMARA

XI. FEJEZET

A TERÜLETI KAMARA

A 102. §-hoz

A törvény 12. §-ának (3) bekezdése szerint az ügyvédi kamara területi kamaraként és országos kamaraként működik. A XI. fejezet a területi kamarára vonatkozó rendelkezéseket foglalja össze. A területi kamara köztestület, amely képviseleti, ügyintézői szervezettel, önálló költségvetéssel rendelkezik, és ellátja a 12. §-ban, valamint törvényben, az alapszabályában és szabályzatában a hatáskörébe utalt feladatokat. A területi kamara köztestületiségéből következik, hogy nem áll a Magyar Ügyvédi Kamara alárendeltségében.

Változatlanul marad fenn az a szabály, hogy a területi kamara működési területe a megyei bíróság, illetőleg a Fővárosi Bíróság illetékességi területével azonos. A területi kamarákat nem sorolja fel a törvény név szerint, mert a területi kamarák megyénként szerveződnek az előbbi szabályból következően. Kimondja azonban a törvény, hogy a területi kamara elnevezésében utalni kell az illetékességi területére.

A területi kamara szervei

A 103. §-hoz

A területi kamara szervei a közgyűlés, a területi kamara elnöksége, a fegyelmi bizottság, az összeférhetetlenségi bizottság és az ellenőrző bizottság. Ezen túlmenően az alkalmazott ügyvédek és az ügyvédjelöltek létrehozhatják az alkalmazott ügyvédek és az ügyvédjelöltek bizottságát, amelynek véleményét ki kell kérni a rájuk vonatkozó szabályzatoknál. Ez a rendelkezés azért szükséges, mert az alkalmazott ügyvédek és az ügyvédjelöltek nem kamarai tagok, így képviseletük a kamara egyéb szerveiben nem jelenik meg. A területi kamara alapszabálya más bizottság választását is engedélyezheti.

A közgyűlés

A 104-105. §-hoz

A közgyűlés tagjai a területi kamarába felvett ügyvédek. A 104. § (2) bekezdése a közgyűlés feladatait és hatáskörét rögzíti.

A területi kamara alapszabályát, a területi szabályzatot és a területi iránymutatást tájékoztatásul meg kell küldeni a Magyar Ügyvédi Kamarának. A területi kamara alapszabálya a területi kamara tagjaira kötelező. A területi szabályzat azonban a területi kamara tagjaira, valamint a területi kamara névjegyzékében szereplő alkalmazott ügyvédekre és ügyvédjelöltekre is kötelező. E szabály azért fontos, mert a területi szabályzat tartalmazhat az ügyvédi tevékenységhez kapcsolódó olyan szabályokat, amelyeket az alkalmazott ügyvédeknek, illetve az ügyvédjelölteknek is meg kell tartaniuk.

A 105. § a területi elnökség feladatait sorolja fel a közgyűlés összehívásában, illetőleg a közgyűlés határozatképességének garanciális szabályait állapítja meg.

A területi elnökség

A 106. §-hoz

A területi kamara vezető szerve a területi elnökség, amely a területi kamara elnökéből, egy vagy több elnökhelyetteséből, titkárából (főtitkárából), a fegyelmi megbízottból (fegyelmi főmegbízottból) és a tagokból áll. A tagok számát a törvény 15 főben állapítja meg, ettől azonban a közgyűlés eltérhet.

A területi elnökség feladatai egyrészt eljárási jellegűek, a kamara működésével kapcsolatosak: pl. összehívja a területi kamara közgyűlését, javaslatot tesz a napirendre. Fontos szabály, hogy a területi elnökség első fokon határoz az ügyvédek kamarai felvételéről és kamarai tagságának megszűnéséről, a kamarai felvétel iránti eljárás felfüggesztéséről, első fokon határoz az alkalmazott ügyvédek, az ügyvédi irodák, a külföldi jogi tanácsadók, az ügyvédjelöltek névjegyzékébe való felvételről és törlésről, az alkalmazott ügyvédek és ügyvédjelöltek névjegyzékébe való felvétel iránti eljárás felfüggesztéséről. E kérdésekben a területi elnökség határozata ellen a 15. § szerinti jogorvoslatnak van helye.

Első fokon határoz továbbá a területi elnökség az ügyvédi iroda taggyűlési határozatának felülvizsgálatáról. E felülvizsgálatra a törvény a 71-72. §-ban tartalmaz rendelkezéseket.

Első fokon határoz a területi elnökség az ügyvédi tevékenység szüneteltetéséről, az ügyvéd irodájának átjegyzéséről is, valamint mindazon ügyben, amelyre a törvény a 15. § alkalmazását rendeli.

Jogorvoslati fórumként működik a területi elnökség a területi kamara elnökének határozata elleni fellebbezések elbírálásában. A területi elnökség fontos feladata, hogy ellenőrzi a kamarai felvétel, illetőleg a névjegyzékbe való felvétel feltételeinek folyamatos fennállását. E rendelkezés lehetőséget ad a kamarának arra, hogy ne csak a felvételkor vizsgálja meg a feltételek fennállását, hanem azok folyamatos fenntartását is ellenőrizhesse.

A (3) bekezdés a területi elnökség határozata elleni jogorvoslatra vonatkozik, amellyel a területi kamara tagjai élhetnek, jogszabály, alapszabály vagy szabályzat megsértésére való hivatkozással. A jogorvoslati fórum ebben az esetben a Magyar Ügyvédi Kamara elnöksége. Fel kell hívni a figyelmet azonban arra, hogy ez a jog nem érinti az egyes ügyekre a törvényben külön meghatározott jogorvoslati lehetőséget.

A területi kamara elnöke

A 107. §-hoz

A területi kamara elnökének feladatait az (1) bekezdés sorolja fel, amelyek egy része a kamara működésének irányításával kapcsolatos. Fontos fegyelmi jogköre van a területi kamara elnökének, mivel ő a fegyelmi eljárás kezdeményezője, és fegyelmi büntetésnek nem minősülő figyelmeztetést is alkalmazhat. A területi kamara elnökének határozata ellen 15 napon belül a területi elnökséghez fellebbezhet a területi kamarának az a tagja, akit a határozat érint.

A 108. §-hoz

A területi kamara szerveinek, egyéb bizottságainak és tisztségviselőinek feladatát, hatáskörét, működését, eljárási rendjét a törvényben nem szabályozott eseteken kívül a területi kamara alapszabálya határozza meg.

XII. FEJEZET

A MAGYAR ÜGYVÉDI KAMARA

A 109. §-hoz

A Magyar Ügyvédi Kamara köztestület, az ügyvédek országos szervezete, amely országos hatáskörrel látja el a 12. §-ban, a törvényben, alapszabályában és szabályzataiban meghatározott feladatokat.

A Magyar Ügyvédi Kamarát a területi kamarák alkotják. Székhelye: Budapest. A Magyar Ügyvédi Kamara jogosult a Magyar Köztársaság címerének használatára.

A 110. §-hoz

A Magyar Ügyvédi Kamara szervei: a teljes ülés, az elnökség, a fegyelmi bizottság, az összeférhetetlenségi bizottság, a választási bizottság, az ellenőrző bizottság. E szerveken kívül a Magyar Ügyvédi Kamara alapszabályában meghatározott más bizottság is választható.

A teljes ülés

A 111. §-hoz

A Magyar Ügyvédi Kamara legfőbb döntést hozó testülete a teljes ülés, amely 100 tagból áll. Ezek: a területi kamarák elnökei, a területi kamarák által küldött egy-egy tag, valamint a területi kamarák taglétszámának az ügyvédek összlétszámához viszonyított arányában a területi kamarák közgyűlése által választott tagok. A (2) bekezdés a teljes ülés feladatait és hatáskörét sorolja fel, ezt követően a (3)-(6) bekezdés a teljes ülés összehívásáról, valamint határozatképességéről rendelkezik.

A (7) bekezdés a teljes ülés határozata elleni jogorvoslatra a közgyűlés határozata elleni rendelkezéseket rendeli alkalmazni, természetszerűleg azzal, hogy itt nem a közgyűlés tagjai, hanem a teljes ülés tagjai nyújthatják be a keresetet a bírósághoz.

A 112. §-hoz

A teljes ülés legfontosabb feladata, hogy az ügyvédi tevékenységre vonatkozóan szabályzatot ad ki. A 112. § (1) bekezdése felsorolja azokat a kérdéseket, amelyekről a teljes ülésnek kötelező szabályzatot kiadnia.

Ezen túlmenően a teljes ülés az ügyvédi működésre vonatkozóan iránymutatást adhat ki. Kötelező jelleggel az alapszabály bír, amely a területi kamarákra, így áttételesen a területi kamarába felvett ügyvédekre vonatkozik. A szabályzat a területi kamarákra, az ügyvédekre, alkalmazott ügyvédekre, külföldi jogi tanácsadókra és ügyvédjelöltekre kötelező. Az iránymutatás nevéből kifolyólag is ajánlás jellegű az ügyvédi tevékenységet folytatók számára.

Az elnökség

A 113. §-hoz

Az elnökség az elnökből, az elnökhelyettesből, a főtitkárból (titkárból), a fegyelmi főmegbízottból (fegyelmi megbízottból), továbbá a teljes ülés által választott tagokból áll. A tagok száma 25 fő, ha a teljes ülés másként nem állapítja meg. A (2) bekezdés sorolja fel az elnökség feladatait, amelyeknek egy része az ügyvédi kamara irányításával kapcsolatos feladatokat tartalmazza. A feladatok másik része jogorvoslati feladatokból áll, meghatározott esetekben az elnökség másodfokon bírálja el a hozzá érkezett ügyeket. A (3) bekezdés az elnökség határozata elleni jogorvoslatról szól, amely a közgyűlés határozata elleni jogorvoslatra vonatkozó szabály alkalmazását rendeli azzal, hogy a keresetet a területi kamara nyújthatja be. Ez a jog természetesen nem érinti az egyes ügyekre vonatkozó külön meghatározott jogorvoslati lehetőséget.

A Magyar Ügyvédi Kamara elnöke

A 114. §-hoz

Az (1) bekezdés a Magyar Ügyvédi Kamara elnökének feladatait sorolja fel, a (2) bekezdés a Magyar Ügyvédi Kamara elnökének határozata elleni fellebbezésről rendelkezik.

A 115. §-hoz

A Magyar Ügyvédi Kamara egyéb bizottságainak, szerveinek és tisztségviselőinek feladatát, hatáskörét, működését és eljárási rendjét egyebekben az alapszabály határozza meg.

XIII. FEJEZET

A KAMARA ÁLTAL NYILVÁNTARTOTT ADATOK ÉS TESTÜLETI ÜLÉSEK NYILVÁNOSSÁGA

A 116-118. §-hoz

Az előző rendelkezésekből kitűnik, hogy az ügyvédi kamara névjegyzéket vezet az ügyvédekről, az alkalmazott ügyvédekről, a külföldi jogi tanácsadókról és az ügyvédjelöltekről. A hatályos jogunk adatvédelmi követelményeinek megfelelően ezért a törvény tartalmazza, hogy a kamara ezekben a névjegyzékekben milyen adatokat tarthat nyilván. A 116. § (1)-(3) bekezdése ezeket az adatokat sorolja fel tételesen. A (4) bekezdés kimondja, hogy ezen adatok közül mely adatok nyilvánosak, közzétehetők, vagy bárki számára kiadhatók. Adatvédelmi követelményeknek felelnek meg az (5)-(7) bekezdés rendelkezései is, amelyek a kamara adatkezeléséről, valamint az ügyvédi igazolvány tartalmáról és a központi nyilvántartás vezetéséről rendelkeznek.

A kamarai szervek ülésének nyilvánosságáról, valamint az alapszabályok és szabályzatok nyilvánosságáról szóló rendelkezések (117-118. §) garanciális jellegűek. Miután az alapszabály és a Magyar Ügyvédi Kamara szabályzatai kötelező jellegűek, indokolt az Igazságügyi Közlönyben való közzétételük, amely azt is szolgálja, hogy nemcsak az ügyvédek, hanem az ügyfelek is megismerjék, milyen szabályok alapján járhatnak el az ügyvédi tevékenységet folytatók.

XIV. FEJEZET

A KAMARAI TISZTSÉGVISELŐK VÁLASZTÁSA ÉS MEGBÍZATÁSUK MEGSZŰNÉSE

A 119-120. §-hoz

Kamarai tisztségviselők választásának és megbízatásuk megszűnésének garanciális rendelkezéseit a törvény az önkormányzati elvnek megfelelően határozza meg.

XV. FEJEZET

A TÖRVÉNYESSÉGI FELÜGYELET

A 121-125. §-hoz

Az igazságügy-miniszter törvényességi felügyeleti jogkörével kapcsolatos jogosítványokat sorolja fel a 121. § (2)-(4) bekezdése.

A 122. § (1) bekezdése úgy rendelkezik, hogy az igazságügy-miniszter felhívja a kamarát a kirendelt ügyvédi jegyzék kiegészítésére, ha az nem felel meg a törvény azon szabályának, miszerint a kamara a kirendelt ügyvédi jegyzéket úgy köteles összeállítani, hogy abban a kirendelést igénylő feladatok ellátásához, valamint az igazságszolgáltatás működőképességéhez szükséges számú ügyvéd szerepeljen. Ez a rendelkezés tehát nem azt jelenti, hogy az igazságügy-miniszter meghatározza, hány fő kerüljön a kirendelt ügyvédi jegyzékre. Ha azonban az igazságszolgáltatás működése csorbát szenved, azért mert ezen a jegyzéken kevesen szerepelnek, az igazságügy-miniszter törvényességi felügyeleti jogkörében intézkedésre szólítja fel a kamarát.

A törvény 123. §-a rendelkezik arról, hogy ha a kamara a jogszabálysértést felhívás ellenére nem szüntette meg, az igazságügy-miniszter keresete nyomán a bíróság hoz döntést a törvényesség helyreállítása érdekében.

A bíróság által kirendelhető felügyelő biztos feladatairól 124. § rendelkezik.

A törvényességi felügyelet gyakorlásához szükséges, hogy a kamarák az alapszabályzatukat, iránymutatásukat megküldjék az igazságügy-miniszternek (125. §).

-----STARTING---POINT---VEGE---

XVI. FEJEZET

ZÁRÓ RENDELKEZÉSEK

A 126. §-hoz

A törvény 1998. július 1-jén lép hatályba, és rendelkezéseit a folyamatban lévő ügyekben is alkalmazni kell.

A 127. §-hoz

A záró rendelkezések között több olyan szabály szerepel, amely a törvény hatálybalépése után teendő intézkedésekről rendelkezik, így a kamaráknak az alapszabályukat 6 hónapon belül kell megalkotniuk. Hat hónapon belül kell a kamaráknak megvizsgálniuk a jelenlegi szabályzataikat és iránymutatásaikat is, és ha a vizsgálat azt mutatja, hogy e szabályzatok módosításra szorulnak, ezt meg kell tenniük.

A 128. §-hoz

A törvény hatálybalépésekor működő ügyvédi irodáknak a törvény hatálybalépésétől számított 6 hónapon belül a törvénynek megfelelő alapító okiratot kell a kamarához benyújtaniuk. Ha az iroda ennek határidőben nem tesz eleget, a továbbiakban ügyvédi irodaként nem működhet.

A hatálybalépéskor működő irodáknak legkésőbb 1999. január 1-jéig kell a törvény szerinti felelősségbiztosítási szerződést megkötniük.

A 128. § (3) bekezdése arra kíván lehetőséget adni, hogy a kereskedelmi képviseletként jelenleg működő külföldi ügyvédek, irodák a törvény hatálybalépését követő 6 hónap alatt rendezzék e törvény szerint jogi helyzetüket. Ez idő után már csak a törvényben meghatározott külföldi jogi tanácsadóra vonatkozó rendelkezések alapján láthatnak el ügyvédi tevékenységet Magyarországon, vagy a külföldi székhelyű vállalkozások magyarországi fióktelepeiről és kereskedelmi képviseleteiről szóló törvény szerinti tevékenységet láthatnak el.

A 129. §-hoz

Továbbra is folytatható az a jogi tevékenység amit korábban hatályos jogszabály alapján végeznek.

A korábban megválasztott kamarai tisztségviselők a mandátumuk lejártáig hivatalban maradnak.

A 130. §-hoz

E § a fegyelmi eljárással kapcsolatos átmeneti rendelkezéseket tartalmazza.

A 131. §-hoz

A törvénnyel kapcsolatosan az igazságügy-miniszter rendeletet alkothat a bírósági eljárásban megállapítható ügyvédi költségekről, a kirendelés ellátásnak díjáról, valamint az ügyvédjelölti joggyakorlatról.

A 132. §-hoz

Illetékmentes az ügyvédi iroda státusával kapcsolatos vagyonszerzés.