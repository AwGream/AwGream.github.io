2003. évi LXXXIII. törvény indokolása

a Magyar Egészségügyi Szakdolgozói Kamaráról

-----STARTING---POINT---ALTALANOS--- 

A törvény célja, hogy a Magyar Egészségügyi Szakdolgozói Kamarát, mint az egyesülési jogról szóló 1989. évi II. törvény hatálya alá nem tartozó köztestületet létrehozza, figyelemmel a Magyar Egészségügyi Szakdolgozói Kamara és a fenti törvény hatálya alá tartozó társadalmi szervezetek feladatai, funkciói közötti különbségekre.

A törvény egyidejűleg teljes körűvé teszi az egészségügyben megfelelő szakképesítéssel foglalkoztatott egészségügyi dolgozók kamara alakítási jogosultságát, az orvosok és a gyógyszerészek mellett a teljes szakdolgozói kör az egészségügyben köztestületi taggá válhat. Az egészségügyi szakdolgozói tevékenységről egységes törvény kerül megalkotásra, ez a tárgya.

A Magyar Egészségügyi Szakdolgozói Kamara megalakítása összhangban áll azzal a jogalkotói és jogelméleti megfontolással, hogy szakmai kamarák alakítása során elsősorban azok a többnyire bizalmi elemeket, hangsúlyos etikai tartalmat hordozó hivatások és foglalkozások vehetők tekintetbe, melyek sajátos természetüknél fogva önszabályozást és önigazgatást igényelnek, és amelyek esetében az önigazgatás - a döntéshozók szakmai ismereteire is tekintettel - hatékonyabb, mint az állami irányítás.

A Magyar Egészségügyi Szakdolgozói Kamara célját tekintve részint közhatalmi, részint szakmai érdekképviseleti testület, feladatai is e kettőséghez igazodnak. Szakmai feladatként is jelentkezik az érintett egészségügyi dolgozók szakmai tevékenységének önálló, belső kontrollja, amely a Kamara etikai jogkörében (etikai normaalkotás, valamint etikai felelősség érvényesítése), valamint az államhatalmi, közigazgatási, finanszírozási szervezetrendszer egészségügyi irányító tevékenységében való közreműködésben - véleményezés, egyetértés - nyilvánul meg. Érdekképviseleti funkció betöltését jelenti a Kamarának a szakdolgozók anyagi és szakmai helyzetét érintő alkufolyamatokban való részvételi lehetősége éppúgy, mint a jogszabályok megalkotásába való bevonásuk kötelezettsége a szakdolgozókat közvetlenül érintő normák tekintetében. Közhatalmi jellegűnek is tekinthető ugyanakkor a Kamara által széles körben gyakorolt, a kötelező kamarai tagság révén a tevékenység végzése szempontjából érdemi, jogkeletkeztető, jogmegszüntető következménnyel bíró etikai jogkör mellett a külföldi állampolgárságú szakdolgozók ideiglenes magyarországi foglalkoztatásával összefüggő kamarai autoritás érvényesítése, a tevékenység végzésének feltételeként meghatározott hatósági nyilvántartás (működési nyilvántartás) vezetése, karbantartása, valamint a képzési követelményrendszer, a külföldi oklevelek honosítási, egyentértékűsítési feltételrendszerének meghatározásában való alakító részvétel lehetősége. Hangsúlyos kamarai szerep a finanszírozási szerződések általános feltételeinek meghatározásában való érdemi részvétel jogköre.

A kamarai tagságnak a közszolgálati jogviszonyban végzett tevékenységek körén kívüli kötelező jellege a szakdolgozói tevékenység teljes szakmai kontrollját, egyúttal a rendkívül heterogén szakdolgozói tevékenységi kör teljes érdekképviseleti lefedettségét biztosítja. A köztisztviselőként fellépő szakdolgozó és a kamarai tagként eljáró szakdolgozó függőségi rendszerének eltéréséből fakadó esetleges kollíziókat a tervezet az általános kötelező tagság elvének szűkítésével oldja fel.

A Kamara szervezeti felépítésének kialakítása demokratikus módon, az alulról felfelé történő kiépítés elveit követi. Egyrészt biztosítja a területi elv szerinti építkezést, ugyanakkor lehetőséget nyújt, a szakképesítésnek megfelelően relatíve elkülönült, eltérő létszámú szakmai csoportok érdekeinek önálló képviseletére, illetőleg összehangolására. E vegyes elv biztosítja a belső felépítés során a részvétel és kooperáció elvét. A területi szervek önálló jogi személyek, jogalanyiságuk megtestesíti önálló felelősségüket is.

A belső felépítés során képviseleti elven létrejövő választási rendszer biztosítja az európai normáknak megfelelő szervezeti élet kialakítását A törvény, tekintettel arra, hogy a magyar demokrácia történetében alapvetően új szakmai hivatásrendet deklaráló, intézményesítő törvényről van szó, megalakulásakor épít a már bejegyzett és évek óta működő különböző profilú szakdolgozói szervezetek képviseletére és tagságára, és ezen szervezetek részére a Kamara létrehozásakor alapvető szervezetépítő, kialakító funkciót biztosít. Átmeneti rendelkezések rögzítésével biztosítja ugyanakkor a jelenleg csekély taglétszámuk, vagy egyéb okokból jelentős súlyú érdekképviseleti szervvel nem rendelkező szakterületek számára is a Kamara létrehozásába egyenrangú partnerként való bekapcsolódás lehetőségét.

-----STARTING---POINT---RESZLETES---

Az 1. §-hoz

A törvény rendezi a MESZK jogi státuszát, azt a szakdolgozók szakmai önkormányzataként, illetőleg érdekképviseleti szerveként határozva meg. A törvény a MESZK feladatainak ellátását több szinten felépülő, a területi, illetőleg a szakmai elv szerint kialakított, tagolt szervezeteinek hatáskörébe utalja. Mind a területi, mind a szakmai elv szerint szerveződött kamarai szervek számára biztosítja az önkormányzati autonómia lehetőségét. Az autonómia, erőssége a szervezetrendszeren belül eltérő módokon kerül meghatározásra.

A törvény a MESZK feladatainak ellátását a három szinten felépülő kamarai szervezet hatáskörébe utalja funkcionális önkormányzati autonómia lehetőségét biztosítva ezzel a helyi kamarai szerveződéseknek is.

A törvény meghatározza a kamarai szervezet legfontosabb jellemvonásait, megalakulásának módozatát, képviseleti és ügyintéző szervei valamint tisztségviselői megválasztásának, határozat hozatalaiknak alapvető kérdéseit.

A törvény annak elkerülésére, hogy a túlzott szervezeti széttagoltság működési zavarokhoz vezessen, az e törvény szerinti helyi szervezetek alakításának jogát minimális taglétszámhoz köti, egyidejűleg biztosítja, hogy a helyi szervezetek meghatározott taglétszám alatt a közvetlen képviselet elve alapján működjenek, így a kamarai tagság jelentős hányada közvetlenül kapjon módon az önkormányzati igazgatásra.

A törvény értelmében a kamara alapszabály szerint működik, annak érdekében, hogy az egészségügyi szakdolgozói önigazgatással kapcsolatos feladatoknak egységes elvek szerint lehessen eleget tenni, a helyi és a területi szervezetek önálló alapszabályt nem készíthetnek, hanem valamennyi kérdést a kamara egységes alapszabályában kell szabályozni.

A kamarai szervezetrendszer egymásra épülő jellege biztosítja, hogy a közvetett demokrácia eszközeivel az országos szervezet tevékenységében valamennyi területi szervezet, illetve valamennyi szakmai tagozat részt vehessen. Ezzel az országos szervezetben is megfelelően biztosított mind a területi elv szerinti, mind a szakmai önkifejezés lehetősége, az érdekviszonyok egyedi jellegének, sajátosságainak képviselete.

A 2. §-hoz

A törvény felsorolja a MESZK feladatait, illetve hatásköreit, amelyekre figyelemmel, valamint amelyeknek keretei között érdekképviseleti, szakmai illetőleg közhatalmi jellege megnyilvánul. A törvény módot biztosít arra, hogy a MESZK tevékenységének terjedelmét az állami, önkormányzati feladatátvállalás, illetőleg a szakmai autonóm rendelkezési jog újabb területei felé kiszélesítse. Nincs akadálya természetesen annak sem, hogy a MESZK Alapszabálya, a törvény keretei között, konkrét feladatokat állapíthasson meg a kamarai szervezetek, szervek részére. A törvény az általános belső feladatok megfogalmazásán túlmenően a véleményezési, egyetértési és együttműködési jogosítványok hármasságán keresztül biztosítja a már működő kamarák tevékenysége során kialakított tapasztalatok egységes szemléletű integrálását a törvényben.

A MESZK feladat- és hatáskörének törvényi meghatározása biztosítja, hogy az egészségügyben tevékenykedő kamarai szervezetek feladatköre harmonizáltan, egymásra tekintettel kerüljön meghatározásra, tekintettel természetesen az egyes kamarákban megjelenő szakmai csoportok tevékenységének, egészségügyben betöltött szerepének eltérő jellegére is. Ennek megfelelően a MESZK feladatköre a jelenleg már működő két egészségügyi szakmai kamara feladatkörével összhangban került meghatározásra. A feladatok meghatározása biztosítja a köztestületi és érdekképviseleti jellegű feladatok együttes jelenlétét a Kamara tevékenységében.

A 3. §-hoz

A törvény megteremti annak jogi feltételeit, hogy a MESZK feladatai, jogosultságai, illetőleg kötelezettségei a gyakorlatban ne kizárólag formálisan érvényesülhessenek. Ugyanakkor tekintetbe veszi azt is, hogy a Kamara saját közjogi felelősségének mértékéig korlátozhatja csak az államhatalom, a közigazgatás egyes szereplőinek közjogi, illetőleg esetenként politikai felelősség alapján végzett tevékenységét. Ezeket a megfontolásokat juttatják kifejezésre a kamarai véleményegyeztetés rendjét meghatározó jogi rendelkezések is.

A kamarai érdekérvényesítés hatékonyságát nem kizárólag a véleményezési jogkörök terjedelme hanem e jogkör gyakorlásának garanciái biztosíthatják teljes körűen. Ennek érdekében a törvény eljárási szabályokat ad a véleményezési jogkör gyakorlása tekintetében, amelyek valamennyi kamarai véleményezési jogkörrel érintett döntéshozó, döntés-előkészítő számára kötelező eljárási szabályok. A kamarai véleményezési jog tartalmánál fogva természetesen nem jelenti a kötelező figyelembe vétel kényszerét a véleményt kérő számára, azonban e jogkör formálissá válásának elkerülése érdekében a törvény a kamarai véleményt figyelembe nem vevő, illetőleg azt csak részlegesen elfogadó döntés-előkészítő számára az eltérésről való tájékoztatás kötelezettségét írja elő a döntéshozó, illetve - a jogszabályok, valamint a vezetői megbízással összefüggő munkáltatói döntések kivételével - a MESZK számára. A törvény figyelembe veszi azonban azt a tényt is, hogy a véleményezési jogkör gyakorlása nem szolgálhat alapul a jogalkotáshoz, illetőleg bizonyos döntések meghozatalához kapcsolódó jogi, illetve politikai felelősség birtokában lévő jogalkotó, jogalkalmazó szerv döntéshozatalának akadályozásához, késleltetéséhez. Ennek érdekében - a joggal való visszaélés elkerülésére - a törvény a véleményezési jog gyakorlását a véleményt kérő által meghatározott időhatárhoz köti. Ezen időhatártól kivételesen, a MESZK kérésére, a törvény rendelkezéseinek egyébként meg nem felelő határidő tűzése esetén lehet eltérni.

A kamarai hatósági feladatok, valamint egyes közigazgatási döntésekre kiható kamarai érdek-képviseleti feladatok, illetőleg a közigazgatási eljárás általános szabályai fokozott összhangjának biztosítása érdekében a törvény a hatósági jogalkalmazás időkorlátait, a jogorvoslat rendjét a MESZK tevékenysége tekintetében is alkalmazandónak rendeli azzal, hogy a törvényben meghatározott egyetértési jog gyakorlása során a Kamara tevékenységére az államigazgatási eljárás általános szabályairól szóló 1957. évi IV. törvényben a szakhatóságok eljárására vonatkozó szabályokat rendeli alkalmazni.

A 4-5. §-hoz

A törvény értelmében a helyi szervezetek a településeken, fővárosi kerületekben vagy egészségügyi intézményekben szerveződhetnek meg, illetve meghatározott létszám elérése esetén meg kell szervezni azokat. Annak elkerülésére, hogy a túlzott szervezeti széttagoltság működési zavarokhoz vezessen, az e törvény szerinti helyi szervezetek alakításának jogát illetve kötelezettségét minimális taglétszámhoz köti, egyidejűleg biztosítja, hogy a helyi szervezetek meghatározott taglétszám alatt a közvetlen képviselet elve alapján működjenek, így a kamarai tagság jelentős hányada közvetlenül kapjon módon az önkormányzati igazgatásra.

A helyi szervezetek a kamara területi szervezeteivel illetve országos szervezetével összehasonlítva egyszerűsített szervezettel rendelkeznek. A törvény kizárólag képviseleti szerv létrehozását írja elő, továbbá elnök és alelnök megválasztására ad lehetőséget. A törvény lehetőséget ad arra, hogy a kamarai önszabályozás keretében további ügyintéző szervek és tisztségviselők megválasztására is sor kerüljön a helyi szervezeteknél, továbbá rögzíti, hogy a helyi szervezetek feladatait az Alapszabályban kell meghatározni. A helyi szervezetek önálló jogi személyiséggel nem rendelkeznek, ettől eltérve az Alapszabály szükség esetén, indokolt esetben önálló jogi személyiséget biztosíthat.

A 6-9. §-hoz

A törvény szerint a területi szervezeteket a megyékben és a fővárosban kell létrehozni. A területi szervezetek önálló jogi személyiséggel rendelkeznek.

A területi kamarai képviselet a helyi kamarai tagság közvetett képviseletét jelenti, tekintettel arra, hogy területi képviseletei szervbe az adott területi szerv illetékességi területén működő helyi szervezetek képviseleti szervei, a helyi szervezetek minden 20 tagja után választanak 1-1 küldöttet.

Tekintettel a kamara által összefogott egészségügyi szakdolgozók széles körére, és a tevékenységek részben eltérő jellegére, a törvény szakmai tagozatok létrehozásával törekszik arra, hogy a területi szerveződésből adódó aránytalanságot kiegyenlítse.

Ennek megfelelően a területi szinten létrehozott tagozatok 5-5 személyt jogosultak delegálni a területi képviseleti szervbe.

A területi kamarai szervezetek a jogszabályokban és az Alapszabályban meghatározott közfeladatokat, továbbá szakmai érdekképviseleti és önigazgatási feladatokat látnak el.

A területi kamarai szervezetek ügyintéző szervként területi elnökséget hoznak létre. A törvény a területi elnökség összetételét illetően előírja, hogy az elnök mellett legalább négy alelnököt kell választani, továbbá szabályozza, hogy a négy alelnök mely szakmai területek felelőseként működik, és az elnök illetve az alelnökök nem tartozhatnak azonos szakmai tagozatokhoz.

A területi szervezetek önigazgatási feladatkörükben ellátnak minden olyan tevékenységet, mely elősegíti a szakmai és etikai elveknek a tagság munkájában történő érvényre juttatását. Ennek alapján első fokú etikai bizottságokat hoznak létre, és etikai jogkört gyakorolnak. Az eljárás alapját az egységes Etikai Kódex, valamint Etikai Eljárási Szabályzat képezi.

A 10-12. §-hoz

A törvény szerint a kamarán belül - a szakdolgozói hivatás erős belső differenciálódására tekintettel - a szakmai tagozatok létrehozása lehetséges. A törvény felsorolja azokat a tagozatokat, melyeket a területi szervezethez tartozó tagok szakmai tevékenységének összetételétől függően - létre lehet hozni, továbbá lehetőség ad az Alapszabály számára, hogy további belső differenciált szabályozást adjon.

A törvény szabályozza a tagozatok tagsági feltételeit, továbbá a tagozatok fontosabb feladatait, a kamara működésével kapcsolatos jog és hatásköreit. A szakmai tagozatok szerepét erősíti a részükre biztosított véleményezési és egyetértési jog, mellyel a szakmai színvonal és az országosan egységes gyakorlat kialakításának feltételei megteremthetőek. Ettől való eltérésre nincs lehetőség.

A 13. §-hoz

A törvény a Kamara területi, illetőleg országos szervezetének titkári feladatait, illetőleg az e feladatkörrel összefüggő tevékenységet ellátó titkár jogállását, a feladat jellegéből adódó, a gyakorlati igények szerinti képesítési feltételek pontos rögzítésével, a választott tisztségviselői jogállás helyett a feladatokkal összhangban álló munkajogi jogviszony hangsúlyozásával szabályozza.

A 14-15. §-hoz

A törvény lehetőséget kíván adni a szervezeti integrációra, melynek alapján egy vagy több területi szervezet feladatait illetve hatásköreit egészben vagy részben társult formában láthatja el, vagy a megállapodásukban erre kijelölt területi szervezet láthatja el. Az ilyen megállapodások érvényességéhez ki kell kérni az országos elnökség jóváhagyását.

A törvény kötelezően létrehozandó megyei kamarai szervként tételesen nevesíti mindazon ügyintéző szerveket, amelyekhez bármely részében konkrét feladatokat rendel. Ez természetszerűleg nem zárja ki az Alapszabályban történő szervezetalakítási jogot az ott konkretizált feladatok vonatkozásában.

A területi szervezetek tekintetében a törvény már nem tartalmaz előírást arra, hogy saját hatáskörükben további szerveket hozzanak létre. Ezt a lehetőséget csak az egységes alapszabály teremtheti meg, tekintettel arra, hogy a kamara belső tagozódásának egységességét biztosítani kell, nem lenne célszerű, ha megyénként eltérő szervezeti megoldások jönnének létre.

A 16-21. §-hoz

Az országos szervezet a jogszabályokban és az Alapszabályban meghatározott közfeladatokat, továbbá szakmai érdekképviseleti és önigazgatási feladatokat lát el.

A törvény a kamara működése szempontjából meghatározónak az országos szervezetet tekinti.

A törvény ezt azzal kívánja biztosítani, hogy a kamarai tagság számára legfontosabb dokumentumok, úgy mint az Alapszabály, az Etikai Kódex, valamint az Etikai Eljárási Szabályzat elfogadását az országos szervezet legfőbb döntést hozó szervére, a küldöttközgyűlésre bízza.

A kamarai tagok az országos szervezetben az általuk választott küldötteken keresztül gyakorolják az önkormányzatiságból eredő jogaikat. A törvény szerint a területi küldöttgyűlések minden 20 küldöttje után kell egy-egy küldöttet megválasztani az országos küldöttközgyűlésbe, akik négy évig képviselik a területi szervezet tagságának az érdekeit. Az országos küldöttközgyűlésbe delegálási joggal rendelkeznek az országos tagozatok, melyek tagozatonként 5-5 küldöttel bővíthetik az országos küldöttközgyűlés létszámát. Az országos tagozatok küldöttválasztási jogukat első ízben a megalakulásukat követő első, a küldöttközgyűlés megbízatásának lejárta miatt szükségessé váló küldöttválasztás során gyakorolhatják.

Az országos szervezet az ellátandó feladatok jellege szerint három szintből áll.

A kamara, illetve a kamarai tagság számára stratégiai jelentőségű kérdések a küldöttközgyűlés hatáskörébe tartoznak.

Az operatív jellegű döntések meghozatala az elnökség hatáskörébe tartozik. Ezek közül is figyelmet érdemel a tagsági viszonnyal kapcsolatos jogorvoslati ügyekben történő intézkedési jogosultsága. Ezt a megoldást garanciális okok miatt választotta a törvény. Mindenképpen testületi szintű döntés szükséges minden olyan kérdésben, ami a tagsági jogok és ezen keresztül a hivatás gyakorlásának jogát érinti.

A törvény értelmében lehetőség van arra is, hogy a küldöttközgyűlés az egyébként elnökségi hatáskörbe tartozó kérdésekben akár a döntést magához vonja, akár azok gyakorlásához kötelezően képviselendő szempontokat határozzon meg. Ez különösen fontos szabályozási vagy stratégiai jellegű szakmai állásfoglalások kialakításánál bírhat jelentőséggel.

A törvény értelmében az etikai, valamint az egyéb ellenőrzési feladatokkal külön-külön bizottság foglalkozik.

Az országos elnökség összetételét illetően - a területi elnökségekhez hasonlóan - a törvény előírja, hogy az elnök mellett legalább négy alelnököt kell választani, továbbá szabályozza, hogy a négy alelnök mely szakmai területek felelőseként működik, és az elnök illetve az alelnökök nem tartozhatnak azonos szakmai tagozatokhoz. Szabályozza a törvény a MESZK képviseletével kapcsolatos kérdéseket is.

Az országos etikai bizottság hármas feladatot lát el. Egyrészt elbírálja a területi szervezet etikai ügyben hozott határozatai elleni jogorvoslati kérelmeket, másrészt javaslatot tesz az Etikai Kódex, továbbá az Etikai Eljárási Szabályzat tartalmára, valamint megkeresésre állást foglal általános érvényű szakmai-etikai kérdésekben.

Az országos felügyelő bizottság mind az országos, mind pedig a területi és a helyi szerveknél ellenőrzi a kamara törvényes működésére, gazdálkodására, valamint pénzügyi-számviteli rendjére vonatkozó jogszabályok, illetőleg belső szabályok érvényesülését. Az ellenőrzések hatékonyságát segíti elő a törvénynek az a rendelkezése, miszerint a felügyelő bizottság munkáját minden érintettnek a szükséges tájékoztatások, információk megadásával is támogatnia kell.

A törvény 20. §-a - a 10. § szabályozási megoldását alapul véve - szabályozza az országos tagozatok létrehozásával kapcsolatos alapvető szabályokat. Az országos tagozatokat a területi tagozatok által a területi küldöttgyűlésekbe tagozatonként megválasztott 5-5 fő alkotja.

A törvény - a kamara területi szervezeteihez hasonló jogi szabályozással - az országos szervezet titkári feladatait, illetőleg az e feladatkörrel összefüggő tevékenységet ellátó titkár jogállását, a feladat jellegéből adódó, a gyakorlati igények szerinti képesítési feltételek pontos rögzítésével, a választott tisztségviselői jogállás helyett a feladatokkal összhangban álló munkajogi jogviszony hangsúlyozásával szabályozza.

A 22-24. §-hoz

A törvény a kamara tisztségviselőinek megválasztására és visszahívására tartalmaz alapvető szabályokat. A törvény a tisztségviselők megbízásának tekintetében időbeli korlátot állít azzal, hogy legfeljebb két egymást követő alkalommal teszi lehetővé azonos tisztségre történő választást. Ez összhangban van a magyar alkotmányos gyakorlattal.

A törvény részletesen foglalkozik az összeférhetetlenségi szabályokkal. El kell kerülni, hogy olyan függőségi rendszerek alakuljanak ki a kamarán belül, ami a kamara eredeti céljainak megvalósulását esetleg veszélyeztetné. A kamara működésének demokratizmusát jelenti az a szabály is, ami bizonyos szinteken a többes tisztség vállalását, valamint az újraválasztások számát korlátozza.

Amennyiben a választott tisztségviselővel szemben a megválasztását követően merül fel az összeférhetetlenségi ok és az érintett önként nem tesz eleget annak a kötelezettségének, hogy megszüntesse az összeférhetetlenséget, a törvény ebben az esetben a megjelölt szerveket hatalmazza fel az összeférhetetlenség kimondására. Tekintettel arra, hogy az összeférhetetlenségi ok fennállása ténykérdés, a törvény pedig ezek kezelésére megfelelő eljárási rendet állít fel, ezért az összeférhetetlenség tárgyában hozott határozattal szemben jogorvoslatnak helye nincs.

A törvényben szabályozásra kerül a visszahívás intézménye is, amely a megválasztó szerv számára teremti meg a megválasztottal szemben történő folyamatos érdemi számonkérés, a bizalmi viszonyra épülő jogi kapcsolat állandó fenntartásának, szükség esetén felülvizsgálatának lehetőségét. A törvény a kamarai tisztség visszahívással való megszüntetését szigorú eljárási rend betartása mellett teszi lehetővé. Tekintettel arra, hogy egy szervezet demokratikus működéséhez hozzátartozik, hogy annak vezetői a visszahívás lehetőségén keresztül pártatlan döntéseikben ne legyenek befolyásolhatók, ezért a törvényben meghatározott visszahívási szabályokat az Alapszabályban további részletes előírásokkal kell kiegészíteni, melyek vonatkoznak például a visszahívási indítvány alaki és tartalmi előírásaira, a benyújtás és az elbírálás módjára, a visszahívással érintett személy számára - álláspontjának kifejtésére vonatkozó - lehetőség biztosítására.

A kamara érdekképviseleti szerepét erősíti az a rendelkezés, amely egyes kamarai tisztségviselők számára az üzemi tanács elnökére, illetőleg a választott szakszervezeti tisztségviselőre, egyéb, ügyintéző szervek tisztségviselőnek nem minősülő választott tagjai tekintetében az üzemi tanács tagjaira vonatkozó munkajogi kedvezményeket biztosítja.

A 25-29. §-hoz

A kamara szakmai, hivatásrendi köztestületi jellegét tükrözik a törvénynek a kamarai tagsági viszonyra vonatkozó szabályai. A törvény részletesen szabályozza a kamarai tagsági viszony létrejöttének feltételeit, a kötelező kamarai tagság terjedelmét, a tagsági viszony felfüggesztésének, megszüntetésének, megszűnésének eseteit. A Kamarába történő felvétel a jelentkezővel szemben csak abban az esetben tagadható meg, ha a törvényben szabályozott okok miatt tagsági viszonyát a felvételét követően azonnal fel kellene függeszteni, illetőleg meg kellene szüntetni. A törvény az egészségügyi szakdolgozói tevékenységet - a tevékenység végzésének jogi kereteitől függetlenül - kamarai tagsághoz köti. A kötelező kamarai tagság biztosítja, biztosíthatja a Kamara kamarai jogállásából adódó, a szakmai tevékenység teljes körére kiterjedő köztestületi, közhatalmi feladatok érdemi elláthatóságát. A kötelező kamarai tagság általános szabálya alól kizárólag az egyéb szakmai kamaráknál is érvényesülő összeférhetetlenségi esetek jelentenek kivételt, amely esetekben az egyébként kamarai tagsághoz kötött tevékenység az e szervezethez történő tartozás nélkül is ellátható. Az ún. abszolút összeférhetetlenség esetén (közszolgálati jogviszony) a kamarai tagság még önkéntesen sem vállalható.

A szakmai, hivatásrendi jelleg abban nyilvánul meg, hogy a tagsági viszony létesítésének előfeltétele, hogy a kérelmező egészségügyi szakdolgozói szakképesítéssel rendelkezzen és az ország területén a közvetlen gyógyító-megelőző tevékenység keretében végezzen egészségügyi szakdolgozói szakképesítéshez kötött hivatásgyakorlást. A törvény ennek megfelelően a tagsági feltételek megállapításánál nem arra helyezi a hangsúlyt, hogy a szakdolgozó milyen szintű szakképesítéssel rendelkezik, hanem arra, hogy a kamara tagjai olyan személyek legyenek, akik által gyakorolt hivatás hagyományosan szabad foglalkozásnak minősül, és olyan speciális bizalmi viszonyt testesít meg, amely közvetlen kihatással van az állampolgárok életére és egészségi állapotára.

Nem általában véve az egészségügy szakdolgozók válnak a kamara tagjaivá, kizárólag azok, akik a közvetlen gyógyító-megelőző tevékenység keretében fejtik ki tevékenységüket.

A szabályozás ilyen jellege összhangban áll a szakmai kamarák létesítésének kormányzati szempontjairól szóló 1037/1999. (IV. 21.) Korm. határozat rendelkezéseivel.

A köztestületi jelleg nyilvánul meg abban az előírásban, mely szerint azt a személyt, aki a kamarai tagság létesítéséhez előírt törvényes feltételeknek megfelel, kötelező tagként a kamarába felvenni. Ez lényeges különbség az 1989. évi II. törvény alapján megalakult társadalmi szervezetekkel (egyesülettel) szemben, melyeknél a tagfelvétel az érintett szervezet mérlegelésétől is függhet.

A tagfelvétel a törvény szerint három esetben utasítható vissza. Egyrészt akkor, amikor a jelentkező nem felel meg a kamarai tagság létesítési feltételeinek, másrészt akkor ha a jelentkezővel szemben olyan kifogás merül fel, ami tagsági viszony esetén a tagsági viszony felfüggesztését vagy a kizárást vonná maga után, harmadrészt pedig a cselekvőképességet korlátozó vagy kizáró gondnokság alatt áll.

Az Alkotmánybíróság 39/1997. (VII. 1.) AB határozatával összhangban, a törvény a közszolgálati jogviszony keretei között eljáró egészségügyi szakdolgozó kamarai tagságával kapcsolatosan differenciált rendelkezéseket tartalmaz: egyes közszolgálati jogviszonyokban történő foglalkoztatást a törvény a kamarai tagsággal összeegyeztethetőnek tekint, így az általános szabályokat rendeli alkalmazni, más esetekben - az abszolút összeférhetetlenség kimondásával - egyes jogviszonyokat a kamarai tagsággal összeegyeztethetetlennek minősít, és a kamarai tagságot kizárja. A köztisztviselők törvényben meghatározott harmadik köre tekintetében az összeférhetetlenséget a foglalkoztatott nyilatkozatától teszi függővé, azaz a köztisztviselő maga dönt arról, hogy tevékenységére figyelemmel a kamarai tagságot kívánja-e vállalni vagy sem.

A törvény 27. §-a részletesen szabályozza a tagfelvételi eljárást. Fő szabályként a szakdolgozó a MESZK azon területi szervezeténél kéri tagfelvételét, amelynek illetékességi területén szakdolgozói szakképesítéshez kötött tevékenységet folytat illetve folytatni kíván, függetlenül attól, hogy milyen helyi szervezethez tartozik.

A törvény a tagfelvételi eljárás törvényességi garanciáit is tartalmazza, amire azért is szükség van, mivel pl. a keresőfoglalkozás gyakorlásának előfeltétele a kamarai tagság.

A tagfelvételt elutasító határozat ellen az országos szervezet elnökségéhez lehet fellebbezni. Végső soron arra is lehetőség van, hogy az elutasító határozatot a bíróság előtt is megtámadják.

A bíróság a törvény értelmében felhatalmazást kap arra, hogy a megtámadott határozatot - a közigazgatási perekre vonatkozó szabályok szerint - megváltoztathassa. Ebben az esetben a kamarai tagságot a bírósági döntés keletkezteti.

A törvény értelmében a kamarai felvétel egyben azt is jelenti, hogy a tag bejegyzést nyer a kamarai tagok nyilvántartásába.

A törvény 28. §-a a tagsági viszony felfüggesztésének eseteit tartalmazza.

A törvény a tagsági viszony felfüggesztése ellen a külön jogorvoslat lehetőségét nem biztosítja. Erre azért nincs szükség, mivel olyan ténykérdésről van szó, amely vagy az érintett kezdeményezésén vagy a kamara jogorvoslattal megtámadható etikai eljárási döntésén, vagy pedig bíróság ítéletén alapul.

A törvény 29. §-a azokat az eseteket szabályozza, amikor a kamarai tagság külön erre irányuló határozat nélkül, vagy az arra feljogosított szerv írásban indokolt határozatával szűnik meg.

A törvény külön is rendelkezik a megszűnt tagsági viszony ismételt visszaállításáról. Ezek szerint a tagfelvételt ismételten kezdeményezni kell és ezzel egyidejűleg azt is igazolni kell, hogy a megszűnésre okot adó körülmény már nem áll fenn.

A törvény rendelkezik arról is, hogy a tagsági viszony felfüggesztéséről illetőleg megszűntetéséről, valamint a tagsági viszony helyreállításáról szóló értesítést illetve határozatot mely szerveknek és személyeknek kell megküldeni.

A 30-39. §-hoz

A törvény a szakmai önigazgatás egyik legfontosabb jogi eszközeként határozza meg az etikai eljárás főbb szabályait.

A törvény etikai vétségnek minősíti a szakdolgozói foglalkozás szakmai szabályainak, valamint a MESZK Etikai Kódexében meghatározásra kerülő szakdolgozói etikai szabályoknak, továbbá az Alapszabályban foglalt, a kamarai választott tisztséggel együtt járó kötelezettségek vétkes megszegését. Az Alapszabály valamint az Etikai Kódex - mint belső szabályzatok - a kamara szakmai önkormányzatiságának legfőbb dokumentumai, amelyet a kamara legfőbb képviseleti szerve, az országos küldöttgyűlés fogad el. Ez a biztosítéka annak, hogy az abban foglaltak a legszélesebb szakmai konszenzust tükrözik. Erre tekintettel rendelkezik úgy a törvény, hogy e két szakmai dokumentumban foglalt rendelkezések megszegése esetén a kamarai tagokkal szemben különböző súlyú szankciókat alkalmaznak, ami a megrovástól egészen a kamarából történő kizárásig terjed.

A törvény 31. § (1) bekezdése értelmében az etikai eljárást akkor is le kell folytatni, ha azt maga a tag kéri. Ennek számos indoka lehet. Előfordulhatnak ugyanis olyan esetek, amikor valamelyik kamarai tagot mások alaptalanul a szakmai, illetőleg etikai szabályok megsértésével vádolnak. Ebben az esetben megvan az a törvényes lehetőség, hogy a megvádolt kamarai tag tisztázza magát és ezzel együtt kiküszöbölje a szakmai tekintélyén esett sérelmet.

A törvény az etikai vétséget elkövető valamennyi kamarai taggal szemben, a területi kamarai szervezetek etikai-fegyelmi bizottságai által lefolytatott etikai eljárást követően, taxatív módon meghatározott etikai büntetések egyikét rendeli alkalmazni. A közalkalmazotti, illetőleg közszolgálati jogviszonyban álló kamarai tagok esetén a munkáltatói fegyelmi jog csorbítatlansága érdekében a kamarai fegyelmi eljárást minden esetben megelőzi a munkáltató által lefolytatott, és elmarasztaló határozattal jogerősen lezárt fegyelmi eljárás. Ebben a körben a kamarai fegyelmi jog további korlátja, hogy a kamara nem alkalmazhat felfüggesztés, illetőleg kizárás fegyelmi büntetést, amennyiben a munkáltató a munkáltatói fegyelmi eljárás eredményeképpen nem a közalkalmazotti, illetve közszolgálati jogviszony megszüntetését eredményező fegyelmi szankciót alkalmazott. E rendelkezés célja az egymásra épülő és nem egymást kizáró fegyelmi eljárási rend biztosítása.

A kamarai etikai eljárás szabályai a közalkalmazottakkal szemben a munkáltató által lefolytatható fegyelmi eljárás rendjét követik, a törvény csak a kiszabható fegyelmi büntetések, a határozathozatali, valamint a jogorvoslati rend tekintetében fogalmaz meg - értelemszerű, valamint célszerűségi alapokon nyugvó - eltéréseket.

A teljes körű tényfeltárás és a jogorvoslat biztosítása érdekében az eljárás kétfokú és az eljárás alá vont tag részvételét és védekezését biztosítani kell. Az etikai bizottság tanácsban jár el, amelynek személyi összetétele nem sértheti az összeférhetetlenség elvét. Az eljárás méltányossága és célszerűségének megőrzése miatt annak megindítására a törvény elévülési határidőket szab meg.

A törvény 35-36. §-ai az etikai eljárás jogorvoslati rendjét határozzák meg. Ebben a körben is biztosított a legmagasabb szintű jogi védelem, ami azt jelenti, hogy a másodfokú határozat ellen bírói jogorvoslat igénybe vételére van lehetőség.

Jogerős határozat ellen új eljárás kezdeményezésének a szakdolgozó terhére csak annak életében, az elévülési időn belül van helye.

A törvény négyféle etikai büntetés kiszabását teszi lehetővé. A felsorolt büntetések sokfélesége, jellege megfelelő lehetőséget ad az eljáró kamarai szerv számára az etikai vétség súlyához igazodó mérlegelésre, ugyanakkor a kötelező kamarai tagságra való tekintettel elősegíti azt is, hogy a tag kizárására, illetve tagsági viszonyának felfüggesztésére - a törvényben pontosan meghatározott időtartam keretei között - csak a valóban indokolt esetekben kerülhessen sor. Ez utóbbit biztosítja az egyes büntetések elfogadásához rendelt, a büntetések súlyához igazodó különböző mértékű minimális szavazatszám.

Az etikai büntetés hatálya azt jelenti, hogy a tag a büntetés kiszabásától számított meghatározott ideig kamarai tisztségre nem választható, és a meglevő kamarai tisztsége megszűnik.

Ez a határidő pénzbírság esetén 6 hónap, felfüggesztett kizárás esetén 1 év, kizárást kiszabó határozat esetén 2 év.

A hátrányos jogkövetkezmények alól, már a határozat jogerőre emelkedését követően mentesítheti az első fokú etikai bizottság az eljárás alá vont szakdolgozót. Kizárás esetén ez a szabály úgy módosul, hogy a határozat jogerőre emelkedésétől számított 2 év elteltével van csak a mentesítésnek helye. További feltétel természetszerűleg az, hogy a szakdolgozó a mentesítésre érdemes legyen.

A 40. §-hoz

A törvény az alapvető hatásköri és illetékességi szabályok érintetlenül hagyása mellett szabályozza a MESZK törvényességi felügyeletével kapcsolatos miniszteri jogkört. A szabályozás a jogsértő működés helyreállításának egyik eszközeként igénybe vehető felügyelő biztosi rendszer működésének részletszabályait alakítja ki az e jogkörből adódó eljárási jogosítványok, illetőleg összeférhetetlenségi szabályok rögzítésével. A felügyelő biztos pártatlan eljárásának és a jogbiztonság garanciájaként a törvény a felügyelő biztos e minőségben végzett tevékenységét a jog lehetséges eszközeivel védeni igyekszik. A felügyelő biztos számára az e jogkörében eljárva végzett tevékenysége tekintetében kamarai utasítás nem adható, és a törvény ugyanezen tevékenységi kör vonatkozásában biztosítja a teljes, a jogkör megszűnését követő időszakra is kiterjedő mentességet bármely kamarai eljárás lefolytatásával szemben.

A törvény nem kizárólag a törvényességi felügyeleti jogkör tartalmának és terjedelmének pontos rögzítésével rendezi a szakminiszter és a MESZK viszonyát, hanem a törvényességi felügyeleti jogkör gyakorlásának érdemi feltételeit is biztosítja az e jogkört gyakorló miniszter számára.

A törvény a MESZK kötelezettségévé teszi, hogy az Alapszabály, továbbá egyéb belső szabályzatok elfogadásáról szóló döntést hivatalból, az egyéb határozatokat pedig külön felhívásra a törvényességi felügyeletet ellátó miniszter számára a meghozatalát követően bemutasson. A törvényességi felügyelet gyakorlásának hatékonysága érdekében a törvény mind a bemutatás kötelezettségét, mind a miniszteri észrevételezési jogot határidőhöz köti.

-----STARTING---POINT---VEGE---

A 41-48. §-hoz

A törvény a MESZK megalakulásához, illetőleg szervezetrendszerének kialakításához szükséges átmeneti rendelkezéseket tartalmaz. Ezek alkalmazására kizárólag a Kamara megalakításakor, egy ízben van szükség. Ezen átmeneti rendelkezéseket, amelyek a kamara alakító választások rendjét, illetőleg a megalakuló Kamarába történő belépés szabályait határozzák meg, kizárólag az ideiglenes Alapszabály elfogadásáig rendeli alkalmazni a törvény. A törvény keretei között az Alapszabály elfogadásával e rendelkezések automatikusan meghaladottá válnak.

Annak biztosítékaként, hogy a Kamara végleges struktúrájának, illetőleg Alapszabályának kialakításában a teljes szakdolgozói kör megfelelő súllyal részt vehessen, a törvény a végleges Alapszabály elfogadását a teljes kamarai intézményrendszer kiépítését és az ezen rendszeren alapuló választások szerint létrejövő képviseleti szervek megalakulását követő időszakra helyezi.

A MESZK országos küldött közgyűlését első alkalommal a Magyar Ápolási Egyesület és az Egészségügyi Szakdolgozók Együttműködési Fóruma által létrehozott Szervező Bizottság hívja össze.

A törvény alapján a küldöttközgyűlésbe delegálási jogot az az alapszabály szerinti országos tevékenységi körű szakdolgozói szervezetek szereznek, amely delegálási szándékát e törvény hatálybalépését követő 30 napon belül a Szervező Bizottságnak írásban bejelenti.

A Szervező Bizottságban valamennyi, bejelentkezett alapszabály szerinti országos tevékenységű szakdolgozói szervezet képviseletét biztosítani kell. A Szervező Bizottság gondoskodik az ideiglenes alapszabály tervezetének előkészítéséről, továbbá a küldöttközgyűlés alakuló ülésének technikai lebonyolításáról. A Szervező Bizottság az alapszabály elfogadásával megszűnik.

A MESZK alakuló küldöttközgyűlése határozott időtartamra dönt a MESZK ideiglenes Alapszabályáról, valamint az ideiglenesen megválasztott tisztségviselőkről.

A küldöttközgyűlésbe a bejelentkezett szakdolgozói szervezetek minden 200 tag után 1 küldöttet delegálnak azzal, hogy legalább 1 fő delegálására minden szervezet jogosult. A tényleges helyzetet a tagnyilvántartás - amely nem nyilvános - rögzíti.

A MESZK végleges Alapszabályát, valamint az országos küldöttközgyűlés által e törvény szerint megválasztandó tisztségviselőket az alakuló küldöttközgyűlést követő első, a helyi és a területi szervezetek létrehozását követő 180 napon belüli időpontra összehívott küldöttközgyűlés fogadja el, illetve választja meg.

Az első választás alapvető szabályait a törvény meghatározza. E szabályok kizárólag a kamara megalakulásáig és a rendes Alapszabály elfogadásáig maradnak hatályban, ezt követően a választással kapcsolatos kérdésekben az Alapszabályban írt rendelkezéseket kell irányadónak tekinteni.

A törvény 46. § (2) bekezdése a kamara önkormányzatiságának anyagi garanciáit tartalmazza.

A törvény az egyéb ágazati szakmai kamarai törvényekkel összhangban rögzíti a MESZK működésének gazdasági feltételeihez szükséges legfontosabb bevételi forrásokat, valamint e források képzésének és felhasználásának legfontosabb szabályait. A törvény biztosítja, hogy törvényben a Kamara részére előírt közfeladat esetén a feladat ellátásához szükséges költségvetési források automatikusan biztosításra kerüljenek, megállapodáson alapuló feladat ellátás esetén pedig maga a megállapodás tartalmazza az átvett feladat ellátásának megfelelő financiális eszközt.

A törvény számol azzal, hogy kamara működésének költségei a tagok által fizetett tagdíjból - tekintetbe véve a kamara által képviselt szakterületek jövedelmi helyzetét - nem biztosíthatóak teljes körűen. Ezért a tagdíjbevételeket kiegészítése szükséges különböző támogatások és egyéb bevételek révén. A kamara működési költségeinek biztosításában fontos szerepet játszik az államtól átvett feladatok ellátásához nyújtott állami támogatás, továbbá a közfeladatok ellátásához a központi költségvetésből átadott pénzeszközökön túlmenően, az egyéb kamarai feladatatok ellátásához nyújtott állami hozzájárulások.

A törvény 48. §-a rendezi a jelenleg az 1994. évi XVI. törvény alapján valamely gazdasági kamarához tartozó, a jövőben a MESZK tagjává váló szakdolgozók gazdasági kamarai tagságát, továbbá a kamarák közötti váltással kapcsolatos tagdíjfizetési kérdéseket.