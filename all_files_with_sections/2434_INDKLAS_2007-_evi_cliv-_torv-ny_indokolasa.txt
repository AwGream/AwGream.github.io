2007. évi CLIV. törvény indokolása

a műsorterjesztés és digitális átállás szabályairól szóló 2007. évi LXXIV. törvény, valamint a rádiózásról és televíziózásról szóló 1996. évi I. törvény módosításáról

-----STARTING---POINT---ALTALANOS--- 

A törvény célja, hogy a digitális műsorterjesztésre való átállás jogi kereteinek pontosítása érdekében módosítsa a műsorterjesztésről és digitális átállásról szóló 2007. évi LXXIV. törvényt (a továbbiakban: Dtv.), valamint az audiovizuális média szabályozásának új alaptörvényének hatálybalépéséig szóló időszakra a rádiózásról és televíziózásról szóló 1996. évi I. törvényt (a továbbiakban: Rttv.) az Alkotmánybíróság 46/2007. (VI. 27.) AB határozatának megfelelően módosítsa.

-----STARTING---POINT---RESZLETES---

Az 1. §-hoz

A törvény az egy műsorterjesztési szolgáltatáson belül ugyanazon műsorszolgáltatóhoz, illetve műsorterjesztőhöz tartozó műsorszolgáltatókra vonatkozó szabályozás hatályának pontosítását szolgálja akként, hogy a televízióra vonatkozólag fenntartja a 25%-os, míg a rádiókra vonatkozóan bevezeti az 50%-os korlátozást.

A 2. §-hoz

A törvény pontosítja, és egyértelműen megfogalmazza, hogy műsorszolgáltatások analóg földfelszíni műsorszóró rendszeren való továbbítása kizárólag az Rttv.-ben meghatározott pályázat és műsorszolgáltatási szerződés alapján lehetséges. Mivel a pályázat, a kiválasztás és a műsorszolgáltatási szerződések során az állam a médiahatóságon keresztül már érvényesíti a 24. §-ban megfogalmazott közérdeket, a 24-29. §-ban meghatározott kötelezettségek nem vonatkoznak ezen - a televíziók esetében egyébként megszűnő - műsorterjesztési módra.

A 3. §-hoz

A törvény - feltételekhez kötötten - a rádióműsorok műsorterjesztésének digitális átállása tekintetében is céldátumot állapít meg. Szemben a televíziós átállással az Európai Unió a rádiózásnál nem jelölt ki határnapot, az analóg rádiós műsorterjesztés lekapcsolási határnapjának hazai kijelölését döntően a digitális műsorszolgáltatás és a vételre alkalmas készülék-forgalmazás elősegítése, ösztönzése indokolja.

A 4. §-hoz

Az (1) bekezdés a Dtv. a jogszabályszövegének módosítások utáni egybeszerkesztése során keletkezett elírást javítja.

A (2) és (4) bekezdés a digitális földfelszíni hálózatüzemeltetési jogosultságra vonatkozó pályázati kiírási dokumentációjával kapcsolatosan beérkezett észrevételek alapján, a pályázatban már kialakított ún. 12 hónapos simulcast elv szerint harmonizálja a kereskedelmi televíziók digitális átállását is. Az új szabályozással a kiépítés ütemének megfelelően harmonizált átállási időszakra nyílik lehetőség. A törvény a kereskedelmi televíziók átállási végdátumaként a 2011. június 30-át jelöli meg.

A (3) bekezdés a pályázati feltételek közé rendeli beépíteni a nyertes pályázó és az általa létrehozandó gazdasági társaság tulajdonosi szerkezetében beálló változások bejelentési feltételeit.

Az 5. §-hoz

A pályázati eljárás bonyolultságára és előre nem látható alakulására tekintettel célszerű a pályázat kiírását a kiírási dokumentáció jóváhagyásának meghozatalához kötni, mivel a módosítások miatt a 2007. október 31-i határidő értelemszerűen nem alkalmazandó.

A 6. §-hoz

A törvény a Nemzeti Hírközlési Hatóság és a Gazdasági Versenyhivatal közötti együttműködést írja elő, mivel a Dtv. több ponton versenyjogi szabályokat is érint.

A 7. §-hoz

A Dtv. nem rendezi azt az átmeneti szabályt, mely szerint a törvény hatálybalépésekor már bejelentett műsorterjesztő szolgáltatók szintén kötelesek megadni az újonnan tevékenységet kezdő szolgáltatók számára a Dtv.-ben előírt adatokat az egységes nyilvántartás és a piacfelügyelet során történő egységes elbírálás érdekében. Ezt pótolja e rendelkezés.

A 8. §-hoz

A módosítás az Alkotmánybíróság 46/2007. (VI. 27.) AB határozatában az Rttv.-vel kapcsolatos kifogásokat orvosolja.

A 9-10. §-hoz

Az audiovizuális médiaszabályozásra vonatkozó tervezett, új átfogó törvény hatályba lépéséig szükséges az Országos Rádió és Televízió Testület pályáztatásának és a pályázat elbírálásának feladatát feltételekhez szabni. Az analóg frekvenciák kiosztása hátráltathatja a digitális átállás folyamatát.

Kivételt a helyi, illetve körzeti rádiós műsorszolgáltatók jelentik, ebben az esetben a frekvenciagazdálkodást nem befolyásolja a jogosultság gyakorlása.

-----STARTING---POINT---VEGE---