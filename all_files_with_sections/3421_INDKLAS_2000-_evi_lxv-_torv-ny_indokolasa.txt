2000. évi LXV. törvény indokolása

a mezőgazdasági munkaügyi ellenőrzésről szóló, a nemzetközi munkaügyi konferencia 1969. évi 53. ülésszakán elfogadott 129. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül a mezőgazdasági munkaügyi ellenőrzésről szóló, 1969. június 27. napján elfogadott 129. számú Egyezmény a mezőgazdaság területére vonatkozóan a munkavállalók biztonságának megőrzése érdekében tartalmaz rendelkezéseket.

Az Egyezmény ratifikálásával a tagállamok arra vállaltak kötelezettséget, hogy a mezőgazdaság területén dolgozó munkavállalók tekintetében is biztosítják a munkafeltételekre és a munkavállalók védelmére vonatkozó általános nemzeti jogszabályaik rendelkezéseinek megfelelő ellenőrzés biztosításával történő érvényre juttatását.

A fent említett rendelkezések betartását egy köztisztviselőkből álló központi testület ellenőrzi.

Magyarország az Egyezményt a 41/1993. (VI. 11.) OGY határozattal erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.