1990. évi LXXXIX. törvény indokolása

az egyes törvények és törvényerejű rendeletek hatályon kívül helyezéséről és módosításáról szóló 1990. évi XXII. törvény módosításáról

-----STARTING---POINT---ALTALANOS---

Az építésügyről szóló módosított 1964. évi III. törvény (a továbbiakban: Étv) 13. § (3) bek. szerint „A telekalakítási, illetőleg építési tilalom elrendelése miatt kártalanítás nem jár.”. Ez a rendelkezés az ilyen tilalommal terhelt ingatlanok tulajdonosait méltánytalan helyzetbe hozta, ezért indokoltnak tekinthető az 1990. évi XXII. törvény 42. § ezt megváltoztató azon rendelkezése, miszerint a tulajdonosok - a természeti kár megelőzése érdekében elrendelt tilalom esetének kivételével - korlátozási kártalanítást kell fizetni. Egyet lehet érteni a kártalanítás mértékével is, az méltányos, arányban van a korlátozás okozta hátránnyal.

Indokolt ugyanakkor az is, hogy az egyes települések önkormányzata hosszú távú céljainak elérhetőségét építési tilalmak elrendelésével biztosítsa. Ilyen tilalmak elrendelése környezet- és egészségvédelmi, biztonsági területfelhasz-nálási és más közérdekből az önkormányzatok fejlesztési szándékaitól függetlenül is szükséges.

E két egymásnak feszülő érdek feszültsége úgy oldható fel, hogy az egyes települések önkormányzati testületei a közösség érdekében továbbra is élnek az építési tilalommal való területbiztosítás lehetőségével, de csak kiérlelt, reális célok esetén, és csak oly mértékben, amennyire eleget tudnak tenni az érintett ingatlantulajdonosokat illető kártalanítási kötelezettségüknek. Ez azonban alapos felmérést, szerteágazó vizsgálatokat, új településfejlesztési stratégiát (mindennek a földrajzi, ágazati fejlesztési környezetbe illesztésével), tervezési munkát, majd felelős döntést igényel, az érdekfeltárást, érdekegyeztetést, érdekérvényesítést, s nem utolsósorban a lakosság megfelelő tájékoztatását is beleértve.

Mindezeknek a törvény szerint 1990. december 31-ig meg kellene történniük, hiszen a hatályba léptető 64. § (3) bek. úgy szól, hogy a korlátozási kártalanítási fizetési kötelezettség az 1991. január 1-jén fennálló, ill. az ezt követően elrendelt korlátozásokra vonatkozik.

A helyhatósági választásokon legitimitást nyert új önkormányzati testületek eddig az időpontig bizonnyal még nem kerülnek megfelelő döntési helyzetbe. Sem a szükségleteket, sem a lehetőségeket nem tudják addig pontosan felmérni. Fennáll az a veszély, hogy a kártalanításként felhasználható eszközök hiányában az önkormányzatok olyan tilalmakat kényszerülnek feloldani, vagy elrendelésüket elmulasztani, amelyek hosszú távú elképzeléseiket, illetőleg a sajátos ágazati törvényekben meghatározott közérdekű követelmények érvényrejutását meghiúsítanák.

A törvény 1990. márciusában született. A közigazgatási apparátus ebben az időszakban az országgyűlési képviselő választások előkészítésével volt elfoglalva. A választások után a helyi tanácsok - legitimációs válságukkal küszködve - már nem vállaltak el ilyen súlyú döntéseket. A népszavazás, a helyi választások előkészítése a közigazgatásban dolgozókat jelentősen igénybe vette, az alapos előkészítő munka - az előterjesztés tárgyában - aligha várható el. A sietség rendszerint rossz döntéseket szül.

-----STARTING---POINT---RESZLETES---
-----STARTING---POINT---VEGE---