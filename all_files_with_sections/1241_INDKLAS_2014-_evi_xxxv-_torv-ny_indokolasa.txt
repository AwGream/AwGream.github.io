2014. évi XXXV. törvény indokolása

egyes törvényeknek a kormányzati szerkezetalakítással összefüggő módosításáról

-----STARTING---POINT---ALTALANOS--- 

A Magyarország minisztériumainak felsorolásáról szóló 2014. évi XX. törvényhez kapcsolódóan az egyes miniszterek feladat- és hatáskörét a Kormány eredeti jogalkotói hatáskörben kiadott rendeletben szabályozta. A Kormány tagjainak feladat- és hatásköréről szóló 152/2014. (VI. 6.) Korm. rendelet (a továbbiakban: Statútum) 2014. június 6-án 22 órakor hatályba lépett. A Statútum szabályai több esetben az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendeletben (a továbbiakban: régi Statútum) szabályozott feladat- és hatásköröktől eltérően állapítják meg a Kormány tagjainak feladat- és hatásköreit, amivel összefüggésben szükséges bizonyos törvényeknek az újonnan megállapított feladat- és hatásköröknek megfelelő módosítása.

-----STARTING---POINT---RESZLETES---

Az 1-2., a 4., a 6-7., a 12., a 20., a 36-39., a 46., a 65., a 80-82. és a 97. §-hoz

A Statútum bevezette a régészeti örökség és műemléki értékvédelemért való felelősség és a kultúráért való felelősség egyes részeinek összevonásával létrehozta a kulturális örökség védelméért való felelősséget, amelyet a Miniszterelnökséget vezető miniszter feladatköreként állapított meg. A törvény hivatkozott szerkezeti egységei az ehhez szükséges módosításokat vezetik át az érintett törvényekben.

A 3., az 5., a 13., a 22., a 42., a 45., a 60., a 70. és a 87. §-hoz

A Statútum a társadalmi esélyegyenlőség előmozdításáért való felelősséget és a romák társadalmi integrációjáért való felelősséget a társadalmi felzárkózásért való felelősség körében nevesítette. A törvény hivatkozott szerkezeti egységei a megszűnő felelősségi körök módosítását tartalmazzák.

A 8. §-hoz

A Statútum a felszámolási eljárással és a végelszámolással összefüggő kormányzati feladatait az állami vagyon felügyeletéért felelős miniszter feladatai között nevesíti, a módosítás az ehhez szükséges jogalkotási jog biztosítására irányul.

A 9-10. §-hoz

Az Információs Hivatal irányítása a miniszterelnök hatásköréből a Miniszterelnökséget vezető miniszterhez került, ennek megfelelően a jövőben a Miniszterelnökséget vezető miniszter alkotja meg a polgári hírszerzési tevékenységgel összefüggésben foglalkoztatott közalkalmazottak jogviszonyát érintő egyes miniszteri rendeleteket.

A 11. §-hoz

A Miniszterelnökség, mint sui generis jogalany megszűnésével a módosítás a felelősségi köre szerint utal a Kormány tagjára.

A 14-16. §-hoz

A módosítás pontosítja a Kutatási és Innovációs Alap meghatározott részének megyei önkormányzatok általi felhasználása tekintetében pontosítja a Kutatási és Innovációs Alap felett rendelkezésre jogosult miniszterre való utalást, emellett egy végrehajtott rendelkezés deregulációját végzi el.

A 17. és a 21. §-hoz

A Statútumban a földművelésügyi miniszter földügyért való felelőssége és ingatlan-nyilvántartásért való felelőssége keretébe tartozó feladatok egyértelmű elhatárolására került sor, ezen elhatárolásnak megfelelő pontosításokat végzi el a módosítás.

A 18-19. és a 73-74. §-hoz

A kormányhivatalok felügyeletét ellátó miniszterek kijelölése a Kormány eredeti jogalkotói hatáskörébe kerül e törvény alapján, a módosítás az ehhez szükséges koherencia megteremtésére irányul.

A 23-35., a 61-64., a 98-99. és a 104. §-hoz

A törvény a Miniszterelnökséget vezető miniszter hatáskörébe utalja a Magyar Fejlesztési Bank Zrt. és a Magyar Posta Zrt. feletti, az államot megillető tulajdonosi jogok gyakorlását. A módosítás célja, hogy a Miniszterelnökséget vezető miniszter fejlesztéspolitikai feladatait a lehető leghatékonyabban el tudja látni. Ennek keretében kerül sor az állami vagyonról szóló törvény módosítására, amely törvényi szinten jelöli ki a Magyar Fejlesztési Bank Zrt. és a Magyar Posta Zrt. feletti, az államot megillető tulajdonosi joggyakorlójának személyét.

A törvény a postai szolgáltatásokról szóló törvényt módosítva a készpénzátutalások zökkenőmentes lebonyolítása érdekében - a belső piaci pénzforgalmi szolgáltatásokról és a 97/7/EK, a 2002/65/EK, a 2005/60/EK és a 2006/48/EK irányelv módosításáról és a 97/5/EK irányelv hatályon kívül helyezéséről szóló, 2007. november 13-i 2007/64/EK európai parlamenti és tanácsi irányelv 10. cikk (1) bekezdésére tekintettel - feljogosítja továbbá az egyetemes postai szolgáltatót a pénzforgalmi szolgáltatások közül fizetési műveletek fizetési számlák közötti teljesítésére. Az egyetemes postai szolgáltató az általa végezhető pénzforgalmi szolgáltatásokat pénzforgalmi közvetítő útján is jogosult nyújtani. A módosítás emellett kötelezővé teszi az egyetemes postai szolgáltató számára, hogy a készpénzbefizetés céljára szolgáló nyomtatvány kezelése során a készpénzbefizetés keretében elektronikus és készpénzhelyettesítő befizetési módot is elfogadjon.

A 40. és a 66. §-hoz

Az informatikáért való felelősségi kör és a közigazgatási informatika infrastrukturális megvalósíthatóságának biztosításáért való felelősségi kör a belügyminiszter felelősségébe kerülésével és az informatikáért való felelősségi kör nemzeti fejlesztési miniszter felelősségi körében maradásával összefüggésben a feladat- és hatáskörök pontos lehatárolására irányuló módosítást tartalmaz.

A 41. és az 59. §-hoz

A módosítás a kormányzati tevékenység összehangolásáért való felelősségbe és az európai integrációs ügyekért való felelősségbe tartozó feladat- és hatáskörök közül a klasszikusan igazságügyi felelősségi kör részét képező feladatok tekintetében törvényi szinten az igazságügyért felelős minisztert nevesíti.

A 43-44. §-hoz

A módosítás a közigazgatás-szervezésért való felelősség és a közigazgatás-fejlesztésért való felelősségnek a Miniszterelnökséget vezető miniszter felelősségi körébe kerülésére tekintettel a kizárólag igazságügyi tartalmú feladat- és hatáskörök tekintetében az igazságügyért felelős minisztert nevesíti a közigazgatási hatósági eljárás és szolgáltatás általános szabályairól szóló törvény releváns rendelkezéseiben.

A 47. §-hoz

A bűncselekmények megelőzéséért való felelősségi kör nevesítését elhagyja a Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződés kihirdetéséről szóló 2006. évi XXXVII. törvényből, tekintettel arra, hogy a belügyminiszter e feladat ellátásáért a rendészetért való felelőssége körében egyébként is felel.

A 48. §-hoz

A módosítás a Kormány tagjának köznévi megjelölése helyett a feladatköre szerint utal a hatáskörrel rendelkező miniszterre.

A 49-54., a 85., 96. és a 103. §-hoz

Az Európai Unió közös agrárpolitikája II. pillérét képező agrár-vidékfejlesztéssel összefüggő egyes feladatoknak a Statútum alapján a Miniszterelnökséget vezető miniszter feladat- és hatáskörébe kerülésével összefüggő módosítások átvezetését tartalmazza a törvény a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló törvény.

Az 55-58. és a 100-102. §-hoz

A Statútum alapján az államháztartásért felelős miniszter látja el az Európai Unió kibocsátás kereskedelmi rendszerének vonatkozásában az üvegházhatású gázok európai kibocsátási egységeinek kiosztására, elszámolására, az emisszió-kereskedelmi rendszer működtetésére vonatkozó feladatokat, valamint az uniós jogszabályok és a Kiotói Jegyzőkönyv szerinti kibocsátási jogosultságok értékesítését és értékesítési bevételeinek felhasználását. A törvény az ehhez szükséges módosításokat vezeti át az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló törvényen és az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló törvény.

A 67-69. §-hoz

A módosítás a Magyar Fejlesztési Bank Részvénytársaságról szóló törvényből az erdőről, az erdő védelméről és az erdőgazdálkodásról szóló törvénybe emeli át és az erdőgazdálkodásért felelős miniszter felelősségi körébe utalja az állami tulajdonban álló erdőgazdasági tevékenységet végző egyes gazdasági társaságokat.

A 71-72. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló törvény módosítása eredményeképpen a jövőben a tárca nélküli miniszter munkájának a segítésére helyettes államtitkár mellett államtitkár is kijelölhető, továbbá a kormányhivatalt felügyelő minisztert nem miniszterelnöki rendelet, hanem a Kormány eredeti jogalkotói hatáskörben kiadott rendelete fogja kijelölni.

A 75-79. §-hoz

A fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény módosításával biztosításra kerül, hogy a kormánymegbízott mind a megbízatása alatt, mind, amikor hatáskörét „ügyvezető kormánymegbízottként” gyakorolja, kormányzati szolgálati jogviszonyban álljon, illetménye és juttatásai is ehhez igazodjanak. Ha a kormánymegbízott megbízatása a miniszterelnök megbízatása megszűnésével, a felmentésével vagy a halálával szűnik meg - az államtitkárhoz hasonlóan - jogosult juttatásra, attól függően, hogy hány éven keresztül látta el a megbízatását, kivéve, ha ismételten kormánymegbízotti vagy állami vezetői megbízatást kap. Nem jogosult a kormánymegbízott a juttatásra, ha a megbízatása azért szűnik meg, mert országgyűlési képviselővé vagy európai parlamenti képviselővé választják. Minderre tekintettel a kormánymegbízott nem lesz jogosult végkielégítésre és felmentési időre.

A 83-84. §-hoz

A Statútum új önálló felelősségi körként állapítja meg a közbeszerzésekért való felelősséget, amely a Statútum hatálybalépése előtt az állami vagyon felügyeletéért való kormányzati felelősségi körbe tartozott. Ezen hatáskör megosztása a közbeszerzésekről szóló törvény módosítását igényli.

A 86. §-hoz

A módosítás alapján a köztársasági elnök hivatalos külföldi kiküldetésével kapcsolatos valamennyi feladat ellátása a külpolitikáért felelős miniszter feladat- és hatásköréből egységesen a Köztársasági Elnöki Hivatal feladat- és hatáskörébe kerül.

A 88-90. §-hoz

A módosítás - az állam részére kifejezetten előnyös külgazdasági szerződések megkötése érdekében - lehetővé teszi, hogy egyedi döntéssel költségvetési támogatás kivételesen átlátható szervezetnek nem minősülő jogi személy vagy jogi személyiséggel nem rendelkező más szervezet számára is nyújtható legyen, ha az átlátható szervezetként való elismerhetőségéhez szükséges - tulajdonosi, igazgatási vagy egyéb - intézkedések megtételét vállalja. Az Alaptörvénynek való megfelelés érdekében azonban garanciális feltételként állapítja meg a tervezett szabályozás, hogy a támogatói okirat addig ne lehessen kiadni, illetve a támogatási szerződés addig ne lépjen hatályba, amíg a kedvezményezett az átláthatóságra vonatkozó követelményeknek nem felel meg.

A módosítás emellett - a Magyar Fejlesztési Bank Zrt.-re vonatkozó szabályozáshoz kapcsolódóan - pontosítja az állam nevében hitel, kölcsön nyújtásához, átütemezéséhez szükséges jóváhagyás megadására jogosult személyét.

A 91-95. §-hoz

A Statútum a közigazgatási minőségpolitikáért és személyzetpolitikáért való felelősségi körből a közszolgálati tisztviselők életpályáját érintő feladatokat önálló felelősségi kör alá rendezte, a módosítás a közszolgálati tisztviselőkről szóló törvényen vezeti végig a feladat- és hatáskörök ilyen megosztását.

-----STARTING---POINT---VEGE---

A 105. §-hoz

A törvény ezen szerkezeti egysége a törvény hatálybalépéséhez szükséges rendelkezéseket állapítja meg.

A 106. §-hoz

A törvény ezen szerkezeti egysége a törvény egyes rendelkezéseinek elfogadásához szükséges minősített többséget igénylő rendelkezésekre utal.