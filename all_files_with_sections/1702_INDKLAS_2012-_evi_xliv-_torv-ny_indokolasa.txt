2012. évi XLIV. törvény indokolása

a Nemzetközi Beruházásbiztosítási Ügynökség létrehozásáról szóló Egyezmény módosításának kihirdetéséről

-----STARTING---POINT---ALTALANOS---

Általános indokolás

A Világbank Csoport tagjaként működő Nemzetközi Beruházásbiztosítási Ügynökség (a továbbiakban: Ügynökség) 2010. november 15-i közleményében jelentette be a Kormányzótanács által jóváhagyott, az Ügynökség létrehozásáról szóló, Szöulban, 1985. október 11-én kelt Egyezmény (a továbbiakban: Egyezmény) módosításáról szóló határozat 2010. november 14-én történő hatálybalépését. A szervezet 1988-as alapítása óta ez az első alkalom, amikor lényegi cikkeket érintő módosításokat hajtanak végre az Egyezményen. A változtatások - elősegítve a beruházások számának növekedését - az Ügynökség fejlesztési potenciálját hivatottak bővíteni.

Az Egyezményben foganatosított módosítások általánosságban véve kiterjesztik az Ügynökség hatáskörét a beruházásokhoz nyújtható garancia-vállalás területén, a szervezet által támasztott követelményeknek megfelelően. Az Ügynökség által garancia-vállalással biztosított projektnek pénzügyileg és gazdaságilag életképesnek, környezetvédelmi szempontból megfelelőnek, és a fogadó ország által támasztott fejlesztési célokhoz illeszkedőnek kell lenniük.

A módosítás központi eleme, hogy az Ügynökség immár biztosítani tudja az egyes projekthiteleket akkor is, ha az adott projekthez kapcsolódó egyéb befektetésekhez nem nyújt biztosítást. Eddig, mivel az Ügynökség nem tudta fedezni a különálló hiteleket, el kellett, hogy utasítsa azokat az ügyleteket, amelyeknél a hitelezők aggódtak a projektkockázatok miatt, de a tőkebefektetők nem voltak képesek vagy érdekeltek biztosítás-vásárlásban. Ez azzal járt, hogy számos esetben egyes potenciális hitelezők visszaléptek, kiváltva ezzel a tranzakciós és hitelfelvételi költségek megnövekedését, ami negatív hatással volt a fejlesztésre és a beruházás teljesítésére egyaránt.

Az Ügynökség mostantól nyújthat politikai kockázatok elleni biztosítást az új külföldi beruházók számára a már létező beruházások felvásárláshoz kapcsolódóan. Ezt megelőzően az Ügynökség - a potenciálisan jelentkező fejlesztési előnyök ellenére - nem fedezhette az ún. barnamezős beruházásokat. A szervezet mindezek mellett biztosíthatja azokat a projekteket is, melyeknek már létező és új elemei is vannak.

Az Egyezmény módosítása - az Ügynökség hatékony működése elősegítésének érdekében - kiterjed az eljárási folyamat egyszerűbbé tételére: a garancia-vállaláshoz kapcsolódó eljárási folyamat egyszerűsítésétől egészen az ügyfelektől kért visszacsatolás előírásáig.

A fent részletezett változtatások és módosítások legfőbb célja, hogy - a külföldi közvetlen beruházások ösztönzése által - elősegítsék a Nemzetközi Beruházásbiztosítási Ügynökséget a fejlesztésekhez fűződő rendeltetésének betöltésében.

-----STARTING---POINT---RESZLETES---

Részletes indokolás

Az 1. §-hoz

Az Egyezmény módosításait a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 2. §-hoz

A Nemzetközi Beruházásbiztosítási Ügynökség létrehozásáról szóló Egyezményt módosító 86. számú határozat hiteles angol nyelvű szövegét és hivatalos magyar nyelvű fordítását tartalmazza.

A 3. §-hoz

A § alapján a törvény a kihirdetését követő napon hatályba lép. Az Egyezmény 60. Cikke szerint „a módosítás valamennyi tagra nézve a hivatalos értesítés keltétől számított kilencven nap eltelte után lép hatályba, kivéve, ha a Tanács ettől eltérő határidőt köt ki.” Az Ügynökség 2010. augusztus 16-án kelt hivatalos közleményében értesítette a tagokat a módosítás elfogadásáról, amely így - az Egyezmény idézett rendelkezésének megfelelően - 2010. november 14-én valamennyi tagra nézve hatályba lépett.

A § egyúttal rögzíti, hogy a törvény végrehajtásához szükséges intézkedésekről a nemzetközi pénzügyi kapcsolatokért felelős miniszter gondoskodik.