1996. évi CVIII. törvény indokolása

az állam- és közbiztonságról szóló 1974. évi 17. törvényerejű rendelet módosításáról

-----STARTING---POINT---ALTALANOS--- 

Az elmúlt években Magyarországon elterjedt az un. veszélyes ebeknek - elsősorban a pit bullterrier - tartása. ezeket a veszélyes ebeket részben állatviadalok céljára tartják és tenyésztik, de nem ritka, hogy bűncselekmények elkövetéséhez, esetleg személyek megfenyegetéséhez, megfélemlítéséhez használják.

A veszélyes ebek tartásának problémáját Nyugat-Európa már több országában korán felismerték és pl. Angliában a veszélyes ebeket un. „élő fegyvernek” tekintik és tartásukhoz fegyverviselési engedély szükséges.

Magyarországon a jogalkotók a veszélyes ebek tartásával kapcsolatos társadalmi problémát csak 1994. elején szabályozták amikor kormányrendelet (15/1994. (II. 1.) Korm. rendelet született a fent említett küzdő ebek behozatali és tenyésztési tilalmáról, valamint az állatviadalok tilalmáról is. A kormányrendelet tiltja a küzdő ebek országba való behozatalát és tenyésztését, utóbbi fogalomba értve a vétlen szaporulat keletkezését is, de nem tiltják, vagy szabályozzák az ilyen kutyák tartását. Sajnos az elmúlt években megszaporodott balesetek, az emberéletet is követelő gondatlan ebtartási szokások miatt jól látható, hogy a kormányrendelet kellő visszatartó erővel nem bír a veszélyes ebeket tartókkal szemben. Ugyancsak ezt bizonyítja, hogy egyes szaklapokban nyíltan hirdetnek vagy ilyen veszélyes ebeket vagy ezek valamilyen változatát és a hirdetési árakból az is egyértelműen kitűnik, hogy ezeket a veszélyes ebeket elsősorban állatviadalok céljára képezik ki és ilyen célból kereskednek valók.

Az előbb említett kormányrendelet tiltó rendelkezéseinek érvényesítése érdekében módosításra került az egyes szabálysértésekről szóló 17/1968. (IV. 14.) Korm. rendelet is, de az együttes szabályozás sem bír kellő visszatartó erővel a veszélyes ebeket tartókkal, tenyésztőkkel szemben. Indokolt ezért, hogy a veszélyes ebek behozatalai, tenyésztési tilalma kiegészítésre kerüljön azok tartására vonatkozó rendelkezésekkel is, és a jelenleginél magasabb szinten, törvényben történjen a szabályozás továbbá a szabálysértési fenyegetéssel szemben a büntető törvénykönyvben kerüljön szankcionálásra a tilalmak megszegése.

Az ilyen módon történő szabályozás feltehetőleg már valóban kellő visszatartó hatású lesz mind a veszélyes ebeket tartókra és tenyésztőkre, mind az ilyen ebekkel állatviadalokat szervezőkkel szemben.

A törvénytervezet készítése során egyfelől szembesültünk azzal a problémával, hogy jelenleg az állattenyésztésre vonatkozó szabályok csak un. „haszonállatokra” vonatkoznak, másfelől, hogy a Parlament jelenleg tárgyalja a vadvédelmi törvényt, de egyik törvénybe sem illeszthetők a kedvtelésből tartott háziállatokra - elsősorban azok tartásával, tenyésztésével kapcsolatos rendelkezések - vonatkozó szabályok.

Ezért az önálló indítvány benyújtása során a 15/1994. (II. 1.) Korm. rendelet szabályozásából indokoltnak tartott rendelkezéseket átemeltük az e kormányrendelet számára felhatalmazást adó 1974. évi 17. törvényerejű rendelet (továbbiakban tvr.) közrendvédelmi szabályai közé. Tisztában vagyunk azzal, hogy ez a megoldás - tekintettel a tvr. „kiüresedett” állapotára - nem a legmegfelelőbb, de mint korábban már jeleztük a kedvtelésből tartott háziállatok törvényi szabályozásnak jelenleg másutt nincsenek meg a feltételei. Hosszútávon ezért mindenképpen indokolt lenne, hogy ne csak egy részterülete kerüljön rendezésre a kedvtelésből tartott háziállatok tartásának, hanem az állattenyésztéshez és a vadvédelemhez kapcsolódóan komplex szabályozás érvényesüljön, de a jelen problémának a jogi rendezése nem várhat eddig, hanem sürgős megoldást igényel.

Természetesen a szabályozás tervezett formájában nem teljes körű. Továbbra is szükség van arra, hogy a törvényben kapott felhatalmazás alapján a Kormány tegye meg a szükséges intézkedéseket a törvény végrehajtása érdekében. Szükségesnek tartjuk, hogy a veszélyes ebeket tartók, csak szigorú engedélyezési eljárás során tarthassanak ilyen ebeket. Az engedélyezésnél mind a személyi mind a tárgyi feltételekre egyforma súlyt kell helyezni. Az engedélyezésen túl a tartás módját is szigorúan kell szabályozni illetve ellenőrizni. Mind az engedélyezési eljárás, mind annak követelményeit, mind az ellenőrzés folyamatát a Kormánynak kell szabályoznia, ezért a javaslat mindezekre felhatalmazza a Korányt. A korábban is tiltott pit bullterrier esetében a törvényben kell rendelkezni ezek keverékeinek sorsáról is, hasonlóan a fajkutyákhoz. E két fajtán kívül azonban egyre több más, hasonlóan veszélyes eb tartása is divatos lett, illetve várható, hogy a jelen tiltás miatt a tenyésztők kutyaviadal tartók más fajták tartására fognak áttérni. Ennek megelőzése érdekében már most érdemes egyrészt kiterjeszteni a tilalmakat a pit bullterrier jellegű ebekre is (jellemzőit a kormánynak kell meghatározni) illetve felhatalmazást adni a Kormánynak, hogy a nevesített két fajtán kívül más kutyákra is kiterjesszék az engedélyezési és/vagy szigorú tartásra vonatkozó szabályokat.

A Büntető Törvénykönyv kiegészítése miatt egyidejűleg az alacsonyabb szintű jogszabályokat is a törvényekhez kell igazítani, így pl. meg kell teremteni a szabálysértési kormányrendelet és a büntető törvény közötti összhangot, valamint rendezni kell az elkobzással kapcsolatos egyéb szabályokat.

-----STARTING---POINT---RESZLETES---

Az 1-2. §-hoz

A szabályozás lényegében megismétli a 15/1994. (II. 1.) Korm. rendelet jelenlegi rendelkezéseit de egyúttal ki is egészíti azokat.

A kiegészítés bővíti az érintett kutyák körét a pit bullterrierek bármilyen keverékével, valamint az ilyen jellegű ebekkel melyek genetikailag ugyanolyan tulajdonságokkal rendelkezhetnek mind a törzskönyvezett fajta. Ugyanezen megfontolásból a vétlen szaporulathoz hasonlóan tisztázza a tervezet, hogy a tenyésztés tilalma nem csak az ún. fajkutyákra vonatkozik, hanem ezek keverékeire is.

A javaslat a korábbi tilalmakat kibővíti a tartás engedélyhez kötésével valamint a kutyák meghatározott módon történő tartási kötelezettségével. Ez utóbbi szabályok megalkotására a javaslat a Kormányt hatalmazza fel. Az engedélyezés, tartási mód meghatározás ugyanis olyan szabályozási kérdések, amely nem kívánnak törvényi rendezést. Természetesen a Kormány e rendeletének is a törvénnyel egyidejűleg kell hatályba lépnie, ezért a végrehajtási jogszabálynak is rövid időn belül el kell készülnie. Az engedélyezés, és szigorú tartási mód, illetve ellenőrzés rendeleti szabályozása azonban viszonylag gyorsan megoldható, hiszen egyrészt nemzetközi példák állnak rendelkezésre, másrészt a fegyverviselésre vonatkozó szabályok egy része - amely jelenleg is Kormányrendeletben rendezett - a veszélyes ebek esetében is alkalmazható (pl. személyi feltételek megegyezése miatt). Mindenképpen indokoltnak tűnik, hogy a szigorú tartás során a törvényben nevesített fajtát, csak zárt helyen lehessen tartani (még zárt udvaron belül is) és, hogy közterületre vitelük tilos legyen.

Tekintettel arra, hogy várhatóan egyre több ilyen eb fajta okozhat veszélyeket, ezért a települési önkormányzat jegyzője felhatalmazást kap arra, hogy veszélyesnek minősítsen ebet.

A javaslat a törvényben nevesített veszélyes ebeket polgári jogi szempontból vadállatnak minősíti, ezzel megteremti annak a jogi alapját, hogy a büntetőjog mellett polgári jogi eszközök is visszatartó erővel bírjanak, hiszen a vadállat tartók felelőssége az általánostól szigorúbb.

A törvény 2. §-a fajtamegjelölés nélkül tiltja az állatviadalok szervezését, tartását ezenkívül az állatviadalra történő fogadás szervezését, a közreműködő részvételt és fogadáskötést. Úgyszintén tilos állatviadal céljára állatot tartani, tenyészteni, kiképezni, idomítani, azt másnak átadni, valamint állatviadalhoz a technikai feltételeket biztosítani.

A 3. §-hoz

Tekintettel arra, hogy az eddigi tenyésztési tilalomnak nem sikerült eleget tenni, mindenképpen radikálisabb megoldásra van szükség a tenyésztés megakadályozása érdekében. Ezért a javaslat elrendeli a pit bullterrierek (és ezek keverékei) ivartalanítását. Az ivartalanítás az állategészségügyben, a kóbor kutyákkal kapcsolatos problémák kezelésében bevett, megszokott és társadalmilag is elfogadott megoldás amely megfelel az állatvédelmi szempontoknak is, szemben a veszélyes ebek leölésével, amely ugyancsak radikális és gyors megoldása lenne a javaslat által érintett probléma kezelésének, de sem az állatvédők, sem a társadalmi közfelfogás szempontjából nem biztos, hogy elfogadható. Természetesen a tilalmat megszegők helyett az ilyen veszélyes ebek tartását az állami szerven nem vállalhatják, ezért azokban az esetekben, ha valamilyen eljárás során a kutyák elkobzására kerül sor, úgy az ilyen állatokat humánus módon végleg ártalmatlanítani kell.

A 4. §-hoz

Az államigazgatási eljárás szabályait az e törvényben meghatározott - szigorúbb - kivételekkel kell alkalmazni. Felhatalmazást kap a Kormány és az illetékes miniszterek a részletszabályok megalkotására.

Az 5. §-hoz

A Büntető Törvénykönyvben egy új tényállás kerül beiktatásra, amely a büntetőjog eszközeivel kívánja szankcionálni a törvényben nevesített veszélyes ebek tenyésztési, behozatali tilalmának megszegését, illetve az engedély nélküli tartás vagy az engedélytől eltérő tartás következményeit.

Ugyancsak alapeseti tényállásban fenyegetné a Btk. a (bármilyen, tehát nem csak a törvényben nevesített) eb részvételével tartott állatviadal szervezést, a fogadás szervezést.

Vétségként kerül szankcionálásra az, ha valaki veszélyes ebet kifejezetten állatviadal céljára tart, tenyészt stb. E rendelkezéssel összhangban szükséges az elkobzásra vonatkozó szabályok kiegészítése is.

-----STARTING---POINT---VEGE---