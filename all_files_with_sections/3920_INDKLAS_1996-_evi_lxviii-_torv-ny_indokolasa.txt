1996. évi LXVIII. törvény indokolása

a Magyar Köztársaság és a Szlovén Köztársaság között 1994. április 6-án, Ljubljanában aláírt szabadkereskedelmi megállapodás kihirdetéséről szóló 1994. évi XCVII. törvény hatályon kívül helyezéséről

Indokolás

Az 1994. évi XCVII. törvény a Magyar Köztársaság és a Szlovén Köztársaság között 1994. április 6-án Ljubljanában aláírt Szabadkereskedelmi Megállapodást (a továbbiakban magyar-szlovén megállapodás) hirdette ki.

A Szlovén Köztársaság Közép-Európai Szabadkereskedelmi Megállapodáshoz történő csatlakozásáról szóló, 1995. november 25-én aláírt Megállapodás (a továbbiakban Csatlakozási Megállapodás), amelyet az aláíró felek ideiglenes jelleggel 1996. január 1-jétől alkalmaznak, úgy rendelkezik, hogy

- a magyar-szlovén megállapodás, hasonlóan a többi CEFTA-tagország Szlovéniával kötött kétoldalú szabadkereskedelmi megállapodásához, a Csatlakozási Megállapodás alkalmazásának napjától kezdve nem alkalmazható;

- a magyar-szlovén megállapodás a Csatlakozási Megállapodás hatályba lépésének napjával egyidejűleg veszti el hatályát.

A Csatlakozási Megállapodás 11 Cikkében foglaltak alapján 1996. január 1-jétől a magyar-szlovén szabadkereskedelmi megállapodás rendelkezései nem alkalmazhatók. Ennek az előírásnak magyar részről formáljogilag csak oly módon tudunk eleget tenni, ha hatályon kívül helyezzük a magyar-szlovén bilaterális megállapodást kihirdető 1994. évi XCVII. törvényt, s e hatályon kívül helyezésről szóló törvényben rendelkezünk a bilaterális megállapodás alkalmazásának beszüntetéséről is. A bilaterális megállapodás de iure a Csatlakozási Megállapodás hatályba lépésekor veszti majd el hatályát.

A magyar-szlovén bilaterális megállapodást kihirdető törvény 1996. január 1-jétől visszamenőleg történő hatályon kívül helyezése a gyakorlati alkalmazást illetően nem jelent problémát, mivel 1996-ra vonatkoztatva a magyar-szlovén szabadkereskedelmi megállapodás és a Csatlakozási Megállapodás által tartalmazott kondíciók között nincs eltérés, s az előzőekben ismertetett megoldást kizárólag formáljogi indokok teszik szükségessé.