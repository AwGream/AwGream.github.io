2005. évi CXXI. törvény indokolása

a luxusadóról

-----STARTING---POINT---ALTALANOS--- 

A társadalmi igazságosság valamint a vagyonarányos közteherviselés érvényre juttatása megköveteli, hogy az átlagos életvitelű állampolgárokhoz képest lényegesen jobb életkörülmények között élők nagyobb mértékben járuljanak a társadalmi közös feladatok ellátásának költségeihez. Tekintve, hogy a különlegesen jó életkörülmények között élők vagyoni helyzete főként az általuk tulajdonolt, használt lakásingatlanban testesül meg, ezért ezen nagy értékű lakóingatlanokkal rendelkezni jogosult magánszemélyeket (tulajdonos, vagyoni értékű jog jogosultja) a törvény külön adóval, a luxusadóval terheli.

A törvény szerint a luxusadó valójában egy értékalapon működő ingatlanadó. Az értékalapú adóztatás érdekében a törvény egy adóztatási célú értékelési módszertant is tartalmaz, melynek lényege nem a piaci ár, a forgalmi érték meghatározása, hanem az egyes ingatlanok közötti értékarányok érvényre juttatása. Természetesen az adóztatási célú érték (a számított érték) nem szakad el a piaci értéktől, mert az visszterhes vagyonszerzési illetékezés során nyert illetékhivatali adatokon alapszik.

A törvény szerint csak a valóban luxus-ingatlanok viselnének különadót, tekintve, hogy csak a 100 millió forintot meghaladó számított értékű lakóingatlanok lennének az adóztatás tárgyai.

A lakóingatlanok közül a lakások száma kb. 4 millió db, az üdülőépületek száma kb. 0,5 millió db. Az állomány érték szerinti megoszlására nézvést nyilvántartás ugyan nem áll rendelkezésre, ám az illetékezés alá kerülő ingatlanok száma alapján kb. 10 ezer lakás és mintegy 1 ezer üdülőépület lehet, melynek értéke a 100 millió Ft-ot eléri. Az adóalanyok száma kb. 30 ezer tulajdonosra tehető. A lakások, üdülők átlagos értéke kb. 120 M Ft. Ennek megfelelően éves szinten kb. 1 Mrd Ft adóbevétel realizálható, elsősorban a fővárosban a megyei jogú városokban, valamint az idegenforgalmi szempontból frekventált területek településein.

Az adóalanyok szempontjából az adófizetés azért nem okozhat különösebb megterhelést, mert vélelmezhető, hogy ilyen nagy értékű lakóingatlanban jómódú emberek élnek.

-----STARTING---POINT---RESZLETES---

Az 1. §-hoz

A törvény értelmében az adó tárgya a magánszemély tulajdonában álló illetőleg magánszemély javára bejegyzett vagyoni értékű joggal terhelt 100 millió Ft számított értéket elérő lakóingatlannak (lakásnak, üdülőnek) minősülő épület, épületrész. A lakás (mely fajtáját tekintve lehet egylakásos lakóház vagy többlakásos laképületben vagy egyéb épületben lévő lakás) és az üdülő fogalmát a törvény az értelmező rendelkezések között definiálja, s azt alapvetően az ingatlan-nyilvántartási állapothoz, illetőleg a kiadott használatba vételi engedélyhez köti.

A törvény rendelkezik arról is, hogy a lakóépülethez tartozik (annak számított értékében benne foglaltatik) a lakóépület által a telekből elfoglalt rész, továbbá, a lakóingatlan hasznos alapterületével egyező területrész. E szabály összhangban van a Htv. telek-adókötelezettségére és a telek-adómentességre vonatkozó szabályaival.

A 2. §-hoz

Az adókötelezettség - hasonlóan a helyi adókról szóló 1990. évi C. törvényben (a továbbiakban: Htv.) szabályozottakhoz - főszabály szerint a lakóingatlan használatbavételi engedélye kiadását követő év első napjától keletkezik. A törvény értelmében, ha a lakóingatlant engedély nélkül vették használatba, akkor a használatba vételt követő év első napjától létezik az adótárgy. Abban az esetben, ha a nem magánszemély tulajdonában álló lakóingatlant magánszemély javára szóló vagyoni értékű jog terheli, ezen jog ingatlan-nyilvántartásba történő bejegyzése, ha a korábban kizárólag nem magánszemély tulajdonában álló lakóingatlanon magánszemély szerez tulajdonjogot, akkor a tulajdonszerzés időpontja az irányadó az adókötelezettség keletkezésének megállapítása szempontjából. (Az adókötelezettség e törvény szerinti keletkezése nyilvánvalóan a törvény hatálybalépésének napja.) Az adókötelezettség akkor is fennáll, ha a lakóingatlan használata szünetel, illetőleg a lakóingatlan használati módja közömbös az adókötelezettség szempontjából.

A törvény alapján, ha az adókötelezettségre hatást gyakorló változás követezik be, akkor azt az adóévet követő év első napjától kell figyelembe venni.

A törvény értelmében a lakóépület adótárgyi minősége, azaz az adókötelezettség a lakóépület megsemmisülése vagy lebontása esetén illetve a vagyoni értékű jog ingatlan-nyilvántartásból való törlése, továbbá a lakóépületnek kizárólag nem magánszemély tulajdonából kikerülésével esetén szűnik meg a félév utolsó napjával.

A 3. §-hoz

A törvény szerint az adó alanya - főszabály szerint - az értelmező rendelkezés szerinti magánszemély tulajdonos. Abban az esetben azonban, ha a lakóépületen az ingatlan-nyilvántartásba bejegyzett vagyoni értékű jog (kezelői jog, tartós földhasználat joga, haszonélvezeti jog, használati jog) áll fenn, akkor az adó alanya a vagyoni értékű jog magánszemély jogosítottja.

Ha a lakóingatlannak több tulajdonosa van, akkor a törvény arról rendelkezik, hogy a tulajdonosok tulajdoni hányadaik arányában tekintendők tulajdonosnak. Ebben az esetben a tulajdonosok dönthetnek arról is, hogy maguk közül egy személyt hatalmaznak fel az adóalanyisággal kapcsolatos jogok és kötelezettségek gyakorlásával. Ennek feltétele, hogy e tényről együttes, írásos nyilatkozatot tegyenek az adóhatóságnak.

A 4-5. §-hoz

A törvény szerint az adó alapja a számított érték. A számított értékről, mint az adóztatási célú értékelési módszer „eredményéről” pontos leírást ad a törvény. Az adóztatási célú értékelési módszer alapgondolata, nem az ingatlan pontos forgalmi (piaci) értékének meghatározása, hanem az ingatlanok közötti értékarányok leképezése. Végső soron a piacon értékesebb, magasabb forgalmi értékű lakóingatlanok adóalapja is magasabb legyen. Természetesen az adóztatási célú érték (a számított érték) nem szakad, nem szakadhat el a piaci értéktől, mert az visszterhes vagyonszerzési illetékezés során nyert illetékhivatali, piaci adatokon alapszik. Ezért fontos, hogy az értékelési módszer figyelembe vegye az érték-meghatározó tényezőket.

Mindezek figyelembevételével a törvény szerint az értékelés - három lépésben - a következőképp zajlik.

Az első lépésben az illetékhivatali forgalmi értékadatok alapján az Országgyűlés a törvény 1. számú mellékletében rögzíti megyénként és azon belül településtípusonként (megyei jogú város, város, község) és lakóingatlan-fajtánként (egylakásos lakóépületben lévő lakás, többlakásos lakóépületben lévő lakás, üdülő) a típusingatlan (az országos adatok szerint a leggyakoribb jellemzőkkel bíró modell ingatlan) jellemző forgalmi értékhatárait.

A törvény szerint az értékelés második lépcsőjében a törvényben rögzített adatok alapján (a rögzített alsó és felső határok közötti értékben) az önkormányzatok (a települési önkormányzat, a fővárosban a fővárosi közgyűlés) - szükség esetén - értékövezetek kijelölésével határozzák meg az irányadó forgalmi értéket, természetesen lakóingatlan-fajtánként. Az értékövezetek - amennyiben a helyi viszonyok (tipikusan nagyobb települések esetén) indokolják - lakóingatlan-fajtánként is kijelölhetők. Az irányadó, lakóingatlan-fajtánkénti forgalmi értékekről, szükség esetén az értékövezetekről a települési önkormányzatnak rendeletet kell alkotnia. (A rendeletben meghatározott érték két egymást követő évben nem változtatható meg.) A települési forgalmi érték valamint az értékövezetek meghatározásához a települési önkormányzat (adatkérés formájában) kérheti az illetékhivatal segítségét is, azonban alapvető fontosságú, hogy a helyben lakó képviselők és köztisztviselők ismerik a helyi ingatlan-forgalmi viszonyokat, s ez alapján képesek meghatározni a települési forgalmi értéket. A forgalmi értékek meghatározása során a települési önkormányzatnak is az ún. típusingatlanból (mely nem más, mint az ingatlanfajta azon modellingatlana, melyhez a 2. számú melléklet szerinti korrekciós tényezők értéke 1,00) kell kiindulnia.

A településen belül, a különböző értékövezetben lévő ingatlanok különbözősége az ingatlan településen belüli fekvése indukálta érték-különbséget mutatja. Az azonos értékövezetben lévő ingatlanok hasznos alapterülete és az értékövezetre irányadó forgalmi érték szorzata az ingatlan alapértéke. (A hasznos alapterület fogalma lényegileg egyező a Htv. szerinti adóköteles hasznos alapterület fogalmával.) Az értékövezeten belül az ingatlanok alapértéke csak annyiban különbözik, amennyiben hasznos alapterületük más és más. A településen belül lévő ingatlanok érték-különbsége tehát e lépésben az érték-meghatározó tényezők közül „csak” az ingatlan településen belüli fekvését és nagyságát veszi figyelembe.

Az értékelés harmadik lépésében az adóköteles ingatlanok esetén a lakóingatlanok tulajdonosai bevallást nyújtnak be. E bevallás, bejelentés tartalmazza a lakóingatlan adatait, a 2. számú melléklet szerint figyelembe veendő korrekciós tényezőket (az épület kora, falazata, komfortfokozata, szobáinak száma, felújításának ténye, fűtési módja, többlakásos lakóépületben lévő lakás, üdülő esetén a lakószobák tájolása, a lakás, üdülő épületen belüli megközelíthetősége) és a hasznos alapterület nagyságát is. A bevallások beérkezését követően az önkormányzati adóhatóság feldolgozza az adatokat, kiszámítja a számított értéket és a fizetendő adót, majd azt határozatban közli az adózóval. E harmadik értékelési lépcsőben már érvényre jut az egyes ingatlanok fizikai jellemzőinek a piaci értékre gyakorolt hatása is. Ez azt jelenti, hogy az azonos értékövezetbe tartozó, azonos hasznos alapterületű ingatlanok számított értéke annyiban különbözik egymástól, amennyiben az érték-meghatározás során figyelembe veendő fizikai jellemzőik (állaguk) különböző.

A 6. §-hoz

A törvény az adó mértékét 0,5%-ban határozza meg a 100 M Ft értéket meghaladó adóalaprészre.

A 7. §-hoz

A törvény azzal, hogy az adóból levonhatóvá teszi az adott lakingatlan után megfizetett valamely helyi adó (építményadó, üdülőépület utáni idegenforgalmi adó, magánszemély kommunális adója) összegét, kizárja a kétszeres adófizetést (ugyanazon adóalanynál, ugyanazon adótárgy után fennálló fizetési kötelezettséget).

A 8. §-hoz

A törvény rendelkezik az adóztatás eljárási kérdéseiről is. Az adóztatási feladatokat az adótárgyhoz „legközelebb” lévő, ingatlanadóztatási tapasztalatokkal rendelkező adóhatósághoz, az önkormányzati adóhatósághoz, a fővárosban a fővárosi önkormányzat adóhatóságához telepíti. Az adóztatás kivetéssel történik, s az adót az adóhatóság határozata alapján kell megfizetni, az adóév március 15., illetve szeptember 15. napjáig, feltéve, ha ezen időpontokig az adófizetésről szóló adóhatósági határozat jogerőre emelkedett.

A 9-10. §-hoz

A törvény a települési önkormányzat bevételeként deklarálja az adóból befolyó bevételt. A fővárosban a forrásmegosztási jogszabályok szerint illeti meg a bevétel a kerületi és fővárosi önkormányzatokat.

A 11. §-hoz

A törvény felhatalmazza a települési önkormányzatokat - a fővárosban a fővárosi önkormányzatot - a települési lakingatlan fajták fajlagos átlagértékeiről, valamint az értékövezetekről szóló rendelet megalkotására. Ha az önkormányzat nem alkot helyi rendeletet, akkor az 1. számú melléklet szerinti értékhatár középértékét kell települési átlagértéknek tekinteni.

A 12. §-hoz

A törvény az adó-megállapításhoz és az adóztatáshoz szükséges értelmező rendelkezéseket tartalmazza e §-ban.

-----STARTING---POINT---VEGE---

A 13. §-hoz

A törvény 2006. január 1-jén lép hatályba. Átmeneti szabályként az önkormányzatnak a 2006. év és a 2007. év forgalmi értékhatárairól szóló rendeletét 2006. március 31-ig kell kihirdetnie. Ennek megfelelően az adózó bevallását is csak 2006. április 30-ig kell elkészítse.

Az 1. számú melléklethez

A törvény szerint az 1. számú melléklet tartalmazza megyénként, azon belül településtípusként (a fővárosban kerületenként) a lakóingatlanfajta típusingatlanának jellemző forgalmi értékhatárait. Ezen értékhatárok között kell az adott megyébe és település-típusba tartozó településnek meghatározni a települési irányadó fajlagos forgalmi értéket. Ha a települési önkormányzat értékövezeteket hoz létre, akkor az értékövezetekre megállapított fajlagos forgalmi érték is csak a vonatkozó értékhatárok között mozoghat.

A 2. számú melléklet

A törvény a 2. számú mellékletben rögzíti az adott ingatlan értékmeghatározása szempontjából figyelembe veendő fizikai, műszaki jellemzőket, a korrekciós tényezőket.