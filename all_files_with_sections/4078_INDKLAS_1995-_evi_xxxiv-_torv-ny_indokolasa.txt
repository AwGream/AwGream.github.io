1995. évi XXXIV. törvény indokolása

a Magyar Köztársaság 1995. évi költségvetéséről szóló 1994. évi CIV. törvény módosításáról

INDOKOLÁS

Az 1994. évi CIV (költségvetési törvény) 6. sz. melléklete a működésképtelenné vált helyi önkormányzatok kiegészítő támogatásának feltételeit tartalmazza. A feltételek között megjelenik a térségi ellátást nyújtó intézmények megyei önkormányzat részére történő átadása. Ezen kitétel az önkormányzati rendszer alapvető átalakítását célozza meg, az önkormányzatok nehéz anyagi helyzetét kihasználva.

Álláspontunk szerint a generális kitétel az intézmények működőképességének romlását is maga után vonja.

Meggyőződésünk, hogy az Alkotmány és az önkormányzati törvény azon alapelve helyes, mely szerint az önkormányzati feladatok ellátása ott valósítható meg a legoptimálisabban, ahol a feladat felmerül. Tehát a települési önkormányzatoknál.

A térségi ellátást nyújtó intézmények közül a középfokú oktatás normatív állami támogatása feladat ellátását jórészt fedezi. Megyének történő átadás esetén sem lenne gazdaságosabb e feladat ellátása, viszont elvesztené az intézmény a helyi társadalom erkölcsi és anyagi támogatásának lehetőségét. Az intézmény működése személytelenné válna.

A költségvetési törvény mellékletében szereplő kitétel elhagyása nem zárná ki az önkormányzati törvényben biztosított közös megállapodáson nyúgvó intézményátadás lehetőségét, de nem kényszerítené az önkormányzatokat pillanatnyi pénzügyi helyzetük függvényében egy visszafordíthatatlan döntés meghozására.