2002. évi LXVIII. törvény indokolása

a közlekedésről szóló egyes törvények módosításáról

-----STARTING---POINT---ALTALANOS--- 

A társadalmi, gazdasági környezet és a jogrendszer változása, valamint az Európai Unióhoz történő csatlakozásunkkal összefüggő jogharmonizáció időről időre indokolttá teszi az alapvető közlekedési ágazati törvények: a közúti közlekedésről szóló 1988. évi I. törvény (Kkt.), a vasútról szóló 1993. évi XCV. törvény (Vtv.), a légiközlekedésről szóló 1995. évi XCVII. törvény (Lt.) és a víziközlekedésről szóló 2000. évi XLII. törvény (Vkt.) felülvizsgálatát és módosítását.

A törvény az Európai Unióhoz történő csatlakozásunk és a gyakorlat által indokolt módosításokat (kiegészítések, pontosítások) tartalmazza.

A módosítások meghatározott célhoz kötöttek és nem terjednek ki az ágazati törvények átfogó felülvizsgálatára.

A törvénymódosítások alapvető elemei - ágazati törvényenként - a következők.

1. A Kkt. módosítását elsődlegesen adatvédelmi szempontok indokolják.

A törvény 3. §-a a közút-kezelő szerveket feljogosítja az úthasználati díjjal és pótdíjjal összefüggő adatok kezelésére, a 4. § pedig olyan elektronikus ellenőrzési rendszer működtetésére is, amely a gépjármű rendszámát, áthaladásának helyét és időpontját rögzíti.

Az ellenőrző hatóság adatkezelési jogait a veszélyes áruk közúti szállításának ellenőrzésére vonatkozó egységes eljárásról szóló 1/2002. (I. 11.) Korm. rendelet, a veszélyes áru szállítási biztonsági tanácsadó adatkezelési jogait pedig a veszélyes áru szállítási biztonsági tanácsadó kinevezéséről és képesítéséről szóló 2/2002. (I. 11.) Korm. rendelet állapítja meg. Ez a szabályozási szint nem felel meg a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-ának (1) bekezdésében foglalt szabálynak, amely szerint adatkezelésre a jogszabályok közül kizárólag törvény állapíthat meg jogosultságot. A törvény 5. §-a a törvényes állapotot alapozza meg.

A módosítás másik nagyobb köre a járművezetőkkel kapcsolatos szabályokat tartalmazza.

A törvény 1. §-a az egységes közlekedési igazgatási eljárás elősegítése érdekében a Kkt. 18. §-át új bekezdéssel egészíti ki, amely szerint nem kell részt vennie a járművezetőnek utánképzésen, ha az eltiltás csak a jármű kategóriára vagy jármű fajtára terjed ki, és az a vezetői engedély visszavonásával nem jár.

A törvény 6. §-a a közúti járművezetők és a közlekedési szakemberek képzésére és vizsgáztatására vonatkozó szabályozási felhatalmazást két szintre helyezi. A Kormány állapítja meg az általános szabályokat, a részletes szabályok kialakítása pedig a gazdasági és közlekedési miniszter hatáskörébe tartozik. A feladat megosztását az indokolja, hogy jelenleg a részletes szabályokat a Közlekedési Főfelügyelet szabályzatai tartalmazzák, és ez nem felel meg a közösségi követelményeknek, valamint a jogalkotásról szóló 1987. évi XI. törvény rendelkezéseinek.

A törvény 1. §-a a közúti közlekedési szolgáltatást engedély nélkül végzőket 100 000-500 000 Ft-ig terjedő bírsággal sújtja. Ennek indoka az, hogy a jelen szabályozás kizárólag az engedély alapján közúti közlekedési szolgáltatást végzőkkel szemben teszi lehetővé a bírság kiszabását, ugyanakkor szankció nélkül marad a tevékenységeket engedély nélkül végzők köre. Így például az autóbusszal végzett belföldi és nemzetközi személyszállítás szakmai feltételeiről és engedélyezési eljárásáról szóló 49/2001. (XII. 22.) KöViM rendelettel az autóbusszal sajátszámlás személyszállítást végzők részére előírt sajátszámlás igazolványt a jogszabályban meghatározott esetekben vissza lehet vonni. A visszavonás azonban az igazolványt eleve ki sem váltókat nem érintette. A megfelelő visszatartó hatás a Kkt. jelen módosításával érhető el.

A Kkt. módosítására vonatkozó további törvény (2. §) szövegpontosításra irányul, amelynek keretében a közlekedési igazgatási hatóság elnevezés váltja fel a hatályos szövegben található rendőrhatóság megnevezést, továbbá a rendelkezés alkalmazási körét kiterjeszti a lassú járműre.

2. A Vtv. módosítása (7. §) meglévő szabályozási hiányosságot pótol azzal, hogy felhatalmazást ad a gazdasági és közlekedési miniszter részére a vasúti járművezetők képzése, vizsgáztatása és szakképesítése szabályainak rendeletben történő megállapítására.

3. Az Lt. módosítását alapvetően a légiközlekedés folyamatos fejlődése, valamint az Európai Közösségek rendeleteinek, irányelveinek harmonizációja teszi szükségessé.

Az Lt. módosítása négy területen szükséges. Ezek a következők:

- a légiközlekedés fokozott védelmére vonatkozó szabályok megalkotása,

- a hajózók (légijármű-vezető, navigátor, fedélzeti mérnök, légiutaskísérő) munkaidejének megállapítása, az alkalmazásukhoz előírt egészségügyi vizsgálat költségének a munkáltatóra történő hárítása,

- a légiközlekedési bírság jogintézményének bevezetése,

- további szabályozási felhatalmazások megadása.

a) A légiközlekedés védelme szabályainak felülvizsgálata nemzetközi szinten kiemelt feladat. A közelmúlt eseményei rávilágítottak arra, hogy az erre vonatkozó rendelkezéseknek alkalmasaknak kell lenniük a megfelelő megelőző intézkedések biztosítására. Ennek érdekében a törvény 8. §-a megteremti annak lehetőségét, hogy a polgári légiközlekedési hatóság ellenőrizhesse a Magyar Köztársaság területén a külföldi légijárműveket és azok személyzetét.

A törvény 15. §-a ugyancsak a légiközlekedés fokozottabb védelme érdekében módosítja a légiforgalmi szolgálatokra vonatkozó szabályokat. Rendelkezik arról, hogy a magyar légtérben légiforgalmi szolgálatokat kell fenntartani és a légiforgalmi szolgálat feladatait kibővíti a riasztó szolgálat, a légiforgalmi tanácsadó szolgálat és a repüléstájékoztató szolgálat ellátásával.

b) Az Európai Közösségek Tanácsának a munkaidő megszervezéséről szóló, a polgári légiközlekedés mobil munkavállalóira vonatkozó 2000/79/EK irányelve jogharmonizációs feladatot jelent a hajózó személyzet munka, repülési és pihenőidejének szabályozására.

A törvény 9. §-a meghatározza a hajózók teljes munkaidejét, amely az évi 2000 órát nem haladhatja meg, továbbá rendelkezik arról, hogy részükre naptári hónaponként legalább hét, naptári évenként pedig legalább 96 olyan pihenőnapot kell kiadni, amelyet a hajózó a lakóhelyén tölthet. A törvény szerint a hajózók alkalmazásához szükséges, illetve alkalmazásukat követő, jogszabályban előírt egészségügyi vizsgálat költségét a munkáltató viseli.

c) Az Lt. módosítása (16. §) bevezeti a légiközlekedési bírság jogintézményét. E rendelkezés szerint az Lt.-ben és más jogszabályban előírt és taxatív módon felsorolt rendelkezések megsértői a légiközlekedéssel kapcsolatos hatósági eljárások díjairól szóló 3/2002. (VI. 20.) GKM rendeletben meghatározott hatósági eljárási díj tízszeresét kötelesek megfizetni bírság címén. Amennyiben az említett rendelet az adott tevékenységgel kapcsolatban díjat nem állapít meg, a bírság összege legfeljebb az általános tételű államigazgatási eljárási illeték húszszorosa. A bírság ismételten is kiszabható.

d) A törvény szabályozási felhatalmazást ad a légiközlekedési szakszemélyzet képzésének szabályainak (10. §), a lajstromozásra nem kötelezett légijárművel folytatott repülések és az azokkal összefüggő tevékenységek végrehajtása szabályainak (14. §), a polgári repülés hajózó személyzetének repülési idejére vonatkozó szabályok, a repülőrendezvényekre vonatkozó szabályok, továbbá az utasbiztonsági ellenőrzést végző személyek képzése és vizsgáztatása szabályainak (18. §) miniszteri rendeletben történő megállapítására.

4. A Vkt. módosítása alapvetően a Belvízi Hajózási Alapprogram (a továbbiakban: Alapprogram) létrehozására irányul (22. §). Az Alapprogram létrehozását a belvízi szállítás támogatását szolgáló közösségi flottakapacitási politikáról szóló, a Tanács 718/99/EK rendelete írja elő, amelynek hazai jogrendünkbe való beépítésére jogharmonizációs kötelezettségünk van a jogharmonizációs programról és a program végrehajtásával összefüggő feladatokról szóló 2099/2002. (III. 29.) Korm. határozat alapján.

Az Alapprogramon belül tartalékalapot (intervenciós fedezet) kell létrehozni, amelyből kizárólag súlyos piaci zavar időszakában történhet kifizetés. A súlyos piaci zavar fennállását az Európai Közösségek Bizottságának intézkedése alapján a gazdasági és közlekedési miniszter hirdeti meg, az Európai Közösségek Bizottságának határozata alapján.

A törvény 2003. január 1-jén lép hatályba, a következő kivételekkel:

- az Lt. 29/A. §-a, amely a lajstromba felvett légijármű fedélzetén foglalkoztatott hajózók teljes munkaidejét határozza meg, 2004. január 1-jén lép hatályba,

- Az Lt. 66/F. §-a amely, a légiközlekedési bírság jogintézményét vezeti be, 2003. március 1-jén lép hatályba,

- a Vkt. 58/A. §-ának (4) bekezdése, amely a Belvízi Hajózási Alapprogram működésével összefüggő szabályokat tartalmazza, a csatlakozásunkat kihirdető törvény hatálybalépésének napján lép hatályba.

A módosítás rendelkezik arról, hogy a törvény 2003. január 1-jei hatálybalépésével egyidejűleg hatályát veszti a veszélyes áru szállítási biztonsági tanácsadó kinevezéséről és képesítéséről szóló 2/2002. (I. 11.) Korm. rendelet 3. §-ának (7) bekezdése, mivel a biztonsági tanácsadó jogai a törvénymódosítással beépültek a Kkt. rendelkezései közé.

-----STARTING---POINT---RESZLETES---

Az 1. §-hoz

A törvény a Kkt. 18. §-át új (6) bekezdéssel egészíti ki az egységes közlekedési igazgatási eljárás kialakítása céljából. A gyakorlatban ugyanis eltérő értelmezés alakult ki az utánképzésen való részvételről, ezt pontosítja a törvény, amely kizárja az utánképzési kötelezettségből azokat az eseteket, amikor a járművezetéstől eltiltás meghatározott járműkategóriára terjed ki, és az nem jár a vezetői engedély visszavonásával.

A 2. §-hoz

A törvény a közúti közlekedési szolgáltatást engedély nélkül végzőket 100 000-500 000 Ft-ig terjedő bírsággal sújtja. Ennek indoka az, hogy a hatályos szabályozás kizárólag az engedély alapján közúti közlekedési szolgáltatást végzőkkel szemben teszi lehetővé a bírság kiszabását, ugyanakkor szankció nélkül marad a tevékenységeket engedély nélkül végzők köre. Így például az autóbusszal végzett belföldi és nemzetközi személyszállítás szakmai feltételeiről és engedélyezési eljárásáról szóló 49/2001. (XII. 22.) KöViM rendelettel az autóbusszal sajátszámlás személyszállítást végzők részére előírt sajátszámlás igazolványt a jogszabályban meghatározott esetekben vissza lehet vonni. A visszavonás azonban az igazolványt eleve ki sem váltókat nem érinti. A megfelelő visszatartó hatás a Kkt. jelen módosításával érhető el.

A 3. §-hoz

A módosítás a közúti közlekedésről szóló 1988. évi I. törvény (a továbbiakban: Kkt.) 24. §-a (3) bekezdésének a pontosítását célozza azzal, hogy előírja, a közlekedési hatóság értesíti a közlekedési igazgatási hatóságot abban az esetben, ha a jármű forgalomban tartását megtiltja vagy feltételekhez köti.

A 4. §-hoz

A törvény az autópályák és az autóutak kezelői szerveit feljogosítja arra, hogy az úthasználati díjjal, illetve a pótdíjjal összefüggő adatokat a követelés elévülésének időpontjáig kezelhessék; összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-ának (1) bekezdésében foglaltakkal.

Az 5. §-hoz

Az állami kezelésben levő díjas autópályákon a díjfizetési ellenőrzési rendszer átalakult. Az autópálya használatra jogosító kártya és matrica meglétének ellenőrzését mobil ellenőrző csoportok, illetve elektronikus rendszer végzi. Az elektronikus ellenőrző rendszer az esetleges pótdíjbehajtás érdekében rögzíti a matricával nem rendelkező gépjármű rendszámát és az áthaladás helyét, időpontját.

A személyes adatok védelméről és a közérdekű adatok nyilvánosságáról szóló 1992. évi LXIII. törvényben foglalt adatvédelmi elvek érvényesítésének célja, hogy garanciát nyújtson az adatalanyok magánszférájának védelméhez, ugyanakkor ne gördítsen akadályokat a jogos érdekek érvényesítésével szemben.

A 6. §-hoz

Az adatvédelmi biztos megkeresést intézett a közlekedési és vízügyi miniszterhez 2002. április 11-én, amelyben a veszélyes áruk közúti szállításának ellenőrzésére vonatkozó egységes eljárásról szóló 1/2002. (I. 11.) Korm. rendeletben, a veszélyes áru szállítási biztonsági tanácsadó kinevezéséről és képesítéséről szóló 2/2002. (I. 11.) Korm. rendeletben, valamint a veszélyes áru szállítási biztonsági tanácsadó képzésének, vizsgáztatásának szabályairól és díjairól szóló 8/2002. (I. 30.) KöViM rendeletben foglaltakra figyelemmel javasolta, hogy a gépjárművezetők és a veszélyes áru szállítási biztonsági tanácsadók személyes adatainak kezelésére és nyilvántartására vonatkozó adatok kezelésére törvény adjon felhatalmazást az ellenőrző hatóság és a közlekedési hatóság részére.

A törvény feljogosítja a külön jogszabályban - a veszélyes áruk közúti szállításának ellenőrzésére vonatkozó egységes eljárásról szóló 1/2002. (I. 11.) Korm. rendelet 3. § a) pontjában - megnevezett ellenőrző hatóságot és a közlekedési hatóságot a személyes adatok kezelésére és nyilvántartására, összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-ának (1) bekezdésében foglaltakkal.

A 7. §-hoz

A közúti járművezetők és a közlekedési szakemberek képzésének és vizsgáztatásának részletes szabályait a Közlekedési Főfelügyelet szabályzatai tartalmazzák. A jogalkotási törvény rendelkezései és az EU-tagállamok gyakorlata alapján e tárgyban miniszteri rendelet kiadása indokolt. Ugyanakkor az általános szabályokat továbbra is kormányrendeletben célszerű megállapítani.

A törvény a fentiek alapján szabályozási felhatalmazást ad a Kormány, valamint a gazdasági és közlekedési miniszter részére.

A 8. §-hoz

A 8. § (1) bekezdésében foglalt rendelkezés a Fertővidéki HéV Rt. vasúti pályáját és az azon végzett személyszállítást kiemeli a koncesszióköteles tevékenységek köréből és ezzel lehetővé válik a részvénytársaság privatizációja. A rendelkezés összhangban áll a Magyar Köztársaság 2003. évi költségvetéséről szóló törvény 85. §-ának (12) bekezdésével, amely szerint az állam tulajdonában lévő vállalkozói vagyon értékesítéséről szóló 1995. évi XXXIX. törvény (Priv. tv.) mellékletéből törlésre kerül a Fertővidéki HéV Rt.

A Vtv. hatályos szövege nem tartalmaz szabályozási felhatalmazást a gazdasági és közlekedési miniszter részére a vasúti járművezetők képzése, vizsgáztatása és szakképesítése szabályainak rendeletben történő megállapítására. A (2) bekezdés a hiányzó felhatalmazást pótolja.

A 9. §-hoz

Az Lt. 3/B. paragrafussal történő kiegészítésének indoka, hogy az utóbbi 10 évben a globalizálódás következtében megnövekedett a légiközlekedés biztonsága érdekében tett intézkedések iránti igény. Ennek érdekében az ECAC, amelynek Magyarország is tagja, 1996-ban útjára indította a SAFA (Safety Assessment of Foreign Aircraft) programot, a Chicagói Egyezmény kiegészítéséül. A program lényege, hogy az államok információkat szolgáltatnak az ellenőrzések végrehajtása alapján a lajstromozó, illetve más tagállam részére. A programot egyformán kell alkalmazni ECAC- és nem ECAC-tagállam légijárműveivel kapcsolatban. A program alapját a légijárműveken végrehajtott ellenőrzés adja, amely többek között kiterjed a légijármű műszaki állapotára, valamint az áruszállítással kapcsolatos szabályok betartására, és a személyzet okmányainak ellenőrzésére. A külföldi országok a javasolt szabályozást alkalmazzák, éppen az ország biztonságának érdekében.

Az ellenőrzés lehetőségét a Chicagói Egyezmény tartalmazza, azonban a SAFA program végrehajtásához a fenti kiegészítésekkel együtt megalkotott szabályozás beépítése szükséges.

A 10. §-hoz

Az Európai Közösségek Tanácsának 2000/79/EK irányelve a polgári légiközlekedés mobil munkavállalóira vonatkozó, az AEA, ETF, ECA és IACA által kötött, a munkaidő megszervezéséről szóló európai megállapodásról jogharmonizációs feladatokat ír elő a hajózó személyzet munka-, repülési és pihenőidejének szabályozására vonatkozóan. E területek közül a munka- és pihenőidőre vonatkozó rendelkezéseknek a Munka Törvénykönyvével összhangban az Lt.-hez történő szabályozása a teljes harmonizálás megvalósításához elengedhetetlen. E rendelkezések a repülési időre vonatkozó miniszteri rendelet szabályaival együtt megfelelnek az irányelv előírásainak.

Az egészségügyi vizsgálat hivatkozott szabályait a polgári légiközlekedési szakszolgálati engedélyek egészségügyi feltételeiről és kiadásuk rendjéről szóló 14/2002. (II. 26.) KöViM-EüM együttes rendelet állapítja meg.

A 11. §-hoz

E módosítás azért vált szükségessé, mert a 30. § (1) bekezdésében található kivétel miatt a (3) bekezdésben adott eredeti felhatalmazás nem vonatkozik a légiforgalmi irányító és repüléstájékoztató szolgálat tagjai képzési szabályainak megállapítására. Ugyanakkor szükséges a légiforgalmi szolgáltatás szakszemélyzetének szakszolgálati engedélyeiről szóló miniszteri rendeletben egységesen rendelkezni az ezzel összefüggő képzés szabályairól is.

A 12. §-hoz

A törvény egységes szóhasználatának megteremtése érdekében szükséges a módosítás, ezért a hatályos szövegben található tájékoztató szakszolgálat helyett a repülés-tájékoztató szakszolgálat megnevezést használja.

A 13. §-hoz

A törvény a Lt. pontosítását célozza, a hatályos szövegben szereplő „polgári nemzetbiztonsági szolgálatokat felügyelő tárca nélküli miniszter” helyett helyesen a „polgári nemzetbiztonsági szolgálatokat irányító miniszter” megnevezést használja.

A 14. §-hoz

A lajstromozásra nem kötelezett légijárművek számának rendkívüli növekedése teszi szükségessé az erre vonatkozó átfogó szabályozás megalkotását, amelyhez a törvény szabályozási felhatalmazást ad.

A 15. §-hoz

Az Lt. légiforgalmi szolgálatokra vonatkozó szakaszai jelenleg nem illeszkednek kellő mértékben a nemzetközi ajánlásokban szereplő követelményekhez.

A hatályos megfogalmazás túlságosan leszűkíti a légiforgalmi szolgálatok bizonyos légtérrészekben nyújtható szolgáltatásait és ezek napjainkban már nem elegendők. Szükséges az általános megfogalmazás, melyhez kapcsolódóan a részletszabályok - az Lt. 63. §-ában megadott felhatalmazás alapján - a légiforgalom irányításának szabályairól szóló 16/2000. (XI. 22.) KöViM rendeletben jelentek meg.

Az Lt. megalkotása óta indokolttá vált a légiforgalmi szolgálatok feladatainak kibővítése, mely napjaink igényeinek megfelelő rendszer működésének jogszabályi hátterét biztosítja. A g) pont módosítása, továbbá a h) és i) pontok bevezetése a légiforgalmi irányítás részletszabályaival való összhang megteremtése miatt is szükséges.

A 16. §-hoz

A közlekedési hatóságokkal kapcsolatos szabályozáshoz hasonlóan indokolt a jogszabályokban előírt olyan rendelkezések - amelyek nem képezik szabálysértés tárgyát - megsértőivel szemben megteremteni a légiközlekedési hatóság bírságolási jogát. Jelenleg az engedély nélkül végzett és így a légiközlekedés biztonságát is veszélyeztető tevékenységek esetén a légiközlekedési hatóság nem rendelkezik hatékony szankciókkal. Mindemellett a közigazgatás reformjáról szóló 1100/1996. (X. 2.) Korm. határozat mellékletének 2. pontja szerint „szigorúbb szankciók és jogkövetkezmények bevezetésével hatékonyabban szükséges fellépni a jogsértő személyekkel, szervezetekkel szemben”.

A bírság összege a légiközlekedéssel kapcsolatos hatósági eljárások díjairól szóló 3/2002. (VI. 20.) GKM rendeletben meghatározott díjakhoz igazodik, a beszedett bírság felhasználásáról pedig a felhatalmazás alapján megalkotandó miniszteri rendelet fog rendelkezni.

A 17. §-hoz

A légiközlekedés védelmével kapcsolatos, hogy a légiközlekedés elleni jogellenes cselekmények felszámolásában a légiközlekedés védelmének szabályairól, a Légiközlekedés Védelmi Bizottság jogköréről, feladatairól és működésének rendjéről szóló 201/1998. (XII. 17.) Korm. rendeletben meghatározott szerveknek a légijármű üzemben tartójával együtt kell működniük, utóbbi azonban a beavatkozást nem akadályozhatja meg.

Elsődleges szempont, hogy az üzemben tartó esetleges akadályoztatása, a közös döntés-előkészítés elakadása ne gátolhassa meg a légijármű, illetve a repülőtér elleni jogellenes cselekménynek az élet- és vagyonbiztonság érdekében történő felszámolását.

A 18. §-hoz

Az Európai Közösségek Tanácsának 2000/79/EK irányelve (a polgári légiközlekedés mobil munkavállalóira vonatkozó, az AEA, ETF, ECA, ERA és IACA által kötött, a munkaidő megszervezéséről szóló európai megállapodásról) által adott, a hajózó személyzet repülési idejének szabályozására vonatkozó jogharmonizációs feladat teljesítéséhez és az e területet szabályozó miniszteri rendelet kihirdetéséhez a törvényben szereplő felhatalmazás megadására van szükség.

A 74. §-ban további felhatalmazás megadása azért szükséges, mert ennek hiányában a légiközlekedés védelmének szabályairól, a Légiközlekedés Védelmi Bizottság jogköréről, feladatairól és működésének rendjéről szóló 201/1998. (XII. 17.) Korm. rendeletben kellene szabályozni ezt a területet, viszont nem célszerű, hogy e részletszabályok a több, más területet is érintő kormányrendeletben jelenjenek meg. A képzésre és vizsgáztatásra vonatkozó további szabályok szintén miniszteri rendeletekben kerültek kihirdetésre.

A polgári légiközlekedés terén a repülőrendezvények megrendezésének szabályaira vonatkozó felhatalmazás beillesztésének indoka, hogy az elmúlt években, valamint a közelmúltban külföldön bekövetkezett és áldozatokat is követelő súlyos balesetek elengedhetetlenné teszik, hogy a résztvevők biztonságát a megfelelő szabályok garantálják. Az állami légiközlekedésben már megalkották az erre vonatkozó szabályozást, azonban a polgári területen - felhatalmazás hiányában - erre nem kerülhetett sor.

A 19. §-hoz

A módosítás a törvény jogharmonizációs záradékát egészíti ki.

A 20. §-hoz

A törvény által harmonizált, az Európai Parlament és a Tanács a tagállamok kedvtelési célú vízijárművekre vonatkozó törvényeinek, jogszabályainak és közigazgatási rendelkezéseinek közelítéséről szóló 94/25/EK irányelvének módosítása folyamatban van, amely lehetővé teszi, hogy a külön jogszabályban - a kedvtelési vízijárművek tervezéséről, építéséről és megfelelőségének tanúsításáról szóló 2/2000. (VII. 26.) KöViM rendeletben - meghatározott, egyes kedvtelési célú kishajót, csónakot és motoros vízi sporteszközt kereskedelmi forgalomba lehessen hozni gyártói nyilatkozattal is, így nem szükséges minden típusnál kijelölt megfelelőséget vizsgáló, ellenőrző és tanúsító szervezet közreműködése.

A 21. §-hoz

Csatlakozásunkhoz harmonizálnunk kell a Tanácsnak a Közösség tagállamainak kikötőjébe irányuló vagy onnan induló forgalomban részt vevő személyhajókon utazó személyek regisztrálásáról szóló 98/41/EK irányelvét. A kifejezetten felkutatási és mentési célokra - a balesetet szenvedett személyek azonosítása érdekében - vezetett utasnyilvántartásnak értelemszerűen személyes adatokat kell tartalmaznia, így arra a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. § (1) bekezdése vonatkozik, amelynek alapján személyes adat akkor kezelhető, ha azt törvény elrendeli.

A 22. §-hoz

A Belvízi Hajózási Alapprogram felállítása a belvízi szállítás támogatását szolgáló közösségi flottakapacitási politikáról szóló 718/99/EGK rendelettel összefüggő jogharmonizációs feladat a jogharmonizációs programról és a program végrehajtásával összefüggő feladatokról szóló 2099/2002. (III. 29.) Korm. határozat alapján.

A Tanács 718/99/EK rendelete a 100 000 tonnát meghaladó flotta esetében hajóselejtezési alap felállítását írja elő. A rendelet értelmében új hajó üzembe állítása esetén a hajótulajdonos a régi és az új hajótér közötti arányra megszabottnak megfelelő hajóteret selejtez ki anélkül, hogy selejtezési prémiumot kapna, vagy fenti aránynak megfelelő külön hozzájárulást fizet be a hajóselejtezési alapba („régit újért” szabály).

2003. április 29-ét követően a rendszer készenléti jellegűvé (stand-by) válik, a Tanács 96/75/EK irányelvének (a Közösségen belüli belföldi és nemzetközi belvízi fuvarozás hajóbérleti és ármegállapító rendszereiről) 7. Cikke szerinti súlyos piaci zavar esetén azonban újra igénybe lehet venni.

A CONF-H 23/01 számú kiegészítő tárgyalási álláspontban (2001. május 16.) hazánk vállalta, hogy 2002-ben felállítja a Belvízi Hajózási Alapot. Az Alap felállítására vonatkozó kötelezettség-vállalásunkat a CONF-H 60/1 számú közös álláspontban (2001. december 20.) megerősítettük. A 2004. december 31-ig kért átmeneti mentességi igényünket az Unió nem fogadta el, a 718/99/EGK rendeletet tehát hazánk a csatlakozás időpontjától köteles alkalmazni. Az Éves Jelentésben ismételten felhívja a Bizottság hazánk figyelmét a Belvízi Hajózási Alapprogram felállítására.

A Vkt. új 58/A. §-ának kizárólag a Belvízi Hajózási Alapprogram létrehozását megalapozó (1)-(3) bekezdése lép hatályba 2003. január 1-jén, (4) bekezdése - amely a közösségi joghoz szorosan kapcsolódik - pedig a csatlakozáskor.

A 23. §-hoz

A Vkt. 87. §-a 21. pontja szerint a kitűzés a hajóút megjelölésére szolgáló tevékenység és eszközrendszer. A hajóút kijelölése nem azonos fogalom a hajóút megjelölésével. A hajóút kijelölése a víziúton a hajóút megjelölését, azaz a kitűzést megelőző tevékenység, amit a vízügyi hatóság engedélyez.

A 24. §-hoz

Az utasnyilvántartás vezetése, valamint a Belvízi Hajózási Alapprogram működtetése részletes szabályainak miniszteri rendeletben történő megállapítása jogharmonizációs célt szolgál.

A 25. §-hoz

A törvény 21. §-ának módosítása és a X/A. fejezettel való kiegészítése további közösségi jogszabályokat harmonizál, ezért szükséges a jogharmonizációs záradék megfelelő kiegészítése is.

-----STARTING---POINT---VEGE---

A 26. §-hoz

A törvény - három kivétellel - 2003. január 1-jén lép hatályba:

- az Lt. 29/A. §-a, amely a lajstromba felvett légijármű fedélzetén foglalkoztatott hajózók teljes munkaidejét határozza meg, 2004. január 1-jén lép hatályba,

- az Lt. 66/A. §-a, amely a légiközlekedési bírság bevezetéséről rendelkezik, 2003. március 1-jén lép hatályba,

- a Vkt. 58/A. §-ának (4) bekezdése, amely a Belvízi Hajózási Alapprogram működésével összefüggő közösségi szabályok közvetlen alkalmazhatóságához kapcsolódik, az Európai Unióhoz való csatlakozásunkat kihirdető törvény hatálybalépésének napján lép hatályba.

A 27. §-hoz

A rendelkezés az Lt. szóhasználatát pontosítja és ezáltal lehetővé teszi, hogy az illetékes légiközlekedési hatóság alatt a jogalkalmazó a törvény 28. §-ában felsorolt jogszabályi helyeken a légiközlekedési hatóság mellett a katonai légügyi hatóságot is értse.