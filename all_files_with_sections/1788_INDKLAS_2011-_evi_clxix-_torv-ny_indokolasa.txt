2011. évi CLXIX. törvény indokolása

a mozgóképről szóló 2004. évi II. törvény módosításáról

-----STARTING---POINT---ALTALANOS--- 

A törvény célja, hogy megteremtse az átalakuló mozgóképszakmai intézményi struktúra jogi feltételeit, valamint módosítsa a mozgóképszakmai állami támogatási rendszer azon elemeit, amelyek az elmúlt időszakban kontraproduktívak voltak, nem biztosították megfelelően az átlátható és hatékony közpénzfelhasználás feltételeit, illetve nem voltak alkalmasak a törvény által kitűzött célok elérésére.

A mozgóképszakmai intézményi rendszer átalakítása egyrészt az eddiginél hatékonyabb feladatellátást, illetve az intézményi profilnak megfelelő feladatkoncentrációt és ezáltal a takarékosabb működést célozza (a mozgóképszakmai hatósági feladatok átkerülése a Nemzeti Média- és Hírközlési Hatósághoz), másrészt az alkalmatlannak bizonyult közalapítványi struktúra helyén egy, a filmtámogatások elosztását eredményesebben irányító új támogatási intézményrendszer létrehozását (Magyar Nemzeti Filmalap).

Az egyéb módosítások részben az mozgóképszakmai hatóság eljárására vonatkozó rendeleti szabályok törvényben való elhelyezését célozzák, részben pedig a hatóság különböző eljárásai során az elmúlt években felmerült jogalkalmazási nehézségek és „jogi kiskapuk” megszüntetésére irányulnak.

-----STARTING---POINT---RESZLETES---

Az 1-2. §-hoz

Az 1. § a törvény támogatási szabályainak hatályáról szóló szabályt az I. és II. fejezet címeinek új számozásához igazítja, illetve a már megszűnt „közhasznú társasági” formát kiemeli a személyi hatály alól.

Az értelmező rendelkezések módosításának célja a törvény fogalomrendszerének további tisztázása. Ennek részeként koprodukciós filmalkotás besorolásának elválasztása a magyar részvétel arányán alapuló besorolás rendszerétől. Míg az előbbi nemzetközi egyezményeken alapuló besorolási rendszer, addig az utóbbi a magyar részvétel aránya szerinti pontrendszeren alapul.

A támogatási típusok közül a strukturális támogatás a gyakorlatban ténylegesen nem nyert alkalmazást, így fenntartása nem indokolt. A normatív támogatás hatékonysága szintén vitatható, a filmgyártás területén ugyanis a premizálás-szerű támogatás nem tudta ténylegesen a minőségi alkotások létrejöttét ösztönözni. A terjesztés területén a normatív támogatást a kulturális miniszter által rendeletben meghatározott támogatási mechanizmus váltaná fel a törvény szerint, amelynek lehetnek majd normatív elemei, és azok a jövőben is az „art” mozik működtetését, és az „art” filmek terjesztését fogják segíteni.

A filmgyártó vállalkozás, valamint a megrendelésre és nem megrendelésre készülő filmalkotás fogalmának módosítása a tényleges és bevált iparági gyakorlathoz igazítja a definíciókat (amennyiben például megrendelésre készült filmalkotás belföldi társaságok közötti megállapodás alapján is létrejöhet).

A 3. §-hoz

E rendelkezések megállapítják a támogatási rendszer csúcsán álló új intézmény, a Magyar Nemzeti Filmalap Közhasznú Nonprofit Zrt.-re és működésére vonatkozó alapvető rendelkezéseket. Az új intézménynek a filmszakma és a hazai filmművészet egészének érdekeit figyelembe véve, a filmszakma sokszínűsége kívánalmának szem előtt tartásával kell majd végeznie a filmszakmai források elosztását.

A törvény a Filmalap állandó és kiszámítható forrásaként a hatoslottó játékadójának 80%-át jelöli meg, amely esetben a költségvetés eddigi filmtámogatási forrásai más kulturális célokra szabadulnának fel.

A 4-5. §-hoz

E rendelkezések célja a támogatható filmszakmai tevékenységekre vonatkozó szabályok módosítása annak érdekében, hogy a támogató Filmalap eredményesebben végezhesse sikeres magyar filmek előállítására, terjesztésére, hazai és nemzetközi promóciójára irányuló támogató tevékenységét.

E szakasz fontos rendelkezése, hogy a lényegében eredménytelennek bizonyuló Mozgókép Koordinációs Tanács konzultatív platformja helyett a Filmalap a jövőben kétoldalú megállapodásokkal segítené a filmszakmai célokra rendelkezésre álló állami források felhasználásának koordinációját.

A 6. §-hoz

Szabályozza az MNF tisztségviselőjére vonatkozó összeférhetetlenség eseteit. A hatályos törvény szabályait pontosítja, és meghatározza, hogy az MNF esetében a Filmszakmai Döntőbizottság tagjaira - mint támogatásokról döntő tisztségviselőkre - vonatkoznak a legszigorúbb összeférhetetlenségi szabályok.

A 7-8. §-hoz

E rendelkezések egyrészt a támogatott filmgyártási cél megvalósulásának ellenőrzése érdekben kötelezővé teszik valamennyi állami támogató szervezet esetében gyártási és pénzügyi ellenőr alkalmazását. Másrészt itt kerül rögzítésre, hogy a jövőben az „art” mozik és az „art” filmek terjesztésének támogatásának feltételeit a kultúráért felelős miniszter állapítja meg.

A 9. §-hoz

A korábbi Mozgókép Mestere díjat a jövőben felváltja (a Nemzet Sportolója és a Nemzet Színésze cím mintájára) a Nemzet Filmművésze cím. A törvény szerint a címet a kultúráért felelős miniszter javaslata alapján a Kormány ítéli oda évente legfeljebb egy személynek, feltéve, hogy az élő díjazottak száma a tizenöt főt nem haladja meg. A törvény meghatározza a címre való érdemtelenség szabályait is.

A 10-11. §-hoz

E szakaszok célja, hogy egységes szerkezetbe foglalják a mozgóképszakmai hatóságra a törvényben és eddig rendeletben megállapított működési, eljárási szabályokat.

Legfontosabb elemei az új szabályozásnak, hogy a hatóság a jövőben az NMHH általános hatósági eljárási szabályai szerint jár el (amely a Ket. szabályait rendeli alkalmazni a törvényben foglalt eltérésekkel). Az ügyfelek számára átláthatóságot és garanciális szabályokat jelentenek az ügyintézési határidőre, a titoktartásra, adatvédelemre, adatszolgáltatásra vonatkozó rendelkezések. Ugyancsak egységesül és az NMHH eljárásaival harmonizál a szankciókra vonatkozó szabályrendszer.

A korhatárbesorolás tekintetében hosszú idő után egységesedik az audiovizuális médiaszolgáltatásokban, így a televízióban, és a mozikban, filmterjesztésben használt korhatár-kategóriák rendszere. Ez az egységes jelölési rendszer a közönség jobb eligazodását szolgálja, ugyanakkor a két szektorra vonatkozó elkülönített besorolás lehetővé teszi, hogy a hatóság a korhatár besoroláskor figyelemmel legyen a különböző terjesztési csatornák közötti különbségekre.

A törvény szerint az „art” filmbesorolás elválna a hatósági tevékenységtől abból a szempontból, hogy figyelembe venné: egy film művészi értékelése nem kifejezetten hatósági feladat, ezért e tekintetben az eljárásba bevonná a kultúráért felelős minisztert (szakhatóságként).

Az „art” mozik besorolási eljárása és az ezzel kapcsolatos ellenőrzés maradna a mozgóképszakmai hatóságnál, ugyanakkor annak szabályait, hogy egy mozi milyen feltételek teljesítése esetén minősülne „art” mozinak, a kultúráért felelős miniszter rendeletben állapítaná meg.

A mozgóképszakmai hatóság nyilvántartására vonatkozó közös szabályok, a mozgóképszakmai szervezetek és természetes személyek nyilvántartására, illetve a filmalkotások nyilvántartására és besorolására vonatkozó rendelkezések az eddigi rendeleti szintről, azaz a 12/2008. (III. 29.) OKM-PM együttes rendeletből kerülnének a törvénybe.

A közvetett támogatást (vagyis adókedvezményen alapuló támogatást) igénylő filmalkotások nyilvántartásba vételére, és a támogatási igazolások kiadására vonatkozó rendelkezések az utóbbi időszakban a mozgóképszakmai hatóság eljárásai alatt kikristályosodtak, ezek körében csak „finomhangolást” igénylő módosításokra kerül sor annak érdekében, hogy az elszámolható közvetlen filmgyártási körét valóban azokra a költségekre korlátozzuk, amelyek az iparág élénkítésére hatnak, vagy multiplikátor-hatásukkal a gazdaság egyéb területein jelentenek többletbevételt.

A 12-14. §-hoz

A törvény rögzíti a Magyar Nemzeti Digitális Archívum (MaNDA) szerepét, mint a nemzeti filmvagyon vagyonkezelését végző intézményt. Az eddigi rendelkezések logikusabb csoportosítása mellett kimondja, hogy a nemzeti filmvagyonba tartozó filmalkotások terjesztését a Filmalap végzi, a vonatkozó Korm. rendeletben foglaltaknak és a MaNDA-val kötött megállapodásnak megfelelően. Az Mktv. 35. § (5)-(7) bekezdései az MTVA-nak a MaNDA gyűjteményéhez való hozzáférését rendezik, amely hozzáférés az MTVA-nak a törvényben meghatározott feladatai ellátása érdekében szükséges.

A 15-20. §-hoz

E szakaszok a szükséges felhatalmazó rendelkezéseket, illetve szövegcserés módosításokat tartalmazzák. Átvezetik továbbá a fentebb említett módosításokat a közigazgatási hatósági eljárás és szolgáltatás általános szabályairól szóló 2004. évi CXL. törvényben.

-----STARTING---POINT---VEGE---