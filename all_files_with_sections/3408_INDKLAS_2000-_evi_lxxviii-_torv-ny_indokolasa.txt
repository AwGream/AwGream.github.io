2000. évi LXXVIII. törvény indokolása

a tengerészek szociális biztonságáról szóló, a nemzetközi munkaügyi konferencia 1987. évi 74. ülésszakán elfogadott 165. számú Egyezmény kihirdetéséről

Indokolás

A Nemzetközi Munkaügyi Szervezetnek az egyes munkavállalói rétegeket érintő egyezményei közül az 1987. október 9-én elfogadott 165. számú Egyezménye valamennyi tengerész és lehetőség szerint azok eltartottjai, illetve a tengerész halála esetén az eltartó nélkül maradt személyek számára biztosítandó szociális biztonsági ellátásokról rendelkezik.

Az Egyezmény ratifikálásával a tagállamok arra vállaltak kötelezettséget, hogy a jogszabályaik hatálya alá tartozó tengerészeknek legalább olyan társadalombiztosítási és szociális ellátást nyújtanak, mint amilyenben a szárazföldön foglalkoztatott munkavállalók részesülnek.

Magyarország megerősítő okiratának letétbe helyezése a Nemzetközi Munkaügyi Hivatal főigazgatójánál 1989. december 13. napján megtörtént.

A megerősítő okirathoz csatolt nyilatkozat értelmében az Egyezmény 9. Cikkében foglalt rendelkezéseket a 3. Cikk b), d), valamint e) pontjaiban meghatározott juttatások (betegség, öregség, valamint üzemi baleset esetén járó juttatások) tekintetében biztosítja.

Az Egyezmény rendelkezése értelmében a tagállamra nézve az Egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1990. december 13. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.