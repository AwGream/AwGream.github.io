2020. évi XXIII. törvény végső előterjesztői indokolása

a területfejlesztésről és a területrendezésről szóló 1996. évi XXI. törvény módosításáról

-----STARTING---POINT---ALTALANOS--- 

A területfejlesztésről és a területrendezésről szóló 1996. évi XXI. törvény (a továbbiakban: Tftv.) módosításáról szóló törvénytervezet indokolását az Indokolások tárában - a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján - közzé kell tenni.

A Közép-Duna Menti Kiemelt Térség lehatárolásával kapcsolatos egyes feladatokról szóló 2139/2019. Korm. határozat 2. pontja szabályozási feladatot rendelt el, amely szerint a pénzügyminiszternek a területfejlesztés stratégiai tervezéséért való felelőssége körében a paksi atomerőmű két új blokkja tervezéséért, megépítéséért és üzembe helyezéséért felelős tárca nélküli miniszter és az innovációért és technológiáért felelős miniszter bevonásával elő kell készítenie a kiemelt térség kijelölésével és a térségi fejlesztési tanács megalapításával kapcsolatos előterjesztéseket.

A Közép-Duna Mente kiemelt térséggé nyilvánítása a Nemzeti Fejlesztés 2030 - Országos Fejlesztési és Területfejlesztési Koncepcióról szóló 1/2014. (I. 3.) OGY határozat kiegészítésével, a Közép-Duna Menti Kiemelt Térség területi lehatárolása új OGY határozat kihirdetésével, a Közép-Duna Menti Fejlesztési Tanács létrehozása pedig a Tftv. módosításával érhető el. Az előterjesztés - a hivatkozott Korm. határozatban kiadott feladaton túl - a Tftv. térségi fejlesztési tanácsokra vonatkozó alcíme egészének újraszabályozására tesz javaslatot.

A Tftv. értelmében a térségi fejlesztési tanács saját feladatkörrel, jogállással és működési szabállyal rendelkező jogi személy, amelyet megalakulását követően a Magyar Államkincstár vesz nyilvántartásba. Jelenleg kilenc térségi fejlesztési tanács működik az országban, melyek közül kettő kiemeltnek minősül (Balaton Fejlesztési Tanács, Tokaj Borvidék Fejlesztési Tanács), utóbbiak a hatályos Tftv. 15. § (2) bekezdése, illetve (15) bekezdése alapján jöttek létre. A kiemelt térségi fejlesztési tanácsok körét a javaslat kibővíti a Közép-Duna Menti Fejlesztési Tanáccsal.

A térségi fejlesztési tanácsok munkájában a területileg illetékes megyei önkormányzatok is részt vesznek. önmagában ezen tény miatt azonban a térségi fejlesztési tanácsok nem minősülnek a Magyarország helyi önkormányzatairól szóló 2011. évi CLXXXIX. törvény (Mötv.) alapján létrehozott helyi önkormányzati társulásnak. A helyi önkormányzatok társulása csak helyi önkormányzatok részvételével történhet, egy vagy több önkormányzati feladat- és hatáskör, vagy a polgármester és a jegyző államigazgatási feladat- és hatáskörének hatékonyabb, célszerűbb ellátására. A térségi fejlesztési tanácsok munkájában ugyanakkor a térség fejlesztéspolitikájának tervezésében, végrehajtásában, koordinálásában hangsúlyos szerepet vállaló helyi (pl. megyei önkormányzat) és országos szervezetek (pl. az ágazati operatív programok végrehajtásáért felelős minisztériumok) egyaránt részt vesznek, függetlenül attól, hogy a térségi fejlesztési tanács helyi kezdeményezésre, vagy ex lege jött létre. Az önkormányzati társulásokról ágazati jogszabályok is rendelkezhetnek, ahogy ezt a helyi önkormányzatok területfejlesztési célú társulásai esetében a hatályos Tftv. is megteszi önálló, a térségi fejlesztési tanácsoktól elkülönülő alcímben, a Tftv. 10. §-ában. A térségi fejlesztési tanácsok működésére, feladatellátására tehát törvényi szinten nem a Mötv. helyi önkormányzati társulásokra vonatkozó rendelkezései az irányadók, hanem a Tftv. 15-16. §-ai.

-----STARTING---POINT---RESZLETES---

Az 1. §-hoz

A hatályos Tftv. III. Fejezete sorolja fel a területfejlesztést ellátó területi szerveket, s azok Tftv.-ből következő feladatait, közöttük a térségi fejlesztési tanácsokat is. A térségi fejlesztési tanácsokra vonatkozó hatályos szabályozás nem egységes és nem logikus szerkezetű, az egyes térségi fejlesztési tanácsok kiemelt státusának hátterét és okát nem teszi egyértelművé, ezért a törvényjavaslat a térségi fejlesztési tanácsokra vonatkozó alcím újraszabályozását kezdeményezi. Az újraszabályozás új szabályozási elemként

- halmaz-részhalmaz relációban kezeli a térségi fejlesztési tanácsok és a kiemelt fejlesztési tanácsok intézményrendszerét,

- rögzíti azokat a feladatokat, amelyeket az összes térségi fejlesztési tanácsnak, illetve többletfeladatként kizárólag a kiemelt térségi fejlesztési tanácsoknak kell ellátniuk,

- egyértelműen az OFTK-ban rögzített kiemelt térségekhez köti a kiemelt térségi fejlesztési tanácsok létrejöttét, így a Közép-Duna Menti Fejlesztési Tanácsot is a kiemelt térségi fejlesztési tanácsok közé sorolja,

- felsorolja az újonnan megalakítandó Közép-Duna Menti Fejlesztési Tanács tagjait,

- az összes térségi fejlesztési tanács üléseinek állandó meghívottjai közé sorolja a területfejlesztés stratégiai tervezéséért felelős miniszter képviselőjét,

- a kiemelt térségi fejlesztési tanácsok üléseinek állandó meghívottja lesz az európai uniós források felhasználásáért felelős miniszter képviselője,

- rögzíti, hogy a térségi fejlesztési tanács választott tisztségviselői a tanácsban végzett munkájukért díjazást nem kapnak,

- rögzíti a térségi fejlesztési tanácsok működésének alapvető kereteit.

A Tftv. módosítására irányuló javaslat - a Tftv. 16. § (6) bekezdése - egyértelműen rögzíti azokat az alapfeladatokat, amelyeket az összes térségi fejlesztési tanács ellát. ezt a feladathalmazt bővíti ki a javaslat az ország fejlesztéspolitikai szempontból kiemelt térségeiben ex lege létrehozandó térségi fejlesztési tanácsok esetében újabbakkal, így a térség területfejlesztési koncepciójának és programjának kidolgozására irányuló kötelezettséggel, a programvégrehajtás megszervezésével és a kiemelt térségi fejlesztési tanácsok hatáskörébe utalt fejlesztési források cél szerinti felhasználásával [a Tftv. 17. § (5) bekezdése].

A javaslat felsorolja a térségi fejlesztési tanácsok tagjait és állandó meghívottait. A megyei önkormányzatok kezdeményezésére létrehozott/létrehozandó térségi fejlesztési tanácsok esetében tagsággal az illetékes megyei közgyűlés elnöke és a megyei közgyűlés egy további képviselője (vagyis megyénként 2 fő), valamint az operatív programok végrehajtásáért felelős miniszterek egy-egy képviselője rendelkezik. A több megyére kiterjedően működő térségi fejlesztési tanács esetében minden megye 2 tagot delegál a tanácsba. Az operatív programok végrehajtásáért felelős miniszterek e felelősségük keretében akkor is csak egy-egy tagot delegálnak a térségi fejlesztési tanácsokba, amennyiben egy miniszter felelősségi körébe azonos időben több operatív program végrehajtása is tartozik. e delegálást minden esetben az aktuális operatív programidőszakra kell érteni.

Az ex lege létrehozott, illetve a létrehozandó kiemelt térségi fejlesztési tanács tagösszetételét a javaslat a fentiekre alapozza, azonban ahhoz képest kibővített tagságot határoz meg, amit a kiemelt térségek speciális fejlesztési igénye és tematikus fókusza magyaráz.

Miután a Tftv. ex lege létrehoz kiemelt térségi fejlesztési tanácsokat, kibővített feladatkörrel, így a javaslat egyértelműen rögzíti azt az alkotmányos elvárást is, hogy az ex lege létrejött, illetve a létrehozandó kiemelt térségi fejlesztési tanács működtetésének költségeihez a központi költségvetés hozzájárul.

A 2. §-hoz

A törvényjavaslat 1. §-ban újraszabályozott, Tftv. 15-17. §-ához kapcsolódóan külön rendelkezés megállapítására van szükség, figyelemmel arra, hogy a hatályos szabályozáshoz képest új szabályozási elemeket is bevezet a törvényjavaslat (pl. egyértelműen rögzíti azokat a feladatokat, amelyeket az összes térségi fejlesztési tanácsnak, illetve többletfeladatként kizárólag a kiemelt térségi fejlesztési tanácsoknak kell ellátniuk). ezen rendelkezések érintett térségi fejlesztési tanácsok szervezeti és működési szabályzatán történő átvezetését - kellő időt biztosítva - 2020. augusztus 31-ig rendeli el a törvényjavaslat.

A 3. §-hoz

A hatályos Tftv. többször is tartalmazza ugyanazt a szabályozási elemet: a 18/B. §-a tartalmában azonos a 14/A. § (1) bekezdés, 18/C. §-a pedig a 14/B. § (1) bekezdés tartalmával. ezen felesleges ismétlések megszüntetését célozza a hatályon kívül helyező rendelkezés.

-----STARTING---POINT---VEGE---

A 4. §-hoz

Hatályba léptető rendelkezés.