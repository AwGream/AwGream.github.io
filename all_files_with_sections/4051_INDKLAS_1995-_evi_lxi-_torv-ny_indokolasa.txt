1995. évi LXI. törvény indokolása

a büntetőeljárásról szóló 1973. évi L. törvény módosításáról

-----STARTING---POINT---ALTALANOS--- 

Az 1980-as évekig úgy látszott, hogy a ma is hatályos büntetőeljárási törvény lehetővé teszi az ügyek viszonylag gyors elbírálását. Kétségtelen, hogy ezekben az években Magyarországon rövidebb idő alatt befejeződtek a büntetőeljárások, mint a kontinens nyugati felében. Mára kiderült, hogy a büntetőeljárási törvényünk néhány, az egyszerűsítés szándékával bevezetett rendelkezése ténylegesen nem járul hozzá az eljárások tartamának csökkentéséhez, ugyanakkor számos olyan garanciálisnak hitt szabályt ír elő, amelyeknek ilyen tartalmi funkciója nincs és értelmetlenül elhúzzák az eljárást. Mindezek következtében a büntetőeljárások tartama az elmúlt néhány évben ijesztően megnőtt, és a bűnözés struktúrájának változása következtében további romlás várható, ha a megfelelő ésszerűsítési intézkedések elmaradnak.

A büntetőeljárás egyszerűsítését, gyorsítását nemcsak jogpolitikai indokok teszik szükségessé, hanem nemzetközi kötelezettségeink is. A Polgári és Politikai Jogok Nemzetközi Egyezségokmánya 14. cikke 3. pontjának c) alpontja, valamint az Európai Emberi Jogi Egyezmény 6. cikkének 1. pontja előírja, hogy e nemzetközi jogi instrumentumokat elfogadó államok kötelesek az igazságszolgáltatásukat oly módon megszervezni, hogy a büntető ügyek tárgyalása méltánytalan késedelem nélkül, ésszerű időn belül megtörténjék.

A új büntetőeljárási kódex szövegtervezetének elkészítése folyamatban van. A koncepció szerint alapvetően megváltozna a büntetőeljárási törvény, amely számos, az egyszerűsítést és gyorsítást szolgáló rendelkezést is tartalmazna.

Mivel a koncepció egyes tételei egymásra épülnek, az egyszerűsítésre, gyorsításra irányuló elképzelések kiemelése és a mai büntetőeljáráson belüli megvalósítása nem lehetséges. A büntetőeljárás folyamatban levő, átfogó kodifikációjára tekintettel a törvényjavaslat olyan kisebb terjedelmű módosításokat tartalmaz csupán, amelyek a büntetőeljárás mai rendszerét, alapvető rendelkezéseit nem érintik.

-----STARTING---POINT---RESZLETES---

Az 1. §-hoz

A Be. 90. § (2) bekezdése bűntett miatt csak nyomozási szakban ad lehetőséget a vétségi eljárás alkalmazására. A Javaslat 1. §-a a három évi szabadságvesztésnél nem súlyosabb büntetéssel fenyegetett bűntetteknél az eljárás egészére kiterjeszti a vétségi eljárást.

A 2. §-hoz

A tárgyalás megfelelő előkészítése segíti az ügyek gyorsabb befejezését, csökkenti a tárgyalások elnapolásának számát. A Be. hatályos szabályaiban az előkészítésre előírt nyolc, illetve az előkészítő ülés megtartására megállapított tizenöt napos határidő - különösen a nagyobb terjedelmű, bonyolultabb megítélésű ügyekben - nem elegendő az iratok áttanulmányozására és a szükséges intézkedések megtételére. Ezért a Javaslat az időtartamokat tizenöt, illetve harminc napban határozza meg.

A 3-4. §-hoz

1. A Be. 197. § (1) bekezdése szerint a tárgyalás ismétlés nélkül három hónapon belül folytatható. A Javaslat annak érdekében, hogy a tanúk és az eljárás más szereplői ne legyenek kénytelenek a bíróság előtt többször megjelenni, a tárgyalás megismétlését a tárgyalás részei között eltelt hat hónap után írja elő.

2. A tárgyalás folytathatóságának további feltétele, hogy a tanács összetétele ne változzon. A Javaslat fenntartja azt a szabályt, amely szerint a tanács összetételében történt változás esetén a tárgyalást elölről kell kezdeni, a tárgyalás megismétlésének módjában azonban különböztet a szerint, hogy a változás a népi ülnökök vagy a hivatásos bíró személyében történt.

Amennyiben a hivatásos bíró személye nem változik, a tárgyalás az addig keletkezett bírósági anyag ismertetésével is megismételhető.

3. A Be. 44. § (5) bekezdéséből következik, hogy a terhelt az eljárás minden szakaszában indítványokat és észrevételeket tehet. A tanács összetételében történt változásra tekintettel különös jelentősége van annak, hogy az előző tárgyalás anyagának ismertetésére a vádlott észrevételt tehessen. Ezért a Javaslat előírja, hogy erre a jogára minden esetben figyelmeztetni kell. A figyelmeztetés megtörténtét, valamint a vádlott válaszát jegyzőkönyvbe kell foglalni.

Az 5-6. §-hoz

1. A Javaslat bővíteni kívánja a tárgyalás mellőzésének alkalmazását. Azzal, hogy az 1. § kiterjeszti a vétségi eljárásra tartozó ügyek körét, a tárgyalás mellőzésére sorkerülhet a három évig terjedő szabadságvesztésnél nem súlyosabb büntetéssel fenyegetett bűntetteknél is. A Javaslat 5. §-a bővíti a külön eljárásban alkalmazható szankciók körét is azzal, hogy engedélyezi végrehajtásában felfüggesztett szabadságvesztés és próbára bocsátás alkalmazását is.

2. A Javaslat a tárgyalás mellőzésével történő elbírálás feltételeként közvádas ügyben továbbra is megköveteli az ügyészi indítványt. További feltétel, hogy a vádlott a bűncselekmény elkövetését beismerje, a tényállás egyszerű, valamint, hogy a büntetés célja tárgyalás nélkül is elérhető legyen. Mellőzi a Javaslat a hatályos rendelkezések közül a bűncselekmény csekély jelentőségére történő utalást.

3. A Javaslat a tárgyalás mellőzésével kiszabható szabadságvesztés leghosszabb tartamát egy évben határozza meg.

A 7-8. §-hoz

1. A tárgyalás mellőzésének feltételeiből következik, hogy a bíróság rövid időn belül döntést hozhat.

Ezért a Javaslat a tárgyalás mellőzésének alkalmazására csak az ügy érkezésétől számított harminc napon belül ad lehetőséget.

2. Magánvádas ügyben a tárgyalás mellőzésével történő elbírálásnak csak a személyes meghallgatást követően van helye, ezért a harminc napos határidőt ebben az esetben a személyes meghallgatás időpontjától kell számítani.

3. Előfordulhat, hogy a bíróság a tárgyalás mellőzésével hozandó határozata előtt előkészítő ülést tart. Erre sor kerülhet a Be. 176. §-a alapján, azért, mert a vádlott vagy az ügyész meghallgatása valamilyen okból a határozat meghozatala előtt szükségesnek látszik, valamint a Javaslat 8. §-a alapján is, ha az ügyész nem indítványozta olyan ügyben a tárgyalás mellőzésével történő elbírálást, ahol egyébként a bíróság megítélése szerint ennek feltételei fennállnak. Ezekben az esetekben az elbírálásra nyitva álló harminc napos határidőt az előkészítő ülés napjától kell számítani.

A 9. §-hoz

A Javaslat a Be. 352. § (1) és (3) bekezdését összhangba hozza az 5. § rendelkezéseivel, amikor a végrehajtásában felfüggesztett szabadságvesztés kiszabása mellett is lehetővé teszi a foglalkozástól eltiltás, a járművezetéstől eltiltás és a kiutasítás alkalmazását. Rendelkezik továbbá arról, hogy a végrehajtásában felfüggesztett szabadságvesztés kiszabása esetén pénzmellékbüntetés, próbára bocsátás és végrehajtásában felfüggesztett szabadságvesztés mellett pedig pártfogó felügyelet is alkalmazható.

-----STARTING---POINT---VEGE---