2012. évi XXXV. törvény indokolása

a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény módosításáról

-----STARTING---POINT---ALTALANOS--- 

A módosítás célja az európai uniós projektek, különösen a Nemzeti Stratégiai Referencia Keret fejlesztési forrásai kifizetésének a felgyorsítása. A törvény kiemelt jelentőségű ügyekben lehetővé teszi a környezeti hatásvizsgálati és az egységes környezethasználati engedélyezési eljárásról szóló 314/2005. (XII. 25.) Korm. rendeletben (a továbbiakban: Khvr.) meghatározott eljárási határidők lerövidítését, így a Khvr.-ben foglalt eljárásokban is - az indokolt kivételekkel - a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvényben (a továbbiakban: Ngtv.) meghatározott soron kívüli, de legfeljebb két hónapos ügyintézési határidőt kell betartani.

-----STARTING---POINT---RESZLETES---

Az 1-2. §-hoz

A módosítással a környezet védelmének általános szabályairól, valamint a természet védelméről szóló törvény szerinti eljárások is - két kivétellel - az Ngtv. hatálya alá kerülnek.

Az Ngtv. hatályos szabályozása szerint ezekre az eljárásokra jelenleg az Ngtv.-ben előírt általános határidő - soron kívüli, de legfeljebb két hónapos ügyintézés - nem vonatkozik, az eljárások lényegesen hosszabbak lehetnek.

A hatályos szabályozás szerint a határidők a következők szerint alakulnak:

- környezeti hatásvizsgálati eljárás: 3 hónap

- egységes környezethasználati eljárás: 3 hónap

- összevont eljárás: 4 hónap

- összekapcsolt eljárás: 3+3 hónap.

A módosítás eredményeként a fenti környezetvédelmi eljárásokban az ügyintézési határidő legfeljebb két hónapra csökkennek.

Az előzetes vizsgálati eljárásban az ügyintézési határidő jelenleg 45 nap, ha közmeghallgatásra nincs szükség. Az (5) a) pontja szerinti kivétel biztosítja azt, hogy ez a rövidebb határidő megmaradjon a továbbiakban is, az eljárásoknak az Ngtv. hatálya alá kerülésével ne emelkedjen 2 hónapra.

A 3. §-hoz

Tekintettel arra, hogy a törvény célja, az európai uniós projektek, különösen a Nemzeti Stratégiai Referencia Keret fejlesztési forrásai, kifizetésének a felgyorsítása, illetve a nemzetgazdaság szempontból kiemelt jelentőségű beruházások gyorsítása és egyszerűsítése, indokolttá válik ezzel összefüggésben a közbeszerzésekről szóló törvény ezen rendelkezéseinek megfelelő módosítása.

A 4. §-hoz

A törvény 4. § (3) bekezdésének hatályon kívül helyezését előíró szabálya technikai jellegű módosítás, amivel egy, egyébként a gyakorlatban alkalmazásra nem került szabály hatályon kívül helyezése történik meg. E módosítással ugyanakkor nem válik lehetővé, hogy az előzetes vizsgálati, a környezeti hatásvizsgálati és az egységes környezethasználati engedélyezési eljárásokban a környezetvédelmi hatóság a tervezést elősegítő tény, állapot, egyéb adat igazolása céljából helyszíni szemle lefolytatásával hatósági bizonyítványt állítson ki, mert arra az Ngtv. 4. § (1) bekezdése értelmében az építésügyi hatóság rendelkezik hatáskörrel.

-----STARTING---POINT---VEGE---

Az 5. §-hoz

A záró rendelkezés a törvény hatálybalépésének időpontját határozza meg, valamint előírja, hogy rendelkezéseit a hatálybalépését követően indult hatósági ügyekben kell alkalmazni.