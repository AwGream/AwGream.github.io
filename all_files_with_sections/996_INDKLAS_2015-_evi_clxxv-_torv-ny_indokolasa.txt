2015. évi CLXXV. törvény indokolása

Magyarország és Európa védelmében a kötelező betelepítési kvóta elleni fellépésről

-----STARTING---POINT---ALTALANOS--- 

Az Európai Unió Tanácsa 2015. szeptember 22-én fogadta el a Bizottság által előterjesztett határozatot (a továbbiakban: a határozat). A határozat elfogadásakor Magyarország nemmel szavazott (Szlovákia, Románia és Csehország szintén nemmel szavazott, Finnország tartózkodott), a határozat elfogadására minősített többséggel került sor.

A határozat értelmében 2017. szeptember 26-ig 120 000 nemzetközi védelmet kérelmező személy áthelyezésére kerül sor Olaszországból és Görögországból a többi tagállamba. A határozat értelmében az áthelyezések első szakaszában 66 000, ezek közül Magyarországra 1294 (Görögországból 988, Olaszországból 306) kérelmező kerül áthelyezésre. A fennmaradó 54 000 kérelmező áthelyezésére 2016. szeptember 26-át követően kerül sor, az elosztásukra alapvetően az első szakaszban alkalmazott arányok vonatkoznak, a módosítás lehetőségével.

Az Európai Unió alapját képező szerződésekhez csatolt, a nemzeti parlamenteknek az európai unióban betöltött szerepéről szóló 1. jegyzőkönyv és a szubszidiaritás és az arányosság elvének alkalmazásáról szóló 2. jegyzőkönyv értelmében a nemzeti parlamentek az Unió. jogalkotási aktusainak tervezeteiről véleményt nyilváníthatnak, indokolt véleményt fogadhatnak el arra vonatkozóan, hogy a jogalkotási aktus tervezete összhangban van-e a szubszidiaritás elvével.

A nemzeti parlamentek számára a tervezet véleményezésére nyolchetes időtartamot kell biztosítani.

Mivel a határozat tervezete nem jogalkotási aktusként került megküldésre a nemzeti parlamentek számára 2015. szeptember 13-án, megfosztották a nemzeti parlamenteket attól a lehetőségtől, hogy véleményüket a tervezetről kifejtsék és ezzel megsértették az Európai Unió alapját képező szerződésekhez csatolt 1. és 2. jegyzőkönyvet, ami a határozat jogellenességét eredményezi. Ugyanakkor a határozatra vonatkozó javaslatból és magából az elfogadott határozatból is egyértelműen kitűnik, hogy a határozat a 604/2013/EU európai parlamenti és tanácsi rendelet (Dublin III rendelet) egyes rendelkezéseitől való eltérést határoz meg.

Következésképpen a határozat egy - rendes jogalkotási eljárásban, nyilvánvalóan jogalkotási aktusként elfogadott - uniós rendelettől való eltérést jelent, aminek nem jogalkotási aktussá történő minősítése egyértelműen kizárható.

Magyarország Alaptörvénye E) cikkének (2) bekezdése értelmében „Magyarország az Európai Unióban tagállamként való részvétele érdekében nemzetközi szerződés alapján - az alapító szerződésekből fakadó jogok gyakorlásához és kötelezettségek teljesítéséhez szükséges mértékig - az Alaptörvényből eredő egyes hatásköreit a többi tagállammal közösen, az Európai Unió intézményei útján gyakorolhatja”. Következésképpen Magyarország szuverenitásával, a hatáskör-átruházás terjedelmével kapcsolatos kérdés is, hogy az Unió jogosult-e a határozatban foglalt vagy ahhoz hasonló intézkedések elfogadására.

A határozat - ellentétben az Európai Tanácson (EiT) 2015 áprilisában és júniusában megfogalmazottakkal, ahol az „önkéntes kvóták” mellett foglaltak állást - kötelezővé teszi a tagállamok számára a határozat által meghatározott számú áthelyezett kérelmező átvételét.

Önmagában az megkérdőjelezhető, hogy a Tanács az EiT döntésétől eltérve kötelező kvótákat határozott meg. Ettől függetlenül is, mind a megfelelő hatáskör megléte, mind az arányosság elve szempontjából megkérdőjelezhető a kötelező kvóták előírása, különösen Magyarország tekintetében, mivel az Európai Unió működéséről szóló szerződés (EUMSZ) 78. cikk (3) bekezdésének megfogalmazása szerint a Tanács az érintett tagállam vagy tagállamok érdekében fogadhat el átmeneti intézkedéseket. E rendelkezés nem értelmezhető oly módon, hogy a harmadik országok állampolgárainak hirtelen beáramlásával ugyancsak érintett tagállamra nézve kötelezettség volna megállapítható kérelmezők átvételére vonatkozóan akkor, ha e tagállam nem tartja azt érdekében állónak és azt nem támogatja.

A fenti megfontolásokra tekintettel a határozat jogszerűsége több szempontból is vitatható, indokolt ezért az EUMSZ által a tagállamok számára biztosított lehetőséggel élve az Európai Unió Bíróságától kérni a határozat megsemmisítését az EUMSZ 263. cikke alapján. Az Országgyűlés ennek érdekében felhívja a Kormányt, hogy az erre vonatkozó keresetet indítsa meg.

-----STARTING---POINT---RESZLETES---

Az 1-2. §-hoz

Mivel a határozat jogszerűsége az általános indokolásban kifejtettek alapján több szempontból is vitatható, az 1. § rögzíti, hogy jogellenességének megállapítása iránt fel kell lépni bírósági úton, ezért a 2. §-ban az Országgyűlés felszólítja a Kormányt, hogy a határozat megsemmisítése érdekében az Európai Unió működéséről szóló szerződés 263. cikke alapján indítson keresetet az Európai Unió Bírósága előtt.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.