2009. évi VIII. törvény indokolása

a Magyar Köztársaság Kormánya és az Albán Köztársaság Kormánya között az 1991. augusztus 31. napján kötött vízummegállapodás, illetve a vízummegállapodás módosításáról szóló, jegyzékváltás útján létrejött megállapodások kihirdetéséről

-----STARTING---POINT---ALTALANOS---

Általános indokolás

Az Európai Közösség (EK) által Albániával 2007. szeptember 18-án megkötött vízumkönnyítési megállapodás [OJ L 334/85 (19.12.2007)] 2008. január 1-jei hatálybalépése okán szükségessé vált, hogy az Albániával kötött kétoldalú részleges vízummentességi megállapodásunkat összhangba hozzuk a közösségi jog integráns részét alkotó, EK-szinten született vízumkönnyítési megállapodással.

E közösségi szintű megállapodás lényegesen leegyszerűsíti a beutazás célját igazoló támogató dokumentumok rendjét; széles körben lehetővé teszi a hosszú ideig - akár 5 évig - érvényes, többszöri vízumok kiállítását; az elbírálási határidő 10 napban került maximalizálásra; rendelkezik a diplomata útlevelek birtokosainak vízummentességéről; valamint díjmentes vízum kiállítását írják elő közeli családtagoknak, hivatalos delegációk tagjainak, humanitárius alapon beutazóknak, iskolai kirándulásra utazó diákoknak, nyugdíjasoknak stb.

A magyar-albán részleges vízummentességi megállapodásban a schengeni követelményeknek és az EK-szintű vízumkönnyítési megállapodás fogalomrendszerének megfelelően pontosításra kerül a rövid időtartamú tartózkodás feltételrendszere. Ezen túl a megállapodás tárgyi hatálya a rövid időtartamú tartózkodás kapcsán a szolgálati útlevelekre szűkül (a diplomata útlevelekre nézve ugyanis már az EK-albán vízumkönnyítési megállapodás 10. cikke alkalmazandó).

A módosítás beépít továbbá a vízummegállapodás szövegébe egy, a közösségi jogból, különösen pedig a Csatlakozási Szerződésünkből fakadó kötelezettségeink elsőbbségét rögzítő klauzulát [vö.: 1/2005. (X. 25.) KüM-IM együttes irányelv a nemzetközi szerződésekkel kapcsolatos eljárásról szóló 2005. évi L. törvény alkalmazásáról, 10. pont].

-----STARTING---POINT---RESZLETES---

Részletes indokolás

Az 1. §-hoz

A megállapodások tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés a) és d) pontjai együttes olvasata alapján az Országgyűlés ad felhatalmazást a vízummegállapodás módosítása kötelező hatályának elismerésére. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2-5. §-hoz

E szakaszok a nemzetközi jogilag már hatályba lépett, eddig közzé sem tett, illetve csupán közzétett [24/1993. Nemzetközi Szerződés a külügyminisztertől] megállapodásokat hirdetik ki, összhangban az Nksztv. 9. §-ával, amelynek értelmében minden nemzetközi szerződést - törvényben vagy kormányrendeletben - ki kell hirdetni a magyar jogban. A megállapodások tárgyára tekintettel [Nksztv. 7. § (3) bekezdés a) és d) pontjai] a kihirdetés törvényi formát ölt.

A 6-7. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. §]. Mivel a módosító Megállapodás tárgyából kifolyólag az Országgyűlés a cselekvő belső jogi síkon, így a kihirdetés is törvényi formában történik.

A 8. §-hoz

E szakasz rendelkezik a megállapodások belső jogi hatálybalépésének napjáról, amely különböző a nemzetközi jogilag már hatályos vízummegállapodás és 1993-as módosítása, illetve a még nem hatályos módosító Megállapodás esetében.

A nemzetközi jogilag 1991. szeptember 30-án hatályba lépett alap-megállapodás, illetve annak 1993. május 20-án hatályba lépett, jegyzékváltás útján létrejött módosítása a törvénnyel egyidejűleg (a kihirdetést követő nyolcadik napon) lépnek belső jogilag hatályba. A módosító Megállapodást kihirdető §-ok hatálybalépésének napját - amely egyelőre még nem ismert - a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A hatálybalépés naptári napját megállapító határozatot hivatalból, a szaktárca külön közbenjárása nélkül adja ki a külügyminiszter.