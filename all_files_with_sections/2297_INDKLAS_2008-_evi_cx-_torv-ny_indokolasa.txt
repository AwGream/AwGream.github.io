2008. évi CX. törvény indokolása

egyes törvényeknek a tizenharmadik havi illetmény, munkabér kifizetési rendjével összefüggő módosításáról

-----STARTING---POINT---ALTALANOS--- 

A törvény a közszolgálati jogviszonyt szabályozó törvények módosítására irányul az Egységes Közszolgálati Sztrájkbizottság és a Kormány között 2007. február 19-én létrejött megállapodás 8. pontjának végrehajtása céljából.

A törvény ezért módosítja a Munka Törvénykönyvét [1992. évi XXII. törvény, (a továbbiakban: Mt.)], a közalkalmazottak jogállásáról szóló 1992. évi XXXIII. törvényt (a továbbiakban: Kjt.), a köztisztviselők jogállásáról szóló 1992. évi XXIII. törvényt (a továbbiakban: Ktv.), a fegyveres szervek hivatásos állományú tagjainak szolgálati viszonyáról szóló 1996. évi XLIII. törvényt (a továbbiakban: Hszt.), a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvényt (a továbbiakban: Hjt.), az ügyészségi szolgálati viszonyról és az ügyészségi adatkezelésről szóló 1994. évi LXXX. törvényt (a továbbiakban: Üsztv.), az igazságügyi alkalmazottak szolgálati jogviszonyáról szóló 1997. évi LXVIII. törvényt (a továbbiakban: Iasz.) (a továbbiakban: jogállási törvények).

-----STARTING---POINT---RESZLETES---

Az 1-7. §-hoz

Valamennyi jogállási törvényre vonatkozóan egységesen a 13. havi illetmény tárgyév decemberében, legkésőbb december 20-áig történő kifizetéséről rendelkezik a törvény. A kifizetés időpontjától függetlenül a 13. havi illetményt természetesen - egyezően a hatályos szabályokkal - a tárgyév december 31-éig tartó időszak figyelembevételével kell megállapítani.

Jelenleg, az általános értelmezés szerint az évközi jogviszonyváltás esetén minden egyes jogviszonyban külön-külön vizsgálják a három hónap meglétét. Ezért a törvény minden egyes jogállási törvényben kimondja, hogy a tizenharmadik havi illetményre jogosító idő számítása során a tárgyévben fennállt közszolgálati jogviszonyok időtartamát össze kell számítani. Figyelmen kívül kell hagyni azonban a tizenharmadik havi illetmény összegének megállapítása során annak a tárgyévben megszűnt közszolgálati jogviszonynak az időtartamát, amely után a közszolgálatban dolgozó a tizenharmadik havi illetményt időarányosan már megkapta.

A törvény az alkotmányos elveknek megfelelően biztosítja továbbá, hogy a különböző jogállási törvények hatálya alá tartozó közszolgálatban eltöltött időket is figyelembe kelljen venni, ha amiatt esne el a közszolgálatban dolgozó a tizenharmadik havi illetményétől, mert év közben más jogállási törvény hatálya alá került. Ehhez szükséges továbbá a jogállási törvényekben szereplő, a közszolgálati jogviszony megszűnésekor kiállított munkáltatói igazolások pontosítása is.

A törvény alapján tehát a 13. havi illetményre való jogosultságnak, valamint összegének meghatározása során a munkáltatónak nemcsak azt kell megvizsgálnia, hogy a közszolgálatban dolgozó mennyi időt töltött a tárgyévben nála jogviszonyban, valamint ezt megelőzően az adott jogállási törvény hatálya alá tartozó jogviszonyokban, hanem azt is, hogy a tárgyévben összességében hány hónap közszolgálatban eltöltött jogviszonya volt (értve ezalatt valamennyi jogállási törvény hatálya alá tartozó jogviszonyt) és ezekben a jogviszonyokban jogosult volt-e a tizenharmadik havi illetmény időarányos részére.

A következőkben néhány példával szemléltetve bemutatjuk a tizenharmadik havi illetmény törvény szerinti új összeszámítási szabályait évközi jogviszonyváltás esetén. (A példák azt az esetet veszik alapul, amikor a közszolgálati jogviszony a fennállása alatt nem szünetel.)

a) Ha a köztisztviselő tárgyévben januártól októberig (10 hónap) áll közszolgálati jogviszonyban egy központi közigazgatási szervnél (szerv1), majd ezt követően véglegesen áthelyezik egy másik központi közigazgatási szervhez (szerv2), ebben az esetben szerv1-nek a közszolgálati jogviszony megszűnésekor ki kell fizetnie részére a tizenharmadik havi illetmény 10/12-ed részét. Szerv2-nek pedig decemberben - hiába áll fenn vele a jogviszony csak 2 hónapja - kötelessége a tizenharmadik havi illetmény 2/12-ed részét kifizetni, figyelemmel arra, hogy a köztisztviselőnek összesen 12 hónap jogviszonya állt fenn tárgyévben.

b) Ha tárgyévben januártól februárig (2 hónap) állt jogviszonyban a köztisztviselő szerv1-nél és ezután helyezték át szerv2-höz, ahol az év további részét töltötte (10 hónapot) akkor - figyelemmel arra, hogy szintén 12 havi közszolgálati jogviszonya áll fenn tárgyévben a köztisztviselőnek - szerv2-nek a teljes tizenharmadik havi illetményt kell kifizetnie, mert a január-február hónapot is figyelembe kell vennie a tizenharmadik havi illetmény összegének megállapítása során. Szerv1-nél ugyanis - tekintettel arra, hogy csupán 2 hónapig állt fenn a köztisztviselő közszolgálati jogviszonya - a köztisztviselő nem válik jogosulttá a tizenharmadik havi illetmény időarányos részére.

c) Ha tárgyévben januártól februárig (2 hónap) állt szerv1-nél közszolgálati jogviszonyban a köztisztviselő, majd ezt követően helyezték át szerv2-höz, ahol két hónap után megszűnt a jogviszonya, ez esetben - figyelemmel a b) pontban írtakra - szerv2-nél válik jogosulttá a tizenharmadik havi illetmény 4/12-ed részére.

d) Ha tárgyévben januártól márciusig (3 hónap) állt jogviszonyban a köztisztviselő szerv1-nél, akkor szerv1-nél a köztisztviselő a tizenharmadik havi illetmény 3/12-ed részére jogosulttá válik, ezt szerv1-nek részére ki kell fizetnie. Ha ezután csupán 1 hónapot tölt tárgyévben szerv2-nél közszolgálati jogviszonyban akkor szerv2 - figyelemmel arra, hogy a köztisztviselő már négy hónap közszolgálati jogviszonnyal rendelkezik, de ebből 3 hónapra már kapott időarányosan tizenharmadik havi illetményt - köteles részére a tizenharmadik havi illetmény 1/12-ed részét kifizetni.

Figyelemmel továbbá arra, hogy a törvény alapján a különböző jogállási törvények hatálya alá tartozó jogviszonyokban tárgyévben eltöltött töredékidőket is össze kell számítani, a példák megfelelően irányadóak akkor is, ha szerv1 és szerv2 különböző jogállási törvények hatálya alá tartozó munkáltatók.

A törvény alapján a 13. havi illetmény a közszolgálatban dolgozó kinevezésében foglalt, tárgyév december 1-jei illetményének összegével egyezik meg. Ennek megfelelően a kinevezésének december 1-jén hatályos állapota szerinti illetményére lesz jogosult a közszolgálatban dolgozó.

A tárgyévet követő évben történő utólagos elszámolás - habár nem a hatályos szabályok szerinti részletességgel - továbbra is szükséges, figyelemmel többek közt arra, hogy tárgyév decemberében fennállhatnak olyan körülmények, amelyek szükségessé tehetik az utólagos korrekciót.

Mindemellett a törvény a 13. havi illetményre jogosító idő megállapítására, valamint a szünetelésére vonatkozó szabályokhoz kapcsolódó pontosító, a jogalkalmazást segítő rendelkezéseket is tartalmaz:

- Egyértelművé teszi a törvény, hogy a rendes szabadság - függetlenül annak időtartamától - teljes egészében beszámít a 13. havi illetményre jogosító időbe.

- Emellett értelmező rendelkezést épít be a jogállási törvényekbe arra vonatkozóan, hogy a szünetelés időtartamának számításakor a munkaszüneti nap miatt kiesett időt, valamint a heti pihenőnap (pihenőidő) miatt kiesett időt figyelmen kívül kell hagyni. A jelenlegi szabályok szerint ugyanis a munkaszüneti nap miatti távollétet össze kell számítani a többi jogviszony-szünetelési idővel. Így előfordulhat az az eset, hogy a munkaszüneti napok miatt haladja meg a hat hónapot a szünetelési időtartam, ami jelentősen csökkenti a 13. havi juttatás összegét.

- Figyelemmel a jogszabályi változásokra, a szünetelési jogcímek közül a tartalékos katonai szolgálat esetét a törvény törli a jogállási törvényekből.

- A jogállási törvényekben szereplő, a 13. havi illetményre vonatkozó szabályozásnál irányadó időtartamok hónapokban vannak jelenleg meghatározva. Ezeket a mértékeket a törvény az egyértelmű jogalkalmazás érdekében hónapok helyett napra pontosítja (pl. 6 hónap helyett 183 nap). Az egyes munkavégzési, illetve szünetelési időszakok törvény szerinti összeszámításakor a három, illetve hat hónap pontos megállapítása nehézséget okozott egyes határesetekben, figyelemmel arra, hogy a jogállási törvények nem határozzák meg a töredékidőszakok beszámítását a hónapos időtartamba, továbbá a jogszabályok nem rögzítik, hány napot kell összességében egy hónapnak tekinteni.

A 8-9. §-hoz

E szakaszok a Gazdasági Versenyhivatallal foglalkozási jogviszonyban állók, valamint a hivatásos nevelőszülők külön juttatását rendezik.

-----STARTING---POINT---VEGE---

A 10. §-hoz

A törvény főszabályként 2009. január 1-jén lép hatálya.

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvényt érintő módosítás bevezeti a projektprémium intézményét.

A 11-12. §-hoz

A pénzügyi válság miatt bekövetkező pénzpiaci helyzetben a közszolgáltatások kiadásainak biztonságos finanszírozása, az államháztartás stabilitási helyzetének megőrzése, valamint a 2009-re várható gazdasági visszaesés miatti bevételcsökkenés az államháztartás egyensúlyát és ezáltal a költségvetés kiadási oldalát érintő rendelkezések.

Ezek közé tartozik az a döntés is, amely szerint a 13. havi illetmények kifizetésére 2009-ben nem kerülhet sor a közszférában. A 13. havi illetmény, munkabér - elnevezésétől függetlenül, a törvényben meghatározott feltételei alapján - a tárgyévi jogviszonyban állást honoráló, a közszférában való munkavégzésért járó komparatív előnyt jelentő juttatás, nem pedig az elvégzett munka elismerését szolgáló fizetés.

Meghatározott ideig nem kerül sor 13. havi illetmény fizetésére, így hatályon kívül helyezi, majd újra hatályba lépteti az egyes törvényekben a 13. havi illetményre vonatkozó rendelkezéseket, a módosításokat csak a 13. havi illetmény „visszaállításakor” lépteti hatályba.

Ezen túlmenően, a rendelkezés bizonyos hivatkozási pontosításokat is tartalmaz az Mt., a Kjt., a prémiumévek programról és a különleges foglalkoztatási állományról szóló 2004. évi CXXII. törvény (a továbbiakban: Péptv.), valamint a közalkalmazottak jogállásáról szóló 1992. évi XXXIII. törvény módosításáról szóló 2008. évi LXI. törvény (a továbbiakban: Kjtm.) egyes rendelkezései vonatkozásában.

A 13. §-hoz

Figyelemmel arra, hogy a 2008. december 31-ig hatályos szabályok több ponton is eltérnek a törvény szabályaitól, indokolt átmeneti rendelkezéssel biztosítani, hogy a 2008. évre járó 13. havi illetmény összegének megállapítására, kifizetésére és elszámolására a 2008. december 31-én hatályos szabályok alkalmazandóak.