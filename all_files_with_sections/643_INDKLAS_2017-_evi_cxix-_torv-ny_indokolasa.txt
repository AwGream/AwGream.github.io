2017. évi CXIX. törvény indokolása

a közjegyzőkről szóló 1991. évi XLI. törvény és egyes igazságügyi tárgyú törvények módosításáról

-----STARTING---POINT---ALTALANOS--- 

Az Európai Bizottság - más tagállami eljárásokat követően - 2006-ban indított kötelezettségszegési eljárást Magyarország ellen, mert jogrendszerében a közjegyzői hivatás gyakorlása állampolgársági feltételhez van kötve. A Bizottság álláspontja szerint az állampolgársági feltétel előírása olyan, az uniós joggal ellentétes, állampolgárságon alapuló megkülönböztetést jelent, amely nem tartozik az Európai Unió működéséről szóló szerződés (a továbbiakban: EUMSZ) 51. cikkének hatálya alá, amely „a közhatalom gyakorlásához tartósan vagy időlegesen kapcsolódó tevékenységek” (a közhatalom gyakorlásában való részvétel) tekintetében kivételt enged az állampolgárságon alapuló megkülönböztetés tilalma alól. Mivel a Bizottság nem fogadta el Magyarországnak a kötelezettségszegési eljárásban benyújtott válaszát, 2015 áprilisában döntött arról, hogy az ügyet a Bíróság elé viszi.

A Bíróság 2017. február 1-jén hirdetett ítéletet, melyben elmarasztalta Magyarországot. A Bíróság ítéletében megállapította, hogy Magyarország - mivel a közjegyzői hivatás gyakorlását állampolgársági feltételhez kötötte - nem teljesítette az EUMSZ letelepedés szabadságára vonatkozó 49. cikkből eredő kötelezettségeit, mivel a magyar jogrendben meghatározott közjegyzői tevékenységek nem jelentenek a közhatalom gyakorlásában való részvételt, tehát nem tartoznak az EUMSZ 51. cikk első bekezdésében előírt kivétel hatálya alá.

Az ítéletben foglaltak végrehajtásának biztosítása a közjegyzőkről szóló 1991. évi XLI. törvény (a továbbiakban: Kjtv.) módosításával valósítható meg.

A módosítás a Bíróság C-392/15. sz. Európai Bizottság kontra Magyarország ügyben 2017. február 1-jén hozott ítéletén alapul és a hatályos szabályoknak az ítélet végrehajtása érdekében történő módosítását szolgálja.

Felülvizsgálatot igényel továbbá a Végrendeletek Országos Nyilvántartására vonatkozó jogszabályi környezet is. A Kjtv. felhatalmazza a Magyar Országos Közjegyzői Kamarát, hogy létrehozza a Végrendeletek Országos Nyilvántartását. A nyilvántartás célja, hogy a hagyatéki eljárást lefolytató közjegyzők az örökhagyó végakaratáról annak érvényre juttatása érdekében tájékozódhassanak. A végintézkedésre jogosult személyek azonban szabadon választhatják meg, hogy milyen formában (közvégrendelet, írásbeli magánvégrendelet) kívánnak a vagyonukról vagy annak egy részéről haláluk esetére rendelkezni, és lehetőségük van arra is, hogy akár közjegyzőhöz, akár ügyvédhez forduljanak, ha ehhez jogi közreműködésre van szükségük. Az ügyvéd által készített vagy ügyvédnél letétbe helyezett végrendeletekre azonban a Magyar Ügyvédi Kamara is működtet - kamarai szabályzat alapján - egy nyilvántartást, a Központi Végrendeleti Nyilvántartást. Tekintettel azonban arra, hogy a favor testamenti elvének érvényesülése megköveteli, hogy a közjegyzők hatékonyan tájékozódhassanak az örökhagyó végakaratáról, az előterjesztés a Végrendeletek Országos Nyilvántartása adattartalmának kiegészítését célozza a Központi Végrendeleti Nyilvántartásában szereplő adatok átadása törvényi alapjának megteremtésével.

-----STARTING---POINT---RESZLETES---

Az 1. §-hoz

A Kjtv. 17. §-a tartalmazza a közjegyzővé történő kinevezés feltételeit. A törvény a hatályos feltételrendszert részben újraszabályozza egyrészt az Európai Unió jogának való megfelelés érdekében, másrészt pedig a közjegyzői tevékenység ellátásához szükséges nyelvi és szakmai képesítési feltételek előírásával, meghagyva a garanciális jellegű, a közügyektől eltiltás hatálya alóli mentességet, ami korábban az országgyűlési képviselők választásán való választhatóság feltételként történő előírásában foglaltatott benne, valamint a cselekvőképességet érintő gondnokságot és támogatott döntéshozatalt érintő kizáró rendelkezést. A szakmai képesítések terén a törvény - a 2018. december 1-jét követően meghirdetett pályázatok vonatkozásában - előírja a közjegyzővé történő kinevezés feltételeként a közjegyzői vizsga eredményes letételét, valamint olyan okleveles jogász szakképzettséget, amely a külön jogszabályban szabályozott jogi szakvizsga előfeltételének megfelel. A törvény előírja továbbá a magyar nyelvnek az eljárás lefolytatásához szükséges mértékű ismeretét, mely nélkülözhetetlen a közjegyző oldaláról az eljárások lefolytatásához.

Az Európai Bíróság több ítéletében is kimondta, hogy a letelepedésnek az EUMSZ 49. cikkében rögzített szabadságát a közjegyzőkre is alkalmazni kell. Az EUMSZ 49. cikke értelmében az egyenlő feltételeket az Európai Unió valamely tagállamának, az Európai Gazdasági Térségről szóló megállapodásban részes más államnak, vagy olyan államnak az állampolgára számára kell biztosítani, aki az Európai Unió és tagállamai, valamint az Európai Gazdasági Térségről szóló megállapodásban nem részes állam között létrejött nemzetközi szerződés alapján az Európai Gazdasági Térségről szóló megállapodásban részes állam állampolgárával azonos jogállású személy, azaz uniós tagállamok, az Unión kívüli EGT államok, valamint Svájc állampolgárai számára. Ennek megfelelően a törvény a magyar állampolgársági kritérium helyett a fenti államok állampolgárságát írja elő a közjegyzővé történő kinevezés feltételeként.

A 2. §-hoz

Elengedhetetlen, hogy a közjegyzői hivatás gyakorlója a magyar nyelvet - amely a közjegyzői eljárások tekintetében háttérjogszabályként érvényesülő Pp. 6. § (1) bekezdése, valamint a 2018. január 1-jén hatályba lépő, a polgári perrendtartásról szóló 2016. évi CXXX. törvény 113. § (1) bekezdése szerint az eljárás nyelve - az eljárás lefolytatásához szükséges szinten ismerje. E nélkül az adott közjegyzői eljárást nem tudja lefolytatni. A magyar nyelv ismeretének előírása az esélyegyenlőség szempontjából is fontos, mivel így mind a magyar anyanyelvű közjegyző, mind a külföldi állampolgárságú közjegyzőnek ahhoz, hogy számára idegen nyelven készíthessen közjegyzői okiratot, igazolnia kell az adott idegen nyelv megfelelő ismeretét.

Mivel a közjegyzői állásokat pályázat útján kell betölteni, és a pályázat meghirdetése és a kinevezési javaslat elkészítése a területi kamara elnökségének a feladata, a törvény a pályázatot meghirdető területi kamara elnöksége számára előírja, hogy a pályázónak a magyar nyelv megfelelő szintű ismeretéről a pályáztatás során megtartott személyes meghallgatása keretében győződjön meg.

A 3-4. §-hoz

Kodifikációs-technikai jellegű pontosítást tartalmaz.

Az 5. §-hoz

Az Európai Unió jogának való megfelelés érdekében módosítani szükséges a közjegyzői kar utánpótlását biztosító közjegyzőjelöltek és közjegyzőhelyettesek kinevezésének feltételéül szabott állampolgársági előíráson. Az EUMSZ 49. cikke értelmében az egyenlő feltételeket az Európai Unió valamely tagállamának, az Európai Gazdasági Térségről szóló megállapodásban részes más államnak, vagy olyan államnak az állampolgára számára kell biztosítani, aki az Európai Unió és tagállamai, valamint az Európai Gazdasági Térségről szóló megállapodásban nem részes állam között létrejött nemzetközi szerződés alapján az Európai Gazdasági Térségről szóló megállapodásban részes állam állampolgárával azonos jogállású személy, azaz uniós tagállamok, az Unión kívüli EGT államok, vagy Svájc állampolgárai számára. A koherens szabályozás érdekében pontosítani szükséges az elvárt jogi végzettség megnevezését is: a törvény olyan okleveles jogász szakképzettséget ír elő, amely a külön jogszabályban szabályozott jogi szakvizsga előfeltételének megfelel.

A 6. §-hoz

Az Európai Unió jogának való megfelelés érdekében módosítani szükséges a nem közjegyző, közjegyzőhelyettes, vagy közjegyzőjelölt természetes személy közjegyzői iroda tagjává való válásának feltételeként előírt állampolgársági kritériumot. Az EUMSZ 49. cikke értelmében az egyenlő feltételeket az Európai Unió valamely tagállamának, az Európai Gazdasági Térségről szóló megállapodásban részes más államnak, vagy olyan államnak az állampolgára számára kell biztosítani, aki az Európai Unió és tagállamai, valamint az Európai Gazdasági Térségről szóló megállapodásban nem részes állam között létrejött nemzetközi szerződés alapján az Európai Gazdasági Térségről szóló megállapodásban részes állam állampolgárával azonos jogállású személy, azaz uniós tagállamok, az Unión kívüli EGT államok, vagy Svájc állampolgárai számára.

A 7. §-hoz

Kodifikációs-technikai jellegű pontosítást tartalmaz.

A 8. §-hoz

A Kjtv. 114. § (1) bekezdése szerint a közjegyzőt és a közjegyzőhelyettest az országos elnök feljogosíthatja, hogy idegen nyelven készítsen közjegyzői okiratot, ennek igazolására nyelvi jogosítványt ad ki. Az országos elnök és az alkalmazásában álló közjegyzőhelyettes nyelvi jogosítványát - az országos kamara kérelmére - az igazságügyért felelős miniszter adja ki. Abban az esetben, ha a közjegyzői hivatás gyakorlása az Európai Unió valamely tagállamának, illetve az Európai Gazdasági Térségről szóló megállapodásban részes állam állampolgára számára is nyitva áll, nem világos, hogy mi tekintendő idegen nyelvnek, hiszen egy nem magyar állampolgár számára a magyar az idegen nyelv. A törvény tehát egyértelművé teszi, hogy a törvény alkalmazásában idegen nyelv az eljárás nyelvétől eltérő nyelv.

A 9. §-hoz

A közvégrendelet és az írásbeli magánvégrendelet készítésére vonatkozó anyagi jogi szabályokat a Polgári Törvénykönyvről szóló 2013. évi V. törvény (a továbbiakban: Ptk.) tartalmazza, amelynek értelmében közvégrendeletet csak közjegyző előtt lehet tenni [Ptk. 7:14. §]. A közvégrendelet elkészítésében közreműködő közjegyző tevékenységére vonatkozó szabályokat a Kjtv. jelenleg is az okiratszerkesztésre vonatkozó rendelkezések között tartalmazza, amit jelen törvény is változatlanul fenntart. Azonban a hatályos Kjtv. „Végrendelet” alcíme szintén a közjegyzői okiratokra vonatkozó rendelkezések között szabályozza az írásbeli magánvégrendelet letétbe helyezésének szabályait, ami azonban már nem okiratszerkesztési, hanem az okirat megőrzésére irányuló tevékenységnek minősül, így a törvény a korábbi 134-135. §-okat áthelyezi az „Okirat megőrzése” alcím alá.

A magánvégrendelet letétbe vételével kapcsolatban a szabályozás pontosításra szorul arra való tekintettel, hogy a zártan történő letétbe helyezés nem azt jelenti, hogy a letevő eleve egy lezárt borítékot ad át a közjegyzőnek, hanem a letétbe helyezéskor kerül zárt borítékba a végintézkedést tartalmazó okirat.

A törvény pontosítja a jegyzőkönyv tartalmára vonatkozó előírásokat is, mivel a Kjtv. 159. §-ában foglalt valamennyi adat nem értelmezhető végrendelet letétbe vétele esetén, így a jegyzőkönyv tartalmát az általános szabályhoz képest szűkíteni kell.

Rögzíteni kell továbbá, hogy a magánvégrendelet letétbe vétele esetén a közjegyző mindössze a végrendelet megőrzéséért felel.

A végrendelet visszaadása szempontjából jelentősége van annak, hogy a közjegyző csak olyan személynek adja vissza a végrendeletet a végrendelkezőn kívül, akinek a végrendelkező kifejezetten meghatalmazást adott. Előfordulhat ugyanis, hogy a végrendelkező - a végrendelete letétbe helyezése előtt - általános meghatalmazást adott valakinek, azonban nem szeretné, hogy ez a személy visszavegye a közjegyzőtől a végrendeletét. Az ilyen helyzetek elkerülését szolgálja, ha a meghatalmazást kifejezetten a visszavétel céljával adja a végrendelkező.

Pontosítja továbbá a végrendelet visszaadásáról szóló jegyzőkönyvre vonatkozó előírást is, tekintettel arra, hogy azt a gyakorlatban nem rávezetik, hanem hozzáfűzik a végrendelet letétbe helyezéséről szóló eredeti jegyzőkönyvhöz.

A hatályos Kjtv. 135. § (4) bekezdésének második mondatában foglalt azon rendelkezés, miszerint „a hagyatéki ügyben eljáró közjegyző az örökhagyó esetleges végrendelete iránti tudakozódás céljából köteles megkeresni a Végrendeletek Országos Nyilvántartását”, rendszertanilag megfelelő helyre kerül a hagyatéki eljárásról szóló 2010. évi XXXVIII. törvény (a továbbiakban: Hetv.) megfelelő módosítása következtében.

A 10. §-hoz

A közjegyzővé történő kinevezés feltételeként előírt közjegyzői vizsga eredményes letétele a 2018. július 1-jét követően meghirdetett pályázatok elbírálásánál alkalmazandó.

A 11. §-hoz

A közjegyzővé történő kinevezés feltételeként előírt közjegyzői vizsga részletes szabályainak miniszteri rendeletben történő megalkotásához szükséges felhatalmazó rendelkezés.

A 12. §-hoz

A módosításokkal összefüggő szövegcserés módosításokat tartalmazza.

A 13. §-hoz

A 9. §-hoz kapcsolódó hatályon kívül helyező rendelkezéseket tartalmaz.

A 14-15. §-hoz

A Hetv. módosítását az indokolja, hogy a hagyatéki eljárás során az örökhagyó vagyonának felderítése érdekében végzett tudakozódásra vonatkozó szabályok egy helyre kerüljenek. Így a Végrendeletek Országos Nyilvántartásából történő lekérdezés szabályait a Kjtv.-ből, a házassági és az élettársi vagyonjogi szerződések elektronikus nyilvántartásából való lekérdezés szabályait a Kjnp.-ből egységesen a hagyatéki eljárás rendelkezései között helyezi el a törvény, a Kjnp. hatályos 36/K. § (10) bekezdésének hatályon kívül helyezése mellett.

A 16-17. §-hoz

Tekintettel arra, hogy a favor testamenti elvének érvényesülése megköveteli, hogy a közjegyzők hatékonyan tájékozódhassanak az örökhagyó végakaratáról, az előterjesztés a Végrendeletek Országos Nyilvántartása adattartalmának kiegészítését célozza. Ennek érdekében a törvény előírja, hogy a Magyar Ügyvédi Kamara egyszeri adatszolgáltatás formájában továbbítsa a Magyar Ügyvédi Kamara Irattárában elhelyezett és a Központi Végrendeleti Nyilvántartásba bevezetett végintézkedések adatait a Végrendeletek Országos Nyilvántartását működtető országos kamara részére. Ezáltal a jövőben a közjegyzők számára a Végrendeletek Országos Nyilvántartásában való egyszeri lekérdezés elérhetővé teszi a jogi közreműködő igénybevételével készült vagy letétbe helyezett végintézkedések adatainak az elérését anélkül, hogy a Magyar Ügyvédi Kamara felé külön megkeresést kellene előterjeszteni. Ez a jogszabályi megoldás biztosítja azt is, hogy a más-más rendeltetésű nyilvántartások összekapcsolása nélkül is megvalósuljon a Végrendeletek Országos Nyilvántartása adattartalmának kiegészítése.

A Hetv. átmeneti rendelkezései között rendezi a törvény azoknak az ügyvéd által készített vagy letétbe vett és az ügyvéd iratai között őrzött végintézkedéseknek a sorsát is, amelyeket az ügyvéd a Végrendeletek Országos Nyilvántartása felé bejelentett, azonban a Magyar Ügyvédi Kamara Irattárába nem továbbított. A végintézkedések fellelhetőségéhez fűződő érdek azonban azt diktálja, hogy az ügyvédek - kamarai szabályzat alapján - ezeket a végintézkedéseket is biztonságos őrzés és kezelés céljából a Magyar Ügyvédi Kamara Irattárába helyezzék el.

A jövőre nézve pedig a Végrendeletek Országos Nyilvántartásáról szóló 4/2009. (III. 6.) IRM rendelet módosításával az ügyvédek által készített vagy letétbe vett végintézkedések tekintetében meg kell erősíteni a Végrendeletek Országos Nyilvántartása felé történő adatszolgáltatást.

-----STARTING---POINT---VEGE---

A 18. §-hoz

Hatályba léptető rendelkezést tartalmaz.