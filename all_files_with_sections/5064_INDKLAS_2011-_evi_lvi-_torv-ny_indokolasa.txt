2011. évi LVI. törvény indokolása

a Délkelet-európai Rendészeti Központról szóló, Bukarestben, 2009. december 9-én létrejött Egyezmény, valamint a Délkelet-európai Rendészeti Központ kiváltságairól és mentességeiről szóló, Bukarestben, 2010. november 24-én létrejött Jegyzőkönyv kihirdetéséről

-----STARTING---POINT---ALTALANOS---

Általános indokolás

A törvény célja a Délkelet-európai Rendészeti Központról szóló Egyezmény (a továbbiakban: Egyezmény), valamint a Délkelet-európai Rendészeti Központ kiváltságairól és mentességeiről szóló Jegyzőkönyv (a továbbiakban: Jegyzőkönyv) kötelező hatályának elismeréséhez szükséges szükséges felhatalmazás megszerzése és kihirdetése.

Az Egyezmény a Délkelet-európai Együttműködési Kezdeményezés (angolul: Southeast European Cooperation Initiative, a továbbiakban: SECI) keretében Bukarestben, 1999. május 26-án létrejött, az országhatárokat átlépő bűnözés megelőzésében és leküzdésében való együttműködésről szóló Megállapodás felváltását, korszerűsítését célozza. Az Egyezmény alapján a Délkelet-európai Rendészeti Központ (angolul: Southeast European Law Enforcement Center, a továbbiakban: SELEC) a SECI Bukarestben működő, Határokon Átnyúló Bűnözés Elleni Regionális Központja (angolul: Regional Center for Combating Trans-border Crime, a továbbiakban: SECI Központ) átalakítása, továbbfejlesztése révén több lépcsőben, fokozatosan kezdi meg működését.

A SECI Megállapodást 1999. május 26-án a Magyar Köztársaság mellett Albánia, Bosznia-Hercegovina, Bulgária, Görögország, Macedónia, a Moldovai Köztársaság, Románia és Törökország képviselője írta alá. Később a Horvát Köztársaság is csatlakozott a szerződéshez. A Megállapodás a 2000. évi CXV. törvényben került kihirdetésre. A nemzetközi szerződés 2000. február hó 1. napján hatályba lépett, a Magyar Köztársaság tekintetében 2000. július 1. napjától hatályos. A magyar bűnüldöző szervek a SECI csatornáin keresztül közvetlen információcserét folytatnak az érintett délkelet-európai országok (főként Szerbia) viszonylatában súlyos problémaként felmerülő bűnözési formákat illetően, különösen az illegális migrációval és emberkereskedelemmel, kábítószer-kereskedelemmel, cigaretta-csempészettel, kisebb mértékben a lopott gépjárművekkel kapcsolatosan a külföldi részes államok bűnüldöző szerveivel.

A SECI átalakítása 2004 óta napirenden van, az Egyezmény tervezetének szövegezése az ún. SELEC Working Groupban 2009 júniusában - 13 tárgyalási fordulót követően - zárult le. Az Egyezményt Bukarestben, 2009. december 9-én hazánk mellett Albánia, Bosznia-Hercegovina, Bulgária, Horvátország, Görögország, Macedónia, Moldova, Montenegró, Románia, Szerbia, Szlovénia és Törökország írta alá. A Jegyzőkönyv aláírására - a 102/2010. (XI. 16.) ME határozat alapján - Bukarestben, 2010. november 24-én került sor.

Az Egyezmény végrehajtásához szükséges dokumentumok (például a szervezeti és működési szabályzat, székhely-megállapodás) tárgyalása, valamint a SELEC új információs adatbázisának kiépítése, és az ahhoz szükséges adatbiztonsági eljárások kidolgozása még nem kezdődött el, így az Egyezmény alapján a SELEC ténylegesen csak egy későbbi időpontban kezdi meg teljeskörű működését.

Az Egyezmény alapján a SELEC nemzetközi jogi jogalanyisággal rendelkezik és alapvető célja a tagállamok rendészeti szervei közötti együttműködés lehetőségének kiszélesítése és a hatékony információcsere megteremtése a határokon átívelő, súlyos bűncselekmények - ideértve a szervezett bűnözést és a terrorizmust - megelőzésében, felderítésében, és az ellenük való küzdelem területén.

Az Európai Unió Tanácsa a 2006. november 29-i Következtetéseiben kiemelte a SECI Központ átalakításának, továbbfejlesztésének szükségességét és szerepének erősítését, mint a szervezett bűnözés elleni harc fontos regionális eszközét. A SELEC egyezmény kidolgozását az Európai Unió intézményi keretei között létrejött SECI Support Group és az Európai Unió Bizottsága segítette.

-----STARTING---POINT---RESZLETES---

Részletes indokolás

Az 1-2. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés a) és b) pontja alapján az Országgyűlés ad felhatalmazást az Egyezmény kihirdetésére. Jelen § - az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

Az Nsztv. alapján a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. §]. Mivel az Egyezmény tárgykörét érintően a belső jogi szabályozás az Országgyűlés hatáskörébe tartozik, az Egyezmény kihirdetése is törvényi formát ölt.

A 3. §-hoz

Az Nsztv. 10. § (1) bekezdés b) pontjának, illetve (2) bekezdésének megfelelően e § tartalmazza az Egyezmény hiteles angol nyelvű szövegét, illetve annak hivatalos magyar nyelvű fordítását. Az Egyezmény 8 fejezetből és 52 cikkből áll.

1. Az Egyezmény I. fejezete tartalmazza a Délkelet-európai Rendészeti Központ (SELEC) létesítésével, céljával és feladataival kapcsolatos rendelkezéseket (1-3. cikkek), valamint a fogalommeghatározásokat (4. cikk).

1.1. A SELEC célja, az illetékes hatóságok közötti együttműködés keretén belül, hogy támogatást nyújtson a tagállamoknak, és megerősítse az együttműködést a bűncselekmények megelőzése és leküzdése terén, ideértve a súlyos bűncselekményeket és a szervezett bűnözést is, amennyiben azok ténylegesen vagy vélhetően határokon átnyúló elemmel rendelkeznek (2. cikk).

1.2. Az Egyezmény alapján a SELEC legfontosabb feladatai (3. cikk) a következők:

a) a tagállamok illetékes hatóságai hatáskörébe tartozó nyomozások és bűnmegelőzési tevékenység támogatása az Egyezmény rendelkezéseivel összhangban;

b) az információ és bűnügyi felderítési információk cseréjének, továbbá az operatív segítségnyújtás iránti megkereséseknek az elősegítése;

c) a tagállamok nemzeti kapcsolattartó pontjainak figyelmeztetése és tájékoztatása a SELEC hatáskörébe tartozó, gyanúsítottak, bűnelkövetők vagy bűncselekmények közötti kapcsolatokról;

d) információ és bűnügyi felderítési információ gyűjtése, elemzése, feldolgozása és továbbítása;

e) a SELEC céljaihoz kapcsolódó stratégiai elemzések és bűnözési fenyegetettségi értékelések készítése;

f) elektronikus információs rendszer létrehozása, működtetése és fenntartása;

g) a rendészeti módszerek és technikák jó gyakorlatának ismertetése és népszerűsítése;

h) egyéb, az Egyezmény céljával összeegyeztethető feladatok ellátása.

1.3. Az Egyezmény kinyilvánítja SELEC nemzetközi jogi személyiségét és jogképességét (5. cikk). Az Egyezmény céljai elérése érdekében a SELEC-et, a tagállamok képviselőit, az összekötő tisztviselőket, a SELEC tisztviselőit és az operatív partnerek képviselőit a feladataik ellátásához szükséges kiváltságok és mentességek illetik meg (6. cikk). Erről a Délkelet-európai Rendészeti Központ kiváltságairól és mentességeiről szóló Jegyzőkönyv rendelkezik.

1.4. Az Egyezmény alapján a SELEC székhely-megállapodást köt Romániával mint fogadó állammal [6. cikk (2) bekezdés]. A SELEC székhelye Bukarest, hivatalos nyelve az angol (16. cikk).

2. A SELEC szervezeti felépítését a II. fejezet szabályozza (7-16. cikkek). A SELEC szervei a Tanács (8. cikk) és a Titkárság (9. cikk). A Titkárság tagjai a főigazgató (10. cikk), az igazgató (11. cikk) és a SELEC tisztviselői (12. cikk).

2.1. Fontos rendelkezése az Egyezménynek, hogy a tagállamok a rendőri és vámügyi együttműködés érdekében összekötő tisztviselőt küldenek a SELEC központjába, akik a küldő állam jogszabályai szerint képviselik a tagállamok illetékes hatóságait, ugyanakkor tevékenységükre az Egyezmény rendelkezései is irányadóak. (14. cikk).

2.2. Lényeges kiemelni, hogy az Egyezmény kötelezi a tagállamokat, hogy nemzeti kapcsolattartó pontokat hozzanak létre vagy jelöljenek ki, melyek az adott tagállamban nemzeti kapcsolattartó pontként az adott tagállam összekötő tisztviselőin keresztül valósítják meg a SELEC-kel történő kapcsolattartást és információcserét (15. cikk). A magyar jogban az összekötő tisztviselők kihelyezésének részletes szabályait - a bűnüldöző szervek nemzetközi együttműködéséről szóló 2002. évi LIV. törvény 51. §-ában kapott felhatalmazás alapján - a 34/2003. (VII. 29.) BM-PM együttes rendelet tartalmazza.

2.3. A magyar bűnüldöző szerveknek nemzetközi bűnüldözési szervezettel folytatott együttműködését, beleértve a bűnüldözési adatok és információk cseréjére vonatkozó szabályokat az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban: NEBEK-törvény) tartalmazza. A NEBEK-törvény a két- és többoldalú nemzetközi szerződések keretében megvalósuló együttműködésre is alkalmazható, így az Egyezmény által szabályozott adattovábbítás, illetve információcsere vagy egyéb intézkedés is jogszerűen biztosítható. A NEBEK-törvény alapján az Egyezmény szerint nemzeti kapcsolattartó pont a Nemzetközi Bűnügyi Együttműködési Központ (a továbbiakban: NEBEK), mely ellátja az Egyezmény 15. cikkében foglalt feladatokat is.

3. Az Egyezmény III. fejezete alapján a tagállamok közötti a bűnüldözési adat- és információcsere fejlesztése érdekében, a SELEC feladatai ellátásához szükséges adatok tárolására és feldolgozására a SELEC egy elektronikus információs rendszert hoz létre. A SELEC működéséhez szükséges informatikai adatbázis létrehozására fokozatosan, több lépcsőben, a szükséges adatbiztonsági eljárások dolgozását követően kerül sor. A SELEC által üzemeltetett információs rendszerek semmilyen körülmények között sem kapcsolhatók össze más automatizált adatfeldolgozó rendszerekkel, kivéve a nemzeti egységek automatizált adatfeldolgozó rendszereit (17. cikk).

3.1. A SELEC által kezelt minősített információk védelmével kapcsolatos szabályokat az Egyezmény 20. cikke tartalmazza. Az Egyezmény 20. cikk (5) bekezdése szerint a SELEC a „korlátozott terjesztésű”, „bizalmas”, „titkos” és „szigorúan titkos” minősítési szinteket alkalmazza, mely a minősített adat védelméről szóló 2009. évi CLV. törvénnyel összhangban van.

4. Az Egyezmény IV. fejezete részletes adatvédelmi rendelkezéseket tartalmaz, meghatározza a személyes adatok kezelésének és védelmének alapelveit, a személyes adatokhoz történő hozzáférés módját, az adatalany hozzáférési jogosultságait, valamint rögzíti az adatok helyesbítésének és törlésének szabályait (21-34. cikk).

4.1. A Tanács által elfogadásra kerülő biztonsági kézikönyv részletes szabályokat fog tartalmazni a SELEC szervezeten belül alkalmazandó biztonsági intézkedésekről és az egyes minősítési szintekhez kapcsolódó biztonsági követelményekről [20. cikk (4) bekezdés].

4.2. Fontos kiemelni, hogy a Tanács adatvédelmi felügyelőt nevez ki az Egyezményben foglalt adatvédelmi rendelkezések betartása és a személyes adatok védelme érdekében (27. cikk). Ezen felül minden tagállam a belső jogával összhangban kijelöl egy hatóságot és gondoskodik az Egyezmény adatvédelmi szempontú független nemzeti felügyeletéről, figyelemmel a személyes adatok védelmének az Európa Tanács által megállapított nemzetközi elvárásokra és alapelvekre (33. cikk). A személyes adatok átadása és átvétele jogszerűségének ellenőrzése a szerződő államok független adatvédelmi hatóságainak a feladata. A személyes adatok védelméről és a közérdekű adatok nyilvánosságáról szóló 1992. évi LXIII. törvény alapján, az Egyezmény 33. cikke szerinti nemzeti (adatvédelmi) felügyeletet az adatvédelmi biztos látja el.

5. Az Egyezmény V. fejezete rögzíti a SELEC vonatkozó pénzügyi és gazdasági szabályozását, azaz a költségvetési szabályokat, valamint szabályozza a SELEC külső pénzügyi ellenőrzését, valamint egyéb pénzügyi rendelkezéseket állapít meg (35-38. cikk).

6. Az Egyezmény VI. fejezete rendelkezik a SELEC tevékenységében való részvételről, mely három módon lehetséges: tagállamok, operatív partnerek és a megfigyelők szintjén (39-43. cikkek).

6.1. A SELEC nyitva áll minden olyan állam számára, amelynek különös érdeke fűződik a Délkelet-európai régió rendészeti együttműködéséhez és egyetért a SELEC jelen Egyezményben foglalt céljaival és feladataival, valamint eleget tesz a Tanács által megállapított feltételeknek (40. cikk). A SELEC operatív partner státusz létesítése kérelem alapján minden állam és nemzetközi szervezet számára nyitva áll, amely kifejezi a szándékát a SELEC-kel történő együttműködésre, vállalja a SELEC támogatását és együttműködési megállapodást köt a SELEC-kel. (41. cikk). Megfigyelői státusz kérelem alapján bármely olyan állam vagy nemzetközi szervezet számára nyitva áll, amely kifejezi szándékát a SELEC-kel történő együttműködésre és a SELEC támogatására (42. cikk). Megjegyzendő, hogy a SELEC jogelődje a SECI már most is szoros együttműködést alakított ki pl. az Amerikai Egyesült Államok illetékes szerveivel.

A hatékony rendészeti együttműködés megerősítése érdekében a SELEC törekszik az európai és más nemzetközi rendészeti szervezetekkel (Europol, Interpol és a Vám Világszervezet) a kölcsönösen előnyös kapcsolatok kiépítésére (43. cikk)

7. Az Egyezmény VII. fejezete rögzíti a szerződéses és szerződésen kívüli felelősségi szabályokat (44. cikk).

8. Az Egyezmény a VIII. fejezete, a záró rendelkezések az Egyezmény aláírásával és a kötelező hatály elismerésének módozataival, a hatálybalépéssel, az Egyezmény módosítására vonatkozó eljárással, az Egyezményhez fűzhető fenntartások kizárásával, Románia letéteményesi funkciójával, a vitarendezési eljárással illetőleg a bármely fél által gyakorolható egyoldalú kilépés lehetőségével kapcsolatos előírásokat tartalmazzák (45-52. cikkek).

8.1. Az Egyezmény az azt követő hatvanadik napon lép hatályba, hogy az országhatárokat átlépő bűnözés megelőzésében és leküzdésében való együttműködésről szóló, Bukarestben, 1999. május 26-án aláírt Megállapodás Szerződő Felei közül kilenc letétbe helyezte a megerősítési, jóváhagyási vagy elfogadási okiratait. (46. cikk). Az Egyezmény hatályba lépésével egyidejűleg a Bukarestben, Romániában, 1999. május 26-án az országhatárokat átlépő bűnözés megelőzésében és leküzdésében való együttműködésről szóló Megállapodás hatályát veszti (49. cikk). Az Egyezmény hatálybalépésével egyidejűleg a SELEC lesz a SECI Központ jogutódja.

A 4-5. §-hoz

Az Nsztv. 7. § (1) bekezdés a) pontja, illetve (3) bekezdés a) és b) pontja alapján az Országgyűlés ad felhatalmazást a Jegyzőkönyv kihirdetésére.

Az Nsztv. alapján a Jegyzőkönyv a kötelező hatály elismerésére adott felhatalmazás a kihirdetéssel egy aktusba olvad össze. Mivel az Jegyzőkönyv tárgykörét érintően a belső jogi szabályozás az Országgyűlés hatáskörébe tartozik, a Jegyzőkönyv kihirdetésére is - célszerűségi szempontból, a szoros tárgyi összefüggések miatt - az Egyezménnyel együtt egy törvényben kerül sor.

A 6. §-hoz

A SELEC Egyezmény 6. cikke rögzíti, hogy a SELEC-et, a tagállamok képviselőit, az összekötő tisztviselőket, a SELEC tisztviselőit és az operatív partnerek képviselőit a feladataik ellátásához szükséges kiváltságok és mentességek illetik meg. A Jegyzőkönyvben meghatározott kiváltságok és mentességek célja a SELEC hatékony és független működéséhez szükséges feltételek biztosítása. A Jegyzőkönyv megállapítja a SELEC mint nemzetközi jogi személy joghatóság, végrehajtás, közvetlen adó- és vámügyi rendelkezések alóli mentességét, továbbá személyzetének vagy képviselőinek kiváltságait, illetve mentelmi jogát. Hasonló kiváltságokat és mentességeket más nemzetközi szervezetek és tisztviselőik is élveznek, így a Jegyzőkönyv létrehozásával a SELEC a többi nemzetközi szervezethez hasonló státuszt élvez majd.

1. A Jegyzőkönyv I. fejezete a fogalom-meghatározásokat tartalmazza, így meghatározza többek között az Egyezmény, a SELEC, a fogadó ország, a tagállamok képviselői, a tisztviselők, illetve a SELEC vagyona, épületei és helyiségei és irattára fogalmát (1. cikk).

2. A Jegyzőkönyv II. fejezete rendelkezik a SELEC-et mint szervezetet megillető kiváltságokról, mentességekről, kedvezményekről. A Jegyzőkönyv kinyilvánítja, hogy a SELEC és vagyona mentes a bírósági, közigazgatási és végrehajtási eljárások alól, ugyanakkor meghatározza a kivételeket is (3. cikk). A Jegyzőkönyv rögzíti, hogy a SELEC épületei és helyiségei, valamint az irattára sérthetetlen (4. cikk), továbbá rendelkezik a hivatalos kommunikáció és kiadványok terjesztésének szabadságáról (6. cikk).

2.1. A Jegyzőkönyv meghatározza az adó- és vámkedvezményeket, illetve részletezi a kedvezmények igénybevételéhez kapcsolódó eljárásokat és intézkedéseket, valamint kivételeket állapít meg (7. cikk). A SELEC pénzeszközökkel való szabad rendelkezési jogát a II. fejezet (8. cikk) határozza meg.

3. A Jegyzőkönyv III. fejezete a személyeket megillető kedvezményeket rögzíti, köztük a tagállamok képviselőinek, az összekötő tisztviselőknek, a szervezet tisztviselőinek, valamint az operatív partnerek képviselőinek kiváltságait és mentességeit. A Jegyzőkönyv kiemelten hangsúlyozza, hogy a Jegyzőkönyvben szereplő kiváltságok és mentességek nem a tagállamok képviselőinek személyes hasznára szolgálnak, hanem arra, hogy biztosítsák a SELEC-kel kapcsolatos funkcióik független gyakorlásának feltételeit (17. cikk). A Jegyzőkönyv részletes szabályokat állapít meg a kiváltságok és mentességek időbeli hatályával, korlátozásával és a kiváltságokról és mentességekről való lemondással kapcsolatosan.

4. A Jegyzőkönyv IV. fejezete, a záró rendelkezések a Jegyzőkönyv aláírásával és kötelező hatálya elismerésének módozataival, a hatálybalépéssel, a Jegyzőkönyv módosítására vonatkozó eljárással, a Jegyzőkönyvhöz fűzhető fenntartások kizárásával, Románia letéteményesi funkciójával, a vitarendezési eljárással illetőleg a bármely Fél által gyakorolható egyoldalú kilépés lehetőségével kapcsolatos szabályokat tartalmazzák.

4.1. A Jegyzőkönyv az azt követő hatvanadik napon lép hatályba, hogy a SELEC Egyezményt aláíró kilenc tagállam letétbe helyezte a megerősítésre, elfogadásra vagy jóváhagyásra vonatkozó okmányát (20. cikk).

A 7. §-hoz

Az Egyezmény az azt követő hatvanadik napon lép hatályba, hogy az országhatárokat átlépő bűnözés megelőzésében és leküzdésében való együttműködésről szóló, Bukarestben, 1999. május 26-án aláírt Megállapodás Szerződő Felei közül kilenc letétbe helyezte a megerősítési, jóváhagyási vagy elfogadási okiratait. A Jegyzőkönyv hatálybalépésére a Jegyzőkönyv 20. cikk (1) bekezdése szerinti időpontban kerül sor.

Magyarország vonatkozásában a hatálybalépés naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

Az Egyezmény 49. cikke (1) bekezdése értelmében az Egyezmény hatálybalépésével egyidejűleg a Bukarestben, Romániában, 1999. május 26-án az országhatárokat átlépő bűnözés megelőzésében és leküzdésében való együttműködésről szóló Megállapodás hatályát veszti.

A törvény végrehajtásáról a rendészetért felelős miniszter gondoskodik. Az Egyezmény 15. cikke alapján a nemzeti kapcsolattartó pont feladatait a Nemzetközi Bűnügyi Együttműködési Központ, az Egyezmény 33. cikke alapján a nemzeti adatvédelmi felügyeletet - a személyes adatok védelméről és a közérdekű adatok nyilvánosságáról szóló 1992. évi LXIII. törvényben biztosított hatáskörében - az adatvédelmi biztos látja el.