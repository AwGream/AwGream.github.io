2005. évi CXX. törvény indokolása

az egyszerűsített közteherviselési hozzájárulásról

-----STARTING---POINT---ALTALANOS--- 

Az egyszerűsített közteherviselési hozzájárulás (a továbbiakban: ekho) bevezetésének célja a közügyek szabad megvitatása, a közügyekkel összefüggő információhoz való hozzájutás, továbbá a művészeti élet szabadságának előmozdítása, a kultúrát hordozó szellemi termékek támogatása. Ennek megoldására a jellemzően művészeti, szellemi szabadfoglalkozás körébe tartozó tevékenységet folytató magánszemélyek érdekében az általános adó- és járulékszabályok alkalmazása helyett - választásuktól függően - egyszerűsített közteherviselési módszer szerint teljesíthetik adó- és járulék kötelezettségüket.

Az ekho megteremti annak lehetőségét, hogy a polgári jogi (megbízási/vállalkozási) vagy munkajogi jogviszonyok mellett meghatározott tevékenységet végző magánszemélyek esetében azonossá váljon a közteherviselés.

-----STARTING---POINT---RESZLETES---

Az 1. §-hoz

A törvény hatálya a törvényben meghatározott FEOR szerinti foglalkozásnak (például író, képzőművész, iparművész, rendező, újságíró) megfelelő tevékenységet munkaviszonyban, vagy vállalkozási, megbízási szerződés alapján folytató magánszemélyekre és a magánszeméllyel szerződéses kapcsolatban álló munkáltatóra, kifizetőre terjed ki, a magánszemély ekho választására vonatkozó nyilatkozata alapján.

A 2. §-hoz

A § meghatározást ad a munkaviszony, a vállalkozási és a megbízási szerződés, valamint a nyugdíjas fogalmára.

A 3. §-hoz

A kedvező adózási szabályok választhatósága az első bekezdés szerint vonatkozik mind a polgári jogi (megbízási/vállalkozási), mind a munkajogi jogviszonyokban (munkaviszony, közalkalmazotti jogviszony) foglalkoztatott magánszemélyekre. Az ekho alkalmazásának feltétele, hogy a magánszemély az adóévben bármely tevékenységgel összefüggésben (munkaviszonyból származó, vagy egyéni vállalkozói kivét címén, vagy társas vállalkozás tagjaként személyes közreműködődés ellenértéke címén, vagy egyéni vállalkozónak nem minősülő magánszemély megbízási vagy vállalkozási szerződés alapján) olyan jövedelmet szerezzen, amely után a közteherviselési kötelezettségek teljesítése az általános szabályok szerint történik (például munkaviszonyból származó jövedelem esetében a személyi jövedelemadóról szóló törvény szerint, nem önálló tevékenységből származó összevonandó jövedelemként és a személyi jövedelem adóelőleg alapját képező jövedelem utáni járulékkötelezettség teljesítésével). Kivétel a minimumfeltétel alól a nyugdíjas, akinél nem feltétel, hogy a közteherviselési kötelezettségeket az általános szabályok szerint teljesítse, azonban a törvény szerint csak az a magánszemély minősül nyugdíjasnak, aki az adóévben legalább 183 napig nyugdíjas. A nyugdíjas a nyugdíj melletti bevétele egészére alkalmazhatja az ekhot évi 25 millió forintig, természetesen, ha a tevékenysége alapján erre jogosult.

A második bekezdés alapján az ekhot a magánszemély törvényben felsorolt azon bevételre választhatja, amely munkaviszonyban, vagy társas vállalkozás személyesen közreműködő tagjaként illeti meg - feltéve, hogy e bevételt eredményező jogviszonyában kizárólag a foglalkozása szerinti tevékenységet folytatja - és/vagy a foglalkozása szerinti tevékenységére kötött vállalkozási szerződés és/vagy megbízási szerződés alapján illeti meg.

A harmadik bekezdés sorolja fel azokat a foglalkozásokat, amelynek megfelelő, jellemzően művészeti, szellemi szabadfoglalkozás körébe tartozó tevékenység végzésére alkalmazható az ekho.

A negyedik bekezdés rendelkezik a bevételi határról. Amely szerint évi 25 millió forint erejéig lehet az ekhot alkalmazni, ha a magánszemélynek az általános szabályok szerint adózó jövedelme az adóévben eléri az év első napján érvényes havi minimálbér 12-szeresét. Ha a magánszemélynek az általános szabályok szerint adózó jövedelme az adóévben nem éri el az év első napján érvényes havi minimálbér 12-szeresét, akkor az évi 25 millió forintnak olyan hányadára alkalmazható az ekho, amilyen arányt az általánosan adózó jövedelem összege az év első napján érvényes havi minimálbér 12-szereséhez viszonyítva képvisel. Tekintettel arra, hogy a nyugdíjas esetében nincs az általános szabályok szerint adózó minimumkövetelmény, így esetükben évi 25 millió forint erejéig alkalmazható az ekho.

Az ötödik bekezdés az eva-ekho összefüggésekről rendelkezik. Annak érdekében, hogy ugyanazon magánszemély több kedvező adózási mód egymás melletti alkalmazásával ne juthasson indokolatlan előnyökhöz, de mégis alkalmazhassa mindkét kedvező szabályt, az fogalmazódott meg, hogy az adott magánszemélyre vonatkozó ekho bevételi határt az evával adózott bevétel figyelembe vételével célszerű megállapítani. Ezt a törvény úgy oldja meg, hogy az ekho bevételi határát csökkenti az a bevétel,

- amelyet az adóévben az egyszerűsített vállalkozói adóról szóló törvény hatálya alá tartozó egyéni vállalkozói tevékenységet (is) folytató magánszemélynek az eva alapjába tartozó bevételként kell figyelembe vennie, vagy

- amely az eva hatálya alá tartozó társas vállalkozás bevételéből  a társas vállalkozás ekhot választó tagjára (tulajdonosára) a társasági szerződésben az adózott eredményből való részesedésére előírt mérték, ennek hiányában a jegyzett tőkéből való részesedése arányában jut.

Ez azt jelenti, hogy

- egyéni vállalkozó esetében az eva törvény szerinti bevételt kell levonni az ekho alap meghatározásához, függetlenül attól, hogy az eva bevétel milyen tevékenységből származik,

- társas vállalkozás tagja esetében az eva bevételből az ekhot alkalmazó tagra jutó bevételt kell levonni, függetlenül attól, hogy azt a tag ténylegesen „felvette” vagy nem, illetve függetlenül attól, hogy a társas vállalkozás a bevételt milyen tevékenységből érte el.

A hatodik bekezdés külön rendelkezik arról, hogy nem tehet az adóévben az ekho választására vonatkozó nyilatkozatot a magánszemély azt követően, hogy a 25 millió forint bevételi határt már elérte.

A 4. §-hoz

A törvény szerint az ekho alapja: magánszemély FEOR szerinti foglalkozásából származó bevétele, csökkentve - ha a magánszemély általános forgalmi adó fizetésére kötelezett - az általános forgalmi adó összegével.

A magánszemélyt terhelő összeg: az ekho-alap összegéből 15 százalék. Ha azonban a magánszemély a kifizetést megelőzően nyilatkozik arról, hogy nyugdíjas, vagy az adóévben - minden más járulékalapot képező jövedelmét, valamint minden ekho alapot képező bevételének 50 százalékát figyelembe véve - a nyugdíjjárulékot (magán-nyugdíjpénztári tagdíjat) a Tbj. előírása szerint a járulékfizetés felső határáig megfizette (megfizeti), az ekho mértéke 11 százalék.

A kifizető az ekho-alap összege után 20 százalék ekhot fizet.

A kifizető a magánszemélyt terhelő ekhot levonással állapítja meg, ideértve azt az esetet is, ha a kifizetést számla alapján - akár egyéni vállalkozónak, akár más magánszemélynek - teljesíti.

Az 5. §-hoz

Az ekho a magánszemély nyilatkozata alapján alkalmazható. A magánszemély az ekho választására, illetőleg mértékére vonatkozó nyilatkozatát az adóévben bármikor megteheti. A munkáltató, illetve tartós megbízási jogviszony esetén a kifizető a magánszemély nyilatkozata szerint jár el az adóévben mindaddig, amíg a magánszemély nem vonja vissza az ekho választására vonatkozó nyilatkozatát. Nem tehet az adóévben az ekho választására vonatkozó nyilatkozatot az a magánszemély, aki a 25 millió forint bevételi határt már elérte.

A kifizető attól függetlenül, hogy rendelkezik a magánszemély nyilatkozatával, amely szerint a bevételre az ekhot kívánja alkalmazni, nem járhat el az ekho szabályai szerint, ha magánszemély részére az adóévben már legalább 25 millió forint olyan kifizetést számolt el, amelyre az ekhot alkalmazta.

A 6. §-hoz

Abban az esetben, ha a magánszemély nem volt jogosult valamely bevételére az ekho alkalmazására, akkor e bevételét a személyi jövedelemadó kötelezettség megállapításánál - a kifizetővel fennálló jogviszony szerinti jogcímen - figyelembe kell venni, azzal, hogy a bevétel 11 százalékát a kifizető által levont személyi jövedelemadó-előlegnek kell tekinteni.

Két esetben ekho különadót is kell a magánszemélynek fizetni.

- Egyik ilyen eset, ha bármely ok miatt (például, mert az általános szabályok szerint adózott jövedelme nem érte el az adóév első napján érvényes minimálbér 12-szeresét) jogtalanul nyilatkozott a magánszemély valamely bevételére vonatkozóan az ekho alkalmazásáról. Ilyen esetben az ekho alapként jogtalanul figyelembe vett bevétele 9 százalékát ekho különadóként köteles adóbevallásában feltüntetni és a bevallás benyújtására előírt határidőig megfizetni.

- A másik eset, ha a magánszemély ekho alapként figyelembe vett bevétele az adóévben meghaladta a 25 millió forintot, illetve nyilatkozata azért jogtalan, mert olyan tevékenységre vonatkozóan tette meg, amelyre nem tehette volna. Ilyen esetben nem 9 százalékot, hanem az ekho alap 18 százalékát fizeti különadóként.

A 7. §-hoz

A törvény arról rendelkezik, miszerint, ha a magánszemély az általános szabályok szerint vagy az eva előírása alapján magasabb járulékalap után fizetett nyugdíjbiztosítási járulékot, vagy nyugdíjbiztosítási járulékot és magánnyugdíjpénztári tagdíjat, továbbá ekhot (az általános 15 százalékos kulcs alapján) az adóévben, mint a járulékfizetés felső határa, a többletet visszaigényelheti. A visszaigényelhető összeg meghatározásakor a magánszemélyt terhelő 15 százalékos mértékű ekhóból 4 százaléknak megfelelő összeget lehet nyugdíjbiztosítási járuléknak, illetve nyugdíjbiztosítási járuléknak és magánnyugdíjpénztári tagdíjnak tekinteni. (A járulékfizetés felső határa számításánál az ekho alap 50 százalékát kell figyelembe venni.)

A 8. §-hoz

Az ekho összességében tartalmazza a foglalkoztatói egészségbiztosítási és nyugdíjbiztosítási járulék, valamint a biztosított által fizetendő nyugdíjjárulék és magánnyugdíjpénztári tagdíj fedezetét, valamint a személyi jövedelemadót.

A 9. §-hoz

A magánszemélyt terhelő ekhoból az ekho-alap 11 százaléka személyi jövedelemadónak, 4 százaléka nyugdíjjáruléknak minősül, magánnyugdíjpénztár tag esetében 0,1 százalék a nyugdíjjárulék és a magánynyugdíjpénztárat megillető rész 3,9 százalék. A 4 százalékot a nyugdíjasnak nem kell fizetnie. Nem kell fizetni a 4 százalékot a járulékfizetés felső határa elérése után sem. A kifizetőt terhelő ekhoból az ekho-alap 11 százaléka egészségbiztosítási járuléknak, 9 százaléka nyugdíjbiztosítási járuléknak minősül.

A 10. §-hoz

A törvény alapján a kifizetőnek az őt terhelő és a magánszemélytől levont ekhot az adózás rendjéről szóló törvény rendelkezései szerint kell bevallania és megfizetnie. A törvény speciális szabályt is tartalmaz arra az esetre, ha a magánszemély magánnyugdíjpénztári tag. Ekkor a kifizető a tárgyhót követő hónap 12-éig a magánszemélyt terhelő, 15 százalékos mértékkel levont ekho összegének 26 százalékát a magánszemély magánnyugdíjpénztára részére utalja át.

A 11. §-hoz

A törvény az adóhatóság ekhoval kapcsolatos feladatait fogalmazza meg. Rendezi, hogy a megfizetett ekhonak milyen százalékát kell személyi jövedelemadónak tekinteni, és milyen hányadát kell átutalni a Nyugdíjbiztosítási Alapnak, illetve az Egészségbiztosítási Alapnak, attól függően, hogy a magánszemély tagja-e a magánnyugdíjpénztárnak.

A 12. §-hoz

A befizetett ekho alapján a magánszemély egészségügyi szolgáltatásra, baleseti egészségügyi szolgáltatásra, baleseti járadékra és nyugdíjbiztosítási ellátásra jogosult.

A 13. §-hoz

A törvény az ekho és más adók kapcsolatáról, továbbá a magánszemélyre és a kifizetőre vonatkozó eljárási kérdésekről rendelkezik. Ennek részeként megfogalmazza a következőket:

- Amennyiben az ekhot fizető magánszemély az általános forgalmi adó alanya, az adót az általános forgalmi adóról szóló törvény előírásai szerint kell teljesítenie, az ekho ezt nem érinti.

- A kifizetőt és a magánszemélyt az ekho alapját képező bevétellel összefüggésben az ekho törvényben szabályozott kötelezettségeken túlmenően személyi jövedelemadóval és járulékkal kapcsolatban más fizetési kötelezettség nem terheli.

- A kifizetőnek az egészségügyi hozzájárulásról szóló törvénynek a tételes egészségügyi hozzájárulásra vonatkozó rendelkezéseit az ekhot fizető magánszeméllyel fennálló munkaviszonyra (hasonló jogviszony) tekintettel is alkalmaznia kell.

- A magánszemélynek az ekho alapjaként figyelembe vett bevétel egészét számításba kell venni az éves összes jövedelme megállapításakor. Ez azt jelenti, hogy például annak megállapításakor, hogy a személyi jövedelemadó általános szabályai szerint adózott jövedelme adójából vehet-e igénybe adókedvezményt, az ekhoval adózott bevételt is be kell számítani az éves összes jövedelembe.

- Az ekhot fizető magánszemély biztosítási jogviszonyára és ezzel összefüggő nyilvántartási, adatszolgáltatási, járulék- és egészségügyi hozzájárulás-fizetési kötelezettségre, valamint a magánszemély jogosultságaira az ekho törvényben meghatározott eltéréssel a társadalombiztosítási és az egészségügyi hozzájárulásról szóló törvények rendelkezéseit megfelelően kell alkalmazni.

- A magánszemélyt érintő eljárási kérdések között a törvény rendelkezik arról, hogy a magánszemély önadózóként az adóévről személyi jövedelemadó bevallást nyújt be, amelyben feltünteti a jogszerűen ekho-alapként figyelembe vett bevételét és az abból levont ekho összegét; a magánszemélyt kifizetői minőségében terhelő, illetőleg más jogszabály előírása szerint rá vonatkozó nyilvántartási, bizonylat-kiállítási, adatszolgáltatási, számla-, illetőleg nyugtaadási kötelezettség tekintetében az egyes ilyen előírásokat megállapító törvények (például az általános forgalmi adóról szóló törvény rendelkezései a számla-kiállítás tekintetében, a személyi jövedelemadóról szóló törvény a nyilvántartások tekintetében, az adózás rendjéről szóló törvény az adatszolgáltatás tekintetében) az irányadóak.

- A kifizetőre is vonatkoznak a más jogszabályban előírt nyilvántartási, adatszolgáltatási kötelezettségek. Ezen kívül új előírás, hogy az ekho-alapjaként figyelembe vett kifizetésről, a levont, megfizetett ekhoról a magánszemély részére a kifizetéssel egyidejűleg igazolást kell adnia.

- Általánosan fogalmazza meg a törvény, hogy minden olyan esetben, amiről az ekho törvény nem rendelkezik - így különösen a fogalmak -, a vonatkozó jogszabály előírása irányadó. Ennek alapján lehet például eldönteni a személyi jövedelemadó törvény előírása szerint, hogy a magánszemély mikor szerezte meg a bevételt.

-----STARTING---POINT---VEGE---

A 14. §-hoz

A törvény a hatályba lépésre vonatkozó előírásokat tartalmazza, amely szerint a törvény előírásait a 2006. január 1-jétől megszerzett bevételre kell alkalmazni. E mellett itt módosítja a törvény a kapcsolódó jogszabályokat, összhangban az ekho törvényben foglaltakkal, például, hogy a nyugdíjszámítás alapja a 15 százalékkal adózott ekho alap 50 százaléka.