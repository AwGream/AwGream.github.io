2005. évi CXLV. törvény indokolása

a Magyar Köztársaság és az Izlandi Köztársaság között a kettős adóztatás elkerüléséről és az adóztatás kijátszásának megakadályozásáról a jövedelemadók területén, Budapesten, 2005. november 23-án aláírt Egyezmény kihirdetéséről

Indokolás

Az Izlandi Köztársasággal politikai, gazdasági-kereskedelmi és kulturális kapcsolataink az elmúlt tizenöt évben dinamikusan fejlődtek. Izland ugyan nem tagja az Európai Uniónak, de áruforgalmának több, mint 70%-a a Közösséggel bonyolódik. Kétoldalú gazdasági kapcsolataink is elsősorban az áruforgalomban realizálódnak, magyar külkereskedelmi aktívummal.

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít mindkét állam befektetői számára.

A kettős adóztatás elkerüléséről szóló egyezmények fő célja az adóztatás szabályozása, kiszámíthatóvá tétele. Az egyezmény hatálya a jövedelemadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását, oly módon, hogy ugyanazon jövedelem tekintetében az illetőség helye szerinti államban kell adózniuk, a másik állam pedig vagy lemond az adóztatásról, vagy az illetőség helye szerinti állam lehetővé teszi a külföldön megfizetett adó beszámítását a nála esedékes adókba.

Az egyezmény a szerződő államok illetékes hatóságai számára megfelelő információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik szerződő államnál, amennyiben úgy látja, hogy a másik állam adóztatása nem felel meg az egyezmény rendelkezéseinek.

Az egyezmény tartalmát tekintve törvényhozási tárgyat érint, ezért a nemzetközi szerződések megkötésének szabályai és a jogalkotás rendjének törvényi előírásai szerint kihirdetésére törvényben van mód.