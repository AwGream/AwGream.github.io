2016. évi CXXXVII. törvény indokolása

egyes törvényeknek az idegenhonos inváziós fajok betelepítésének vagy behurcolásának és terjedésének megelőzésével és kezelésével összefüggésben történő módosításáról

-----STARTING---POINT---ALTALANOS--- 

A törvény az idegenhonos inváziós fajok betelepítésének vagy behurcolásának és terjedésének megelőzéséről és kezeléséről szóló, 2014. október 22-i, 1143/2014/EU európai parlamenti és tanácsi rendelet (a továbbiakban: 1143/2014/EU európai parlamenti és a tanácsi rendelet) végrehajtása érdekében módosítja azokat a törvényeket, amelyek kapcsolatosak az idegenhonos inváziós fajok betelepítésének vagy behurcolásának és terjedésének megelőzésével és kezelésével.

A törvény a természet védelméről szóló 1996. évi LIII. törvény (a továbbiakban: Tvt.), a vad védelméről, a vadgazdálkodásról, valamint a vadászatról szóló 1996. évi LV. törvény, a növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény, az élelmiszerláncról és hatósági felügyeletéről szóló 2008. évi XLVI. törvény, az erdőről, az erdő védelméről és az erdőgazdálkodásról szóló 2009. évi XXXVII. törvény és a halgazdálkodásról és a hal védelméről szóló 2013. évi CII. törvény módosítását tartalmazza. Az 1143/2014/EU európai parlamenti és tanácsi rendelet uniós keretet ad az idegenhonos inváziós fajok kezeléséhez.

Az 1143/2014/EU európai parlamenti és tanácsi rendelet megköveteli a tagállamoktól, hogy az idegenhonos inváziós fajok szándékos betelepítése és nem szándékos behurcolása, valamint a terjedése által a biológiai sokféleségre gyakorolt káros hatás megelőzése, minimálisra csökkentése, illetve mérséklése érdekében tegyék meg a szükséges intézkedéseket. Főként a korai észlelésre, gyors kiirtásra, megelőzésre vonatkozó előírásokat kell előtérbe helyezni. Az 1143/2014/EU európai parlamenti és tanácsi rendelet az uniós listán szereplő fajokra ír elő szigorú intézkedéseket és egyben szorgalmazza a regionális és tagországi szintű fellépést és intézkedést az uniós listán szereplő fajokra előírt intézkedések szükség szerinti alkalmazásával.

A törvény az 1143/2014/EU európai parlamenti és tanácsi rendelet végrehajtását segítő, a meglévő jogszabályi elemeket kiegészítő és teljessé tevő rendelkezéseket tartalmaz. Az 1143/2014/EU európai parlamenti és tanácsi rendelet alapján létre kell hozni az Unió számára veszélyt jelentő idegenhonos inváziós fajokkal kapcsolatos korlátozások alóli engedélyezési, felmentési, jóváhagyási eljárások rendszerét, illetve az ehhez szükséges hatósági rendszert is ki kell alakítani, biztosítani kell a szankcionálási lehetőségek törvényi alapjait, továbbá az alacsonyabb szintű jogszabályok megalkotására felhatalmazó rendelkezéseket is szükséges beépíteni.

-----STARTING---POINT---RESZLETES---

Az 1. §-hoz

A Tvt.-be beépül az ökoszisztéma-szolgáltatás fogalma összhangban az 1143/2014/EU rendelettel, a tudományos, szakmai szervezetek által használt kifejezéssel, illetve az EU 2020-ig teljesítendő biodiverzitás stratégiájával, és a magyar Nemzeti Biológiai Sokféleség Stratégiával. Ökoszisztéma-szolgáltatások (ecosystem services) alatt azokat a javakat (termékeket és szolgáltatásokat) értjük, amelyeket az ökológiai rendszer természetes vagy ember által átalakított formájában nyújt az emberek számára, így növelve az emberi társadalom és tagjainak jóllétét. A víz és a levegő tisztasága, a talaj termékenysége, a fa (építőanyag, tüzelőanyag, klímajavító hatása stb.), az élelmiszerek, a növények beporzása, a szervesanyag-lebontó szolgáltatás, a természet nyújtotta rekreációs lehetőségek stb. mind az ökológiai rendszerek működésének köszönhetőek.

Az ökoszisztéma-szolgáltatások minősége és mértéke az adott ökoszisztéma, életközösség állapotától is függ. A beépített területek növekedése, a környezetszennyezés, a nagyüzemi mezőgazdálkodás, az éghajlatváltozás, az idegenhonos inváziós fajok terjedése stb. mind károsan hatnak az ökológiai rendszerek működőképességének fennmaradására, így az általuk nyújtott javak és szolgáltatások meglétére, minőségére és mennyiségére. Az idegenhonos inváziós fajok erős negatív hatást fejtenek ki a természetes életközösségekre, kiszorítják az őshonos fajokat és egyöntetű állományokat hoznak létre a természetes életközösségek helyén. A sokféleség eltűnésével az ökoszisztémák állapota és ezzel szolgáltató-képességük is leromlik.

A 2. §-hoz

Az 1143/2014/EU rendelet 12. cikke alapján a tagállamok nemzeti jegyzéket hozhatnak létre a tagállami szinten veszélyt jelentő idegenhonos inváziós fajokról. Az idegenhonos inváziós fajok nemzeti körének meghatározásához szükséges felhatalmazást tartalmazza a szakasz. Már jelenleg is rendelkezik több ágazati jogszabály ilyen jegyzékkel.

A törvény lehetőséget ad rá, hogy a Tvt.-ből fakadóan is megállapíthassuk azoknak az idegenhonos inváziós fajoknak a jegyzékét, amelyeket a jogszabályok még nem szabályoznak. Ezen túlmenően a főbb engedélyezési eljárások (idegenhonos inváziós faj behozatalára, átszállítására, kivitelére, tartására, szaporítására, termesztésbe, tenyésztésbe vonására, keresztezésére, értékesítésére vagy felhasználására irányuló engedélyezés, illetve ellenőrzés eljárás) elvégzéséhez szükséges hatóság kijelölését tartalmazzák a rendelkezések. A törvény alapján nem szűnik meg a meglévő hatóságok jelenleg is jogszabályban rögzített, inváziós fajokkal kapcsolatosan felhasználható hatáskörei, hanem minden szakterületi hatóság a saját hatáskörében továbbra is eljár. Például a vadászati hatóság jár el továbbra is azon vadászható faj tekintetében, amely az 1143/2014/EU rendelet alapján már idegenhonos inváziós fajnak is minősül. Amennyiben nem tartozik más hatóság hatáskörébe a feladat ellátása, akkor a természetvédelmi hatóság jár el. Az idegenhonos inváziós fajokkal kapcsolatban hozott hatósági határozat ellen nincs helye fellebbezésnek, mert a legtöbb esetben azonnal végrehajtható intézkedések megtételére van szükség.

A 3. §-hoz

Jelenleg több költségvetési szerv (például nemzeti park igazgatóságok, génmegőrzési intézmények) is foglalkozik az alapfeladataink ellátáshoz különböző őshonos fajok és fajták tenyésztésével, és sok esetben az adott fajta legjelentősebb tenyészállat állományával rendelkeznek. Ennek ellenére ezek a költségvetési szervek nem lehetnek tagjai a fajta fenntartásáért felelős civil szervezeteknek, vagyis a tenyésztő szervezetnek, mert azt az államháztartásról szóló 2011. évi CXCV. törvény (a továbbiakban: Áht.) 41. § (1) bekezdése ellenkező irányú törvényi rendelkezés hiányában kizárja.

Annak érdekében, hogy biztosítva legyen az állami tulajdonban lévő tenyészállományok érdekeinek hatékonyabb érvényesülése, e törvénymódosítással lehetővé kell tenni a költségvetési szervek (nemzeti park igazgatóságok, génmegőrzési intézmények) számára azt, hogy tagjai lehessenek az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény alapján létrejött, jogi személyiséggel rendelkező szervezeteknek (egyesületek, szövetségek) és tagsági jogaikkal élve, befolyásolhassák a tenyésztést érintő döntéseket.

A 4. §-hoz

Az 1143/2014/EU rendelet 20-21. cikke alapján a „szennyező fizet” elvvel összhangban az idegenhonos inváziós fajok káros hatásának megelőzéséhez, minimalizálásához vagy enyhítéséhez szükséges intézkedések költségeinek megtéríttetése, valamint a helyreállítási költségek viselése tekintetében szabályokat kell alkotni.

Megfelelő helyreállítási intézkedéseket kell életbe léptetni az idegenhonos inváziós fajok által legyengített, károsított, tönkretett ökológiai rendszerek helyreállítása érdekében. Ennek értelmében a törvény e szakasza írja elő a tulajdonosi, ingatlan-használói, illetve állami kötelezettségeket, a jogsértéssel okozott károk felszámolásának rendjét, a felelősség alóli mentesülés rendszerét. Amennyiben a jogsértést elkövető kötelezett a kötelezettségét felszólítás ellenére sem teljesíti, az illetékes hatóság elvégzi, vagy elvégezteti az idegenhonos inváziós fajok káros hatásának megelőzéséhez, helyreállításához szükséges intézkedéseket (közérdekű védekezés). Ha a jogsértő kötelezett kiléte nem állapítható meg, vagy nem bizonyítható, hogy jogsértés következett be, de az inváziós fajok káros hatásának megelőzéséhez, helyreállításához mégis azonnali állami intézkedések végzésére van szükség, akkor az illetékes hatóság közérdekű védekezést rendel el. Az idegenhonos inváziós faj elleni állami védekezés, illetve az idegenhonos inváziós faj elleni közérdekű védekezés költségeinek fedezetéről a központi költségvetésben e célra meghatározott fejezeti kezelésű előirányzat terhére kell gondoskodni.

Az 5. §-hoz

Az 1143/2014/EU rendelet 30. cikke alapján a tagállamoknak meg kell állapítaniuk a rendelet megszegése esetén alkalmazandó szankciókra vonatkozó rendelkezéseket, köztük szabályozni szükséges az idegenhonos inváziós fajok lefoglalását is. A törvény az 1143/2014/EU rendeletben meghatározott előírások megsértése esetén az idegenhonos inváziós fajok egyedének elkobozására, lefoglalására ad lehetőséget.

A 6-7. §-hoz

Az ökoszisztéma-szolgáltatással kapcsolatos feladat meghatározását tartalmazzák a rendelkezések. Az ökoszisztéma-szolgáltatások felmérése, térképezése és értékelése kiemelt fontosságú eleme az Európai Unió 2020-ig teljesítendő biodiverzitás stratégiájának (2. célkitűzés). A Nemzeti Biológiai Sokféleség Stratégia is részletesen elemzi a feladatokat.

A Stratégia 7. célkitűzése, hogy az ökoszisztémák és az ember számára nélkülözhetetlen materiális és immateriális szolgáltatásaik értékének meghatározása, továbbá azok integrálása megtörténjen a természeti erőforrásokkal való gazdálkodásért felelős átfogó és tematikus stratégiákba, a helyi és országos szintű területhasználatot és területfejlesztést érintő döntéshozatalban. E feladatok megvalósításának alapjait fekteti le a törvény.

A 8. §-hoz

Az 1143/2014/EU rendelet 30. cikke alapján a tagállamoknak hatékony, arányos és visszatartó erejű szankciórendszert kell kialakítaniuk a rendelet megszegése esetére, köztük szabályozni szükséges a pénzbírságot is.

Idegenhonos inváziós fajokkal kapcsolatos szankció főbb előírásait fekteti le a törvény, amely alapján az idegenhonos inváziós fajok kapcsán eljáró hatóságok inváziós bírságot szabhatnak ki. Az inváziós bírság kiszabására vonatkozó eljárási szabályokat, a bírság mértékét és megállapításának szempontrendszerét, valamint a bírság megfizetésének módját kormányrendelet tartalmazza.

A 9. §-hoz

A „Környezetvédelmi alap célfeladat fejezeti kezelésű előirányzat” megszüntetése következtében rendelkezni kell arról, hogy a nem vagyoni kár megítélése esetén mely előirányzat számára kell megfizetni az összeget.

A 10-12. §-hoz

Felhatalmazó rendelkezéseket határoz meg alacsonyabb szintű jogszabályok megalkotására.

A 13. §-hoz

Jogharmonizációs rendelkezések meghatározását tartalmazza.

A 14. §-hoz

Szövegpontosítást tartalmaz.

A 15. §-hoz

Hatályát vesztő rendelkezés.

A 16. § (1), a 19. §, a 21. § (1), a 22. § (1) és a 25. §-hoz

A vonatkozó törvények módosításával e törvény meghatározza, hogy ha az eljárás inváziós fajt érint, akkor az eljáró hatóságnak alkalmaznia szükséges az 1143/2014/EU európai parlamenti és tanácsi rendeletet, valamint a Tvt.-t.

A 16. § (2), a 20. §, a 21. § (2), a 22. § (2), a 23-24. §, a 26. § és a 29. §-hoz

Jogharmonizációs rendelkezések meghatározását tartalmazzák.

A 17-18. §-hoz

Azon növényfajok fajtáitól, amelyek az Európai Unió, a régió vagy hazánk számára veszélyt jelentő idegenhonos inváziós fajok jegyzékén szerepelnek, meg kell tagadni az állami elismerést. A fenti listák bármelyikén feltűntetett, államilag elismert fajtától vissza kell vonni az állami elismerést.

A 22. § (3) bekezdéséhez

Jogtechnikai pontosítás.

A 27. §-hoz

Jogtechnikai pontosítás.

-----STARTING---POINT---VEGE---

A 28. §-hoz

A hatályba léptető rendelkezés.