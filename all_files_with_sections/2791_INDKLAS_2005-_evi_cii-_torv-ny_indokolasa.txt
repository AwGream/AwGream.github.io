2005. évi CII. törvény indokolása

a Nemzetközi Munkaügyi Szervezet Általános Konferenciája 91. ülésszakán elfogadott, a tengerészek személyazonosító okmányairól szóló 185. számú Egyezmény kihirdetéséről

Indokolás

A Nemzetközi Munkaügyi Szervezet 2003. évi, a tengerészek személyazonosító okmányairól szóló 185. számú Egyezményének (a továbbiakban: Egyezmény) megerősítésével a részes államok kötelezettséget vállalnak arra, hogy olyan tengerész személyazonosító okmányt vezet be és alkalmaz a területén, amely megfelel az Egyezmény rendelkezéseinek. A tengerészek személyazonossági okmányairól szóló 2003. évi (felülvizsgált) 185. sz. egyezményt a Nemzetközi Munkaügyi Szervezet Általános Konferenciája kilencvenegyedik ülésszakán fogadták el. Az Egyezmény azon időponttól számított hat hónap múlva lép hatályba, amikor a Nemzetközi Munkaügyi Hivatal főigazgatója legalább két ország megerősítését nyilvántartásba vette. A továbbiakban az Egyezmény minden tagállamra nézve a megerősítés nyilvántartásba vételét követő hat hónappal lép hatályba.

Az Egyezmény megerősítésével a Magyar Köztársaság vállalta, hogy

- az Egyezmény szerinti tengerész személyazonossági okmányt állít ki minden olyan polgárának, aki tengerész és ez irányú kérelemmel él,

- alkalmazza az Egyezmény szerinti visszavonási és felfüggesztési eljárást.

Hazánkban a tengerész személyazonossági okmány a tengerész szolgálati könyv. A vízi közlekedésről szóló 2000. évi XLII. törvény 48. §-a szerint azt a személyt, aki úszólétesítményen teljesít szolgálatot, vagy szolgálatot kíván teljesíteni - kérelmére - a hajózási hatóság szolgálati könyvvel látja el. A magyar lobogó alatt közlekedő úszólétesítményen szolgálat csak szolgálati könyv birtokában látható el. A szolgálati könyv kiállításának részletes szabályait a 2000. évi XLII. törvényben kapott felhatalmazás alapján a hajós és tengerész szolgálati könyvről szóló 26/2002. (XI. 29.) GKM rendelet (a továbbiakban: R.) állapítja meg. Az R. szerint kiállított tengerész szolgálati könyv - a biometrikus személyazonosítás kivételével - főbb vonalaiban megfelel az Egyezményben foglaltaknak. Az R-ben meghatározott tengerész szolgálati könyv az Egyezményben meghatározott tengerész személyazonossági okmány közötti különbségek, illetve az okmány kiállítására jogszabályban előírt hazai gyakorlat és az Egyezményben meghatározott gyakorlat közötti különbségek az Egyezmény kihirdetéséig tartó időszakban kiküszöbölésre kerülnek.

A 185. számú Egyezménynek a Magyar Köztársaság vonatkozásában történő hatálybalépése a megerősítő okiratnak a Nemzetközi Munkaügyi Szervezet főigazgatójánál 2005. március 30-án történt letétbe helyezéstől számított hat hónap. Ezért az Egyezményt kihirdető törvény hatálybalépésének időpontja 2005. szeptember 30.

A Magyar Köztársaság Országgyűlése a 185. számú Egyezményt a 85/2004. (IX. 15.) OGY határozatával erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 2005. március 30-án történt meg. Az Egyezmény rendelkezéseinek megfelelő nemzeti szabályozást a csatlakozó tagállamoknak az azt követő hat hónapon belül meg kell alkotniuk, hogy a tagállam megerősítő okiratát nyilvántartásba vették. Ennek megfelelően Magyarországnak 2005. szeptember 30. napjától az Egyezmény és a Jegyzőkönyv rendelkezéseinek meg kell felelnie.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásokról szóló 2005. évi L. törvény 9. §-ában foglalt rendelkezést figyelembe véve az Országgyűlés által megerősített nemzetközi szerződéseket törvénnyel kell kihirdetni.

A 185. számú Egyezménnyel kapcsolatosan jelenleg folyamatban van az előkészítő munka a hajós és tengerész szolgálati könyvről szóló 26/2002. (XI. 29.) GKM rendelet módosítása tárgyában, ami alapvetően a tengerész szolgálati könyv adattartalmát, azonosító jelzéseit, az elektronikus adatbázis kiépítését, valamint ennek költségeit érinti. A Magyar Köztársaság Országgyűlése az eredeti szövegével erősítette meg a 185. számú Egyezményt, ami konkrétan nem határozta meg a biometrikus személyazonosítás részleteit. Figyelemmel arra, hogy a biometrikus személyazonosítás esetére az Egyezmény 3. cikkének 8. bekezdése kimondja, hogy „a tulajdonos biometrikus ábrázolásának egy, az I. sz. Melléklet meghatározás szerinti sablonja vagy más ábrázolása szintén képezze kötelező részét a tengerész személyazonossági okmánynak”. Ezt a követelményt csak akkor kell teljesíteni, ha a 8. bekezdés a)-e) pontjában meghatározott feltételek teljesülnek. Ebből következően a biometrikus személyazonosításra vonatkozó elvárásokat a feltételek teljeskörű teljesüléséhez igazítottan kell a magyar jog szabályai közé beépíteni.