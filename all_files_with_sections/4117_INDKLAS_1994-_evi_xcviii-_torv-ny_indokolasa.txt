1994. évi XCVIII. törvény indokolása

a Magyar Köztársaság és az Európai Szabadkereskedelmi Társulás tagállamai között Genfben, 1993. március 29-én aláírt szabadkereskedelmi megállapodást kihirdető 1993. évi LXXXIII. törvény módosításáról

INDOKOLÁS

A Magyar Köztársaság és az Európai Szabadkereskedelmi Társulás (a továbbiakban EFTA) tagállamai Genfben, 1993. március 29-én szabadkereskedelmi megállapodást és hozzá kapcsolódóan bilaterális mezőgazdasági megállapodásokat írtak alá. A tagállamok közül hárman - Ausztria, Finnország, Svédország - kiválnak az EFTA-ból (az EFTA-t létrehozó Stockholmi Konvenció felmondásával) és az Európai Unió (a továbbiakban EU) tagjai lesznek. Ezeknek az országoknak az EU-val kötött csatlakozási megállapodásai értelmében EU-tagságuk életbelépésének napjától fel kell mondaniuk minden, harmadik országgal kötött kereskedelmi egyezményüket és ezek helyébe az EU harmadik országokkal kötött, ilyen jellegü megállapodásai lépnek. Ez esetünkben ezeknek az országoknak a viszonylatában többek között a magyar-EFTA szabadkereskedelmi megállapodás hatályának megszűnését jelenti.

A magyar-EFTA szabadkereskedelmi megállapodás 38. cikkének (amely a felmondásról és a megsznésről rendelkezik) 3. bekezdése kimondja, hogy "bármely EFTA tagállam, amely felmondja az Európai Szabadkereskedelmi Társulást létrehozó Konvenciót, e tényből kifolyólag, a felmondás hatálybalépésének napján megszűnik a jelen Megállapodásban részt vevő félnek lenni", ez az automatizmus azt jelenti, hogy nincs az érintett EFTA tagállamoknak Magyarország felé felmondási kötelezettsége.

Az EFTA-t létrehozó Stockholmi Konvenció 42. cikke 12 hónapos határidőt ír elő a Konvenció felmondására, miel azonban az EU tagság a népszavazások kimenetele miatt eleve bizonytalan volt, ezért a csatlakozó EFTA országok felmentést kaptak a 12 hónapos felmondási határidő alól. Végül csak november végén, a norvég népszavazás nyomán tisztázódott, hogy nem négy, hanem csak három ország fog csatlakozni az EU-hoz. Valamennyi érintett EFTA tagállam korábban jelezte, hogy az EU tagság életbelépését megelőzően kilép az EFTA Konvencióból és ezáltal megszűnik szerződő fél lenni a Magyarországgal kötött szabadkereskedelmi megállapodás-rendszer szerint. Hivatalos értesítést azonban csak az osztrák féltől vettünk kézhez december 6-án, mely szerint Ausztria várhatóan 1995. január 1-től kilép az EFTA-ból és az EU tagja lesz, aminek következtében szempontjukból a magyar-EFTA egyezmény hatályát veszti. Svéd-, illetve Finnországtól ezideig nem jött hasonló értesítést, de rövidesen várható.

Mindezeket figyelembe véve meg kell tennünk a szükséges lépéseket a Magyar Köztársaság és az Európai Szabadkereskedelmi Társulás tagállamai között, Genfben, 1993. március 29-én aláírt szabadkereskedelmi megállapodást kihirdető 1993. évi LXXXIII. tv. olyan irányú módosítására, amely szerint annak hatálya Ausztria, Svéd- és Finnország vonatkozásában megszűnik.

Az EFTA tagállamok EU-hoz való csatlakozásának időpontja még ma sem teljesen biztos. Mindkét részről cél, hogy csatlakozásuk 1995. január 1-vel megtörténjen, de ennek előfeltétele az összes EU országban a ratifikációs eljárás befejezése kb. december 20-ig. Elképzelhető azonban csúszás, vagy valamilyen átmeneti, interim megoldás alkalmazásának szükségessége. Ugyanakkor Magyarország és az Európai Unió között sem zárultak még le a tárgyalások az Európai Megállapodás módosításáról, az EFTA tagállamok EU-hoz való csatlakozása miatt. E tárgyalások elhúzódása miatt az EU interim megoldást javasolt, amely szerint a csatlakozó országokkal kötött megállapodásainkban foglalt kedezményeket a két fél - egymással egyeztetett módon - 1995. január 1-jétől 1995. június 30-ig, azaz egy fél évig autonóm módon fogja bevezetni és alkalmazni. Mindezek alapján látható, hogy még ma is vannak nyitott kérdések, magyar részről azonban meg kell tenni a szükséges lépéseket a csatlakozó EFTA tagállamokkal kötött, fent említett megállapodások hatályának megszüntetésére.

A fent említett jogszabály módosítása az érintett EFTA tagállamok Stockholmi Konvencióból való kilépésének függvénye. Az érintett EFTA tagállamok csak akkor lépnek ki a Stockholmi Konvencióból, amikor EU tagságuk bizonyossá válik, a Konvenció felmondásának időpontjában azonban a fenti jogszabály hatályon kívül helyezése azonnal esedékessé válik. Tekintettel erre az Országgyűlésnek fel kell hatalmaznia a Kormányt, hogy az érintett EFTA tagállamok EU-hoz való csatlakozása időpontjának ismertté válását követően azonnal törvénnyel hirdesse ki az 1993. évi LXXXIII. tv. módosítását.