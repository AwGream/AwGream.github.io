2013. évi CLIX. törvény indokolása

a szellemi tulajdonra vonatkozó egyes törvények módosításáról

-----STARTING---POINT---ALTALANOS--- 

A törvény a találmányok szabadalmi oltalmáról szóló 1995. évi XXXIII. törvény (a továbbiakban: Szt.), a védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.), a szerzői jogról szóló 1999. évi LXXVI. törvény (a továbbiakban: Szjt.) valamint a formatervezési minták oltalmáról szóló 2001. évi XLVIII. törvény (a továbbiakban: Fmtv.) módosítását célozza.

A törvény a szabadalmi ügyvivőkről szóló 1995. évi XXXII. törvény (a továbbiakban: Szüt.), a kutatás-fejlesztésről és a technológiai innovációról szóló 2004. évi CXXXIV. törvény (a továbbiakban: innovációs törvény), valamint a hagyatéki eljárásról szóló 2010. évi XXXVIII. törvény kiigazítását is tartalmazza.

1. A törvény által előirányzott Szjt.-módosítások többségének célja, hogy az árva művek egyes megengedett felhasználási módjairól szóló 2012/28/EU (2012. október 25.) európai parlamenti és tanácsi irányelvet (a továbbiakban: irányelv) átültesse, azaz az irányelv rendelkezéseivel összeegyeztethető hazai szabályozást alkosson.

Az irányelv az olyan szerzői jogi védelem alatt álló alkotások (művek és hangfelvételek) felhasználásának szabályait rendezi, amelyek jogosultja - a felkutatására tett gondos kutatás ellenére - ismeretlen vagy ismeretlen helyen tartózkodik (árva művek). Az irányelv elfogadását az európai kulturális örökség digitalizálásának és hozzáférhetővé tételének előmozdítása tette szükségessé figyelemmel arra, hogy a gyűjteményeik digitalizálásával foglalkozó tagállami intézmények számára az árva művek közérdekű feladataik ellátása érdekében való felhasználása - a tagállamok részleges, illetve eltérő szabályozása következében - jelentős akadályokba ütközött. Az irányelv ezért olyan szabályozási keretet teremtett, amely egységesíti és megkönnyíti az egyes közfeladatokat ellátó intézmények gyűjteményeibe tartozó árva művek digitalizálását és hozzáférhetővé tételét, valamint az árva művek jogi helyzetének kölcsönös elismerése által lehetővé teszi azok jogszerű, határon átnyúló felhasználását.

Az Szjt. 2009. február 1-jétől tartalmaz az árva művek felhasználására vonatkozó rendelkezéseket [Szjt. 57/A-57/D. §], amelyek az árva művek egyes felhasználásainak engedélyezésére - a Szellemi Tulajdon Nemzeti Hivatala (a továbbiakban: SZTNH) által lefolytatott - hatósági eljárást vezettek be. Az irányelv a jelenleg hatályos magyar szabályozáshoz képest szűkebb tárgykörű. Az árva műveknek csak egy jól körülhatárolható, szűkebb felhasználói körben, és kizárólag a digitalizáláshoz, online hozzáférhetővé tételhez kapcsolódó felhasználását szabályozza. Az irányelv átültetésével szükségessé vált az árva művek egyes felhasználásainak engedélyezésére vonatkozó hatályos magyar szabályozás felülvizsgálata és a bevezetendő új szabályokkal való összhang megteremtése. Ennek eredményeként az Szjt.-ben új, önálló fejezetbe (IV/A. Fejezet) került együttesen az árva művek felhasználására vonatkozó összes rendelkezés: az árva mű felhasználásának hatósági engedélyezésére irányadó szabályok éppúgy, mint az árva mű kedvezményezett intézmény által történő felhasználására vonatkozó - az irányelv rendelkezéseivel összhangban álló - rendelkezések. Tekintettel arra, hogy a kétféle árvamű-felhasználási rendszer számos közös elemmel rendelkezik, ez utóbbiak a szóban forgó fejezetben egybefoglalva, általános szabályokként jelennek meg.

Az új szabályok bevezetésével az Szjt. 38. § (5) bekezdésében meghatározott intézményi kör és a közszolgálati médiaszolgáltató rádió- vagy televízió-szervezet - a gondos jogosultkutatás elvégzését és a kutatás eredményének a saját és az európai nyilvántartásban való rögzítését követően - hatósági engedély megszerzése nélkül, a törvény erejénél fogva felhasználhatja az állománya részét képező árva műveket, míg a kedvezményezetti körön kívüli felhasználók, illetve az irányelv hatályán kívüli felhasználási módok és műtípusok tekintetében továbbra is hatósági engedéllyel biztosítható a jogszerű felhasználás.

Tekintettel arra, hogy az irányelv által bevezetett felhasználások feltétele a Belső Piaci Harmonizációs Hivatal részéről egy egységes online nyilvántartás létrehozása, amely az irányelv tagállami átültetésének határidejére (2014. október 29.) várható, az irányelv átültetését szolgáló Szjt. rendelkezések, valamint a törvénynek az árva művek felhasználására vonatkozó további rendelkezései tekintetében a törvény 2014. október 29-ét jelöli meg hatálybalépési időpontként.

2. Az iparjogvédelmi tárgyú módosítások közül - a technikai és kodifikációs jellegű kiigazításokon túlmenően - kiemelést igényel a szabadalmazási eljárásban az írásos véleménnyel kiegészített újdonságkutatási jelentésre irányuló kérelem benyújtására nyitva álló határidő meghosszabbítása, valamint ugyanennek a dokumentumnak a gyorsított (két hónapos határidővel történő) elkészítése iránti kérelem benyújtására való lehetőség megteremtése, amelyeket az írásos véleménnyel kiegészített újdonságkutatási jelentésnek az iparjogvédelmi oltalomszerzést, valamint a kutatási-fejlesztési és innovációs tevékenységet támogató pályázati eljárásokban való felhasználhatóságából eredő gyakorlati megfontolások indokolnak.

A törvény a kontradiktórius iparjogvédelmi eljárások egyik speciális költségviselési szabályát azzal pontosítja, hogy világossá teszi: az oltalomról való lemondás csak akkor írható a jogosult javára az eljárási költségek viseléséről való döntés meghozatalakor, ha az az oltalom kezdőnapjára (azaz a bejelentés napjára) visszaható hatállyal történik.

3. Az innovációs törvény kis terjedelmű kiegészítését egyfelől az indokolja, hogy a törvény 30/G. §-a szerinti kutatás-fejlesztési ügyekben az SZTNH-nak a Nemzeti Adó- és Vámhivatal általi kirendelés alapján végzett szakértői tevékenységére vonatkozóan az első egy év jogalkalmazási tapasztalatai alapján szükségessé vált egyes eljárási kérdések felülvizsgálata és kodifikáció-technikai megfontolások alapján való kiigazítása.

A kutatás-fejlesztési minősítési eljárás szabályainak kiegészítését a törvény annak az eljárás-gazdaságossági megfontolásnak az érvényesítése érdekében indokolja, hogy az ügyfél jogorvoslati kérelme alapján az SZTNH-nak legyen lehetősége saját hatáskörben is visszavonnia vagy módosítania döntését.

-----STARTING---POINT---RESZLETES---

Az 1. §-hoz

A Szüt. szakképesítési rendelet kiadására vonatkozó felhatalmazó rendelkezésének módosítását az SZTNH elmúlt időszakban kibővült feladat- és hatáskörének megfelelően ellátandó oktatási tevékenység iparjogvédelmen túlmutató aspektusai (különös tekintettel a szerzői jogi és az innováció-menedzsmenttel összefüggő témákra) indokolják. Az új felhatalmazás alapján kiadott szellemitulajdon-védelmi szakképesítési rendelet alapján végzett képzési tevékenység várhatóan hatékonyabban tudja majd érvényesíteni a szakterülettel kapcsolatos ismeretek átadásához szükséges horizontális szemléletet.

A 2. és 8. §-hoz

A módosítás az Szt.-ben és a Vt.-ben a költségekről szóló szabályokat pontosítja annak érdekében, hogy ezekben a rendelkezésekben is tükröződjön: a jelzálogjog lajstromba való bejegyzése konstitutív hatályú, így a bejegyzés iránti kérelem az alapításra, és nem a tudomásulvételre irányul (a jogutódlás és a használati engedélyek bejegyzése ezzel szemben csak deklaratív hatállyal bír, és ezért az SZTNH csak a tudomásulvételükről dönthet).

A 3., 6. és 7. §-hoz

Az írásos véleménnyel kiegészített újdonságkutatási jelentés kapcsán a módosítás két alapvető változást irányoz elő, rugalmasabbá téve a szabadalmi bejelentők számára a szabadalmazhatóságra vonatkozó előzetes hatósági nyilatkozat igénylésének kereteit.

Egyfelől nyolc hónappal meghosszabbodik az írásos véleménnyel kiegészített újdonságkutatási jelentésre irányuló kérelem benyújtására nyitva álló határidő: a módosítást követően az elismert bejelentési naptól számított tíz hónapon belül lesz erre lehetőség. Ez különösen akkor kedvező a bejelentő számára, ha olyan, az iparjogvédelmi oltalomszerzést, valamint a kutatási-fejlesztési és innovációs tevékenységet támogató pályázaton kíván indulni, ahol az írásos véleménnyel kiegészített újdonságkutatási jelentés benyújtása feltétel vagy előnyt jelent, de akár a pályázat kiírásának időpontja miatt, akár más okból az Szt. hatályos 69/A. §-a alapján rendelkezésre álló két hónapos határidőn belül nem kérte a jelentés elkészítését. A tíz hónapos határidő előírását az indokolja, hogy - figyelemmel a jelentés alapjául szolgáló leírásra, igénypontra és rajzra, valamint a jelentés elkészítésének hat hónapos határidejére vonatkozó szabályokra, továbbá a bejelentés közzétételének technikai előkészítéséhez szükséges időtartamra is - elkerülhető legyen a közzétételt követő, adott esetben az érdemi vizsgálati szakaszba is átnyúló újdonságkutatás.

Ugyancsak a pályázati kiírásokban foglalt határidőknek történő megfelelést kívánja elősegíteni a módosítás másik iránya, amely az írásos véleménnyel kiegészített újdonságkutatási jelentés gyorsított elkészítésének kérését teszi lehetővé. A gyorsításra irányuló kérelem csak az írásos véleménnyel kiegészített újdonságkutatási jelentésre irányuló kérelemmel együtt nyújtható be, vagyis az ilyen kérelemben jelezni kell, hogy a bejelentő a jelentés elkészítésének gyorsítását kéri. Ebben az esetben az írásos véleménnyel kiegészített újdonságkutatási jelentésre irányuló kérelem külön jogszabályban [a Magyar Szabadalmi Hivatal előtti iparjogvédelmi eljárások igazgatási szolgáltatási díjairól szóló 19/2005. (IV. 12.) GKM rendelet] meghatározott díjának kétszeresét kell megfizetni. Az Szt. 115/R. §-a, valamint módosított 69/A. §-a és 115/S. §-a módosított (3) bekezdése alapján a díj mind a „rendes” (gyorsítás nélküli), mind pedig gyorsított eljárás esetén a kérelem benyújtása napján esedékes; a kérelmet pedig a díj megfizetéséig nem lehet benyújtottnak tekinteni. Ebből következően a kérelem benyújtásától számítandó határidőket - ha ez a későbbi - a díj beérkezésének napjától kell számítani. Ha a bejelentő kéri ugyan a gyorsítást, de a megfizetett díj kevesebb, mint az előírt összeg (de a rendes eljárás díjának mértékét eléri), az SZTNH gyorsítás nélkül készíti el az írásos véleménnyel kiegészített újdonságkutatási jelentést, a fennmaradó díjat pedig kérelemre visszafizeti [Szt. 69/A. § új (12) bekezdés a) pont].

Ha a bejelentő a gyorsítási kérelmet határidőn belül (és az írásos véleménnyel kiegészített újdonságkutatási jelentéssel együtt) nyújtotta be, és - szintén a határidőn belül - megfizette az előírt kétszeres díjat, az SZTNH az írásos véleménnyel kiegészített újdonságkutatási jelentést a kérelem benyújtásának napján rendelkezésre álló leírás, igénypont és rajz alapján készíti el - a kérelem benyújtásától számított két hónapon belül. Ha a jelentés postázására nem a kérelem benyújtására nyitva álló határidő elmulasztásának igazolása miatt kerül sor a két hónapos határidő leteltét követően, az SZTNH a gyorsítás díját kérelemre visszafizeti.

Ha a bejelentő az írásos véleménnyel kiegészített újdonságkutatási jelentés gyorsított elkészítését kérte, de a szabadalmi bejelentés nem felel meg a bejelentési nap elismeréséhez előírt feltételeknek, vagy azzal kapcsolatban nem fizették meg a bejelentési és kutatási díjat, illetve még nem nyújtottak be hozzá magyar nyelvű leírást, kivonatot és rajzot, továbbá ha a bejelentés az összes igénypont vonatkozásában alkalmatlan az újdonságkutatás elvégzésére, az SZTNH a gyorsítás iránti kérelmet elutasítja (a gyorsítás díját pedig kérelemre visszafizeti). Ebben az esetben azonban a bejelentés a rendes eljárás során (amikor a bejelentés egy későbbi állapotában képezi csupán alapját az írásos véleménnyel kiegészített újdonságkutatási jelentésnek, és a jelentés elkészítésére is jóval több idő áll rendelkezésre) még kerülhet újdonságkutatásra alkalmas állapotba, így arra nincs ok, hogy az írásos véleménnyel kiegészített újdonságkutatási jelentésre irányuló kérelem is elutasításra kerüljön.

A módosítás (a határidő-hosszabbítással egyidőben) arra is lehetőséget teremt, hogy a szabadalmi bejelentés módosítását követően a bejelentő újabb írásos véleménnyel kiegészített újdonságkutatási jelentés elkészítését kérje - akár rendes, akár gyorsított eljárásban.

A bejelentő döntésétől függ, hogy abban az esetben, ha a Szellemi Tulajdon Nemzeti Hivatala (SZTNH) az írásos véleménnyel kiegészített újdonságkutatási jelentést - gyorsított eljárás esetén- késedelmesen készíti el, továbbra is igényt tart-e a jelentés elkészítésére. Ha a jelentésről lemondó nyilatkozatát a díj visszafizetése iránti kérelmében és a jelentés postázását megelőzően terjeszti elő, a teljes díjat visszaigényelheti. Ellenkező esetben az SZTNH csak a gyorsításért fizetendő díjat fizeti vissza, a bejelentő pedig megkapja az írásos véleménnyel kiegészített újdonságkutatási jelentést.

Az Szt.-t a 117/A. §-sal kiegészítő módosítás alapján az új rendelkezések a folyamatban lévő szabadalmi ügyekben is alkalmazandók, azaz írásos véleménnyel kiegészített újdonságkutatási jelentésre irányuló kérelmet (akár gyorsítással, akár anélkül) azokkal a szabadalmi bejelentésekkel kapcsolatban is lehet majd kérni, ahol az elismert bejelentési naptól számítva már több mint két hónap telt el.

A 4. §-hoz

Az Szt. 81. § (7) bekezdés második mondata szerint, ha a szabadalmas a megsemmisítési eljárásra okot nem adott, és a szabadalmi oltalomról - legalább az igénypontok érintett része vonatkozásában - az (1) bekezdés szerinti nyilatkozattételre kitűzött határidő lejárta előtt lemond, az eljárási költséget a kérelmező viseli.

Az Szt. 39. § c) pontja alapján, ha a szabadalmas nem jelöl meg ettől eltérő időpontot, akkor a lemondás alapján az oltalom megszűnése a lemondás beérkeztét követő napon következik be.

A fentiekből az következik, hogy a jogosult Szt. 81. § (7) bekezdése szerinti lemondása még nem eredményezi sem a későbbi jogviták kialakulásának a megelőzését, sem a megsemmisítési eljárás lezárását. A lemondást megelőző időszakra nézve továbbra is fennáll az oltalom, ami a kérelmezőnek - amellett, hogy az eljárás költségeit viseli - még visszamenőleges bitorlási fenyegetettséget is jelent. Ilyen esetben - a fennmaradó oltalmi időszakra nézve - a megsemmisítési eljárást is folytatni kell, és ha az a szabadalmi oltalom kezdetére visszaható hatályú megsemmisítésével végződik, akkor méltánytalan a kérelmezőt - mint nyertes felet - az eljárási költségek viselésére kötelezni.

A pontosító jellegű módosítás a vázolt anomáliát szünteti meg azzal, hogy a speciális költségviselési szabályt kiegészíti, és az alkalmazás előfeltételévé teszi, hogy a lemondás az oltalom kezdőnapjára (azaz a bejelentés napjára) visszaható hatállyal történjen meg.

Az 5. §-hoz

A törvény az SZTNH szerzői joggal összefüggő feladatkörét igazítja ki az irányelvben meghatározott, az árva művek felhasználásával kapcsolatos új, elsősorban adattovábbítási kötelezettséget jelentő feladattal. Az irányelv átültetését követően az SZTNH feladatai bővülnek: a kedvezményezett intézményeknek a gondos jogosultkutatás eredményére, a felhasználásra, az árva mű jogállásban bekövetkező változásra, illetve az intézményre vonatkozó adatokat az SZTNH részére kell megküldeniük, az SZTNH pedig köteles ezen adatoknak a Belső Piaci Harmonizációs Hivatalhoz való továbbítására. A módosítás révén az SZTNH feladatköre nem csupán az árva mű felhasználásának hatósági engedélyezésére terjed ki, hanem az árva mű kedvezményezett intézmények által történő felhasználásával összefüggő feladatokra is.

A 9. §-hoz

A Vt. 74. § (3) bekezdés második mondata szerint, ha a védjegyjogosult a törlési eljárásra okot nem adott, és a védjegyoltalomról - legalább az árujegyzék érintett része vonatkozásában - a nyilatkozattételre kitűzött határidő lejárta előtt lemond, az eljárási költséget a kérelmező viseli.

A Vt. 30. § (1) bekezdés b) pontja alapján, ha a jogosult nem jelöl meg ettől eltérő időpontot, akkor a lemondás alapján az oltalom megszűnése a lemondás beérkeztét követő napon következik be.

A fentiekből az következik, hogy a jogosult Vt. 74. § (3) bekezdése szerinti lemondása még nem eredményezi sem a későbbi jogviták kialakulásának a megelőzését, sem a törlési eljárás lezárását. A lemondást megelőző időszakra nézve továbbra is fennáll az oltalom, ami a kérelmezőnek - amellett, hogy az eljárás költségeit viseli - még visszamenőleges bitorlási fenyegetettséget is jelent. Ilyen esetben - a fennmaradó oltalmi időszakra nézve - a törlési eljárást is folytatni kell, és ha az a védjegynek az oltalom kezdetére visszaható hatályú törlésével végződik, akkor méltánytalan a kérelmezőt - mint nyertes felet - az eljárási költségek viselésére kötelezni.

A pontosító jellegű módosítás a vázolt anomáliát szünteti meg azzal, hogy a speciális költségviselési szabályt kiegészíti, és az alkalmazás előfeltételévé teszi, hogy a lemondás az oltalom kezdőnapjára (azaz a bejelentés napjára) visszaható hatállyal történjen meg.

A 10. §-hoz

A Vt. 76. § (4) bekezdés második mondata szerint, ha a védjegyjogosult a megszűnés megállapítására irányuló eljárásra okot nem adott, és a védjegyoltalomról - legalább az árujegyzék érintett része vonatkozásában - a nyilatkozattételre kitűzött határidő lejárta előtt lemond, az eljárási költséget a kérelmező viseli.

A Vt. 30. § (1) bekezdés b) pontja alapján, ha a jogosult nem jelöl meg ettől eltérő időpontot, akkor a lemondás alapján az oltalom megszűnése a lemondás beérkeztét követő napon következik be.

A fentiekből az következik, hogy a jogosult Vt. 76. § (4) bekezdése szerinti lemondása még nem eredményezi sem a későbbi jogviták kialakulásának a megelőzését, sem a megszűnés megállapítására irányuló eljárás lezárását. A lemondást megelőző időszakra nézve továbbra is fennáll az oltalom, ami a kérelmezőnek - amellett, hogy az eljárás költségeit viseli - még visszamenőleges bitorlási fenyegetettséget is jelent. Ilyen esetben - a fennmaradó oltalmi időszakra nézve, ha a kérelmező a lemondást megelőző időpontra visszamenőleg kéri - a megszűnés megállapítására irányuló eljárást is folytatni kell, és ha az az oltalom megszűnésének egy korábbi időpontra visszaható hatályú törlésével végződik, akkor méltánytalan a kérelmezőt - mint nyertes felet - az eljárási költségek viselésére kötelezni.

A pontosító jellegű módosítás a vázolt anomáliát szünteti meg azzal, hogy a speciális költségviselési szabályt kiegészíti, és az alkalmazás előfeltételévé teszi, hogy a lemondás az oltalom kezdőnapjára (azaz a bejelentés napjára) visszaható hatállyal történjen meg.

A 11-13. §-hoz

A Vt. Hetedik és Nyolcadik részében előirányzott módosítások a mezőgazdasági termékek és az élelmiszerek minőségrendszereiről szóló, 2012. november 21-i 1151/2012/EU európai parlamenti és tanácsi rendelet 2013. január 3-i hatálybalépésére tekintettel igazítja ki a korábban hatályos uniós rendeletre (a mezőgazdasági termékek és élelmiszerek földrajzi jelzéseinek és eredetmegjelöléseinek oltalmáról szóló, 2006. március 20-i 510/2006/EK tanácsi rendelet) és annak egyes rendelkezéseire való hivatkozásokat - ideértve a „közösségi oltalom” kifejezés „uniós oltalom” szókapcsolattal való felváltását is.

A 14. §-hoz

A „közösségi rendelet alapján tett bejelentés továbbítása” kérdésében az SZTNH a hatályos eljárásrendben nem hoz döntést, így ennek a döntéstípusnak a visszavonásáról és módosításáról szóló rendelkezést indokolt hatályon kívül helyezni.

A 15. §-hoz

A szerzői és szomszédos jogok hazai és nemzetközi jogszabályok által általánosan elismert védőhálója és egyben e jogok korlátozásának zsinórmértéke az ún. háromlépcsős teszt. A teszt értelmében az adott kivételt és korlátozást egyes különleges esetekre kell szorítani, az nem lehet sérelmes a mű rendes felhasználására, és indokolatlanul nem károsíthatja a szerző jogos érdekeit. A szerzői jogok különleges esetekben történő korlátozásának szempontjából a nemzeti ünnepeken tartott állami és más ünnepségeken történő műfelhasználással összefüggésben megállapítható, hogy a nemzeti ünnepek kiemelkedő jelentőséggel bírnak egy államban, illetve számuk behatárolható (Magyarország Alaptörvényének J) cikke (1) bekezdése alapján ezek: március 15., augusztus 20. és október 23.), ezért indokolt az ezekkel összefüggő felhasználásokat a jogdíjfizetési kötelezettség alól mentesíteni. Ennek megvalósulása érdekében a következőképpen módosul a törvény: a nemzeti ünnepeken tartott ünnepségeken történő szabad felhasználás előfeltételei közül kiveszi az „és a közreműködők sem részesülnek díjazásban” feltételt, így az egyedüli előfeltétel az marad, hogy az ilyen felhasználás jövedelemszerzési és jövedelemfokozási célt közvetve se szolgáljon.

A 16. §-hoz

Magyarországon az Szjt. 2009. február 1-jével hatályba lépett módosítása vezette be az ismeretlen vagy ismeretlen helyen tartózkodó szerző alkotása (árva mű) felhasználásának hatósági engedélyezését (az Szjt. - a törvény által áthelyezett- 57/A-57/D. §-a]. Az Szjt.-módosítás előzménye a kulturális anyagok digitalizálásáról és online hozzáférhetővé tételéről, valamint a digitális megőrzésről szóló, 2006. augusztus 24-i 2006/585/EK bizottsági ajánlás volt, amelynek 6. a) és c) alpontja a tagállamok számára javasolta, hogy hozzanak létre mechanizmusokat az árva művek felhasználásának megkönnyítésére, illetve támogassák a köztudottan árva művek és a közkincsbe tartozó művek listáinak elérhetőségét. A magyar jogalkotó által elfogadott alacsonyabb jogforrási szintű részletszabályok [az árva mű egyes felhasználásainak engedélyezésére vonatkozó részletes szabályokról szóló 100/2009. (V. 8.) Korm. rendelet] 2009. június 16-án léptek hatályba, ezen időponttól kezdődően érkeztek kérelmek az SZTNH-hoz.

Az irányelv hazai átültetése kapcsán meg kellett vizsgálni a létező magyar hatósági engedélyezési modell Szjt.-beli helyét, valamint viszonyát az irányelv szerinti - a jogosult többszörözési, valamint nyilvánossághoz közvetítési jogát érintő - korlátozáshoz. Az Szjt. új, IV/A. fejezete az árva művek felhasználására vonatkozó két jogintézményt egy helyen tartalmazza. A törvény által beiktatott új fejezet „A szabad felhasználás és a szerzői jog más korlátai”, valamint „A felhasználási szerződések” címet viselő IV. és V. fejezet között helyezkedik el, figyelemmel arra, hogy a benne található rendelkezések egy része szerzői jogi korlátozás, másik része pedig sajátos felhasználási engedélyként értelmezhető.

A kétféle felhasználási rendszer számos közös tulajdonságot mutat. Erre és az áttekinthetőségre figyelemmel a szabályok egy fejezetben történő egybefoglalása vált indokolttá. Az árva művek valamennyi lehetséges felhasználási esetére irányadó rendelkezéseket az „Általános szabályok” alcím tartalmazza, míg a fejezet további két alcíme a már ismert hatósági engedélyezés, és az irányelv rendelkezéseinek megfelelő felhasználások szabályait külön-külön állapítja meg.

(Szjt. új 41/A. §)

Az Szjt.-nek e törvénnyel megállapított 41/A. § (1) bekezdése határozza meg az árva mű fogalmát. Ahhoz, hogy egy mű vagy teljesítmény árva műnek minősüljön a törvény a korábbi hatósági engedélyezés szabályaiból már ismert körülmény (a jogosult ismeretlen vagy ismeretlen helyen tartózkodik) mellett az általában elvárható gondossággal és jóhiszeműen elvégzett jogosultkutatást írja elő. A jogosultkutatásnak az Szjt. 41/A. § (2) bekezdése szerint a jogosult személyének vagy hollétének megállapítása érdekében a vonatkozó kormányrendeletben meghatározott információforrások igénybevételével kell történnie. A külön jogszabályban meghatározott információforrások ellenőrzése a felhasználás minimális előfeltétele azzal, hogy adott esetben a felhasználás jogszerű megvalósítása érdekében a felhasználó (kérelmező, kedvezményezett intézmény) részéről egyéb intézkedések megtétele sem mellőzhető. A gondos jogosultkutatás esszenciális elemét jelentő jóhiszeműség egyébként is megköveteli, hogy az előírt kutatási információforrások mellett a felhasználó szükség szerint (pl. a szerző személyére, hollétére vonatkozó köztudomású tény esetén) további intézkedéseket tegyen meg.

Az Szjt. új 41/A. § (3) bekezdése alapján a jogosultkutatást főszabály szerint az első kiadás, vagy annak hiányában, az első sugárzás szerinti országban kell elvégezni. A (6) bekezdés értelmében a kutatásnak ki kell terjednie a más országban rendelkezésre álló egyes információforrásokra is, amennyiben a kutatás során arra utaló bizonyíték (körülmény, adat) merül fel, hogy a jogosultra vonatkozó lényeges információ más országokban is rendelkezésre áll.

A műbe vagy hangfelvételbe foglalt művek és szomszédos jogi teljesítmények jogosultjainak gondos kutatását abban a tagállamban kell lefolytatni, ahol az azt tartalmazó műre vagy hangfelvételre vonatkozó jogosultkutatást végzik azzal, hogy ez esetben is szükség szerint alkalmazandó a 41/A. § (6) bekezdés kisegítő szabálya.

Az Szjt. - a törvény által megállapított - 41/A. § (4) bekezdése alapján a főszabálytól eltérően filmalkotás vagy más audiovizuális mű esetében az előállító székhelye vagy szokásos tartózkodási helye szerinti országban kell a jogosultkutatást elvégezni. Amennyiben a filmalkotás vagy más audiovizuális mű létrehozatalában több előállító vett részt és székhelyük vagy szokásos tartózkodási helyük eltérő tagállamban található, a jogosultkutatást értelemszerűen mindegyik tagállamban le kell folytatni.

A felhasználást lehetővé tevő jogosultkutatás Magyarország területén történik, amennyiben a kedvezményezett intézménynél a jogosult egyetértésével 2014. október 29. előtt elhelyezett művet vagy teljesítményt korábban nem hozták ugyan nyilvánosságra, de ezzel együtt alapos okkal feltehető, hogy a felhasználás ellen a jogosult nem tiltakozna [az Szjt. új 41/A. § (5) bekezdése alapján].

Ha legalább egy jogosult személye és tartózkodási helye ismert, a művet vagy teljesítményt nem lehet árva műnek tekinteni, mindazonáltal, ez nem jelent akadályt a felhasználásban, mivel az ismert és egyúttal ismert helyen tartózkodó jogosultak engedélye közvetlenül is megszerezhető. Így amennyiben e jogosultak a felhasználást engedélyezték, a közös és gyűjteményes művek (teljesítmények) felhasználhatók az Szjt. - a törvény által megállapított - 41/A. § (7) bekezdése alapján.

Az Szjt. 41/A. § (8) bekezdése időbeli korlátozás nélkül biztosítja a jogosult részére saját jogai tekintetében, hogy az alkotás árva mű jogállását [Szjt. új 41/A. § (1) bek.] megszüntesse. A jogosult fellépése révén az árva műnek tekintett alkotásra vonatkozóan a szerzői jog további korlátozása nem tartható fenn, a jogosultnak a mű vagy teljesítmény felhasználására vonatkozó kizárólagos engedélyezési joga „feléled”.

Az irányelv nem érinti a közös jogkezelésre, ideértve a kiterjesztett hatályú jogkezelésre vonatkozó tagállami rendelkezéseket. A felhasználás engedélyezésére vonatkozó - korábbi - szabályozás ezzel megegyezően zárta ki az SZTNH eljárását közös jogkezelés esetén, mivel a közös jogkezelés hatálya alá tartozó művek elárvulása a gyakorlatban nem következhet be. Az Szjt. 41/A. § (9) bekezdése az irányelv 1. cikkének (5) bekezdésével egyezően állapítja meg ezt az általános szabályt.

(Szjt. új 41/B-41/E. §)

Az árva mű felhasználásának engedélyezésére vonatkozóan adott engedély - szemben a kedvezményezett intézmény által törvényi rendelkezés alapján végzett felhasználással - időben korlátozott, és nem ruházható át. Ugyanakkor a kérelmezhető felhasználási mód nem csupán digitalizálás, online hozzáférhetővé tétel lehet, hanem főszabály szerint - az átdolgozás kivételével - valamennyi felhasználási módra vonatkozóan kérelmet lehet előterjeszteni. Tekintettel arra, hogy a fejezet első alcímében meghatározott gondos jogosultkutatás mindkét (a hatósági engedély által érintett, valamint a kedvezményezett intézmények által történő) felhasználási esetkör vonatkozásában irányadó, az Szjt. eddigi 57/A. § (1) bekezdésében foglalt rendelkezést az Szjt. új 41/B. § (1) bekezdése ennek megfelelően módosította. Az árva művek felhasználásának engedélyezésére vonatkozó - az Szjt. 57/A-57/D. §-ából a 41/B-41/E. §-ába áthelyezett - törvényi rendelkezések egyebekben érdemben nem változnak.

(Szjt. új 41/F. §)

Az irányelv átültetése elsősorban az Szjt. új IV/A. fejezete - „Árva mű kedvezményezett intézmény által történő felhasználása” - alcímének rendelkezéseivel valósul meg. A szabályozás célja, hogy a kedvezményezett intézményi körnek hatósági engedély nélkül lehetővé tegye a gyűjteményük (archívumuk) részét képező árva művek digitalizálását és a nyilvánosság számára történő online hozzáférhetővé tételét, feltéve hogy e felhasználások közérdekű feladataik ellátását, különösen a gyűjteményeik megőrzését, helyreállítását, vagy éppen művelődési és oktatási célú hozzáférhetőségét szolgálják. Bár a felsorolt intézmények fő tevékenységei döntően a kultúrával kapcsolatosak, a szerzői joghoz nem ennyire nyilvánvaló módon köthető közérdekű feladataik megvalósítása is - az egyéb feltételek teljesítése mellett - lehetőséget nyújt számukra a jogszerű felhasználásokhoz. Az Szjt. új 41/F. § (1) bekezdése - összhangban az irányelv 6. cikk (4) bekezdésével - biztosítja annak lehetőséget, hogy az európai kulturális örökség digitalizálásának ösztönzése érdekében a kedvezményezett intézmények az általuk, vagy érdekükben elvégzett jogosultkutatást követően az árva művek digitalizálásának megvalósítására közreműködő személyeket vegyenek igénybe. Az ilyen megállapodásoknak nem szabad korlátozniuk a kedvezményezett intézményeket az árva művek felhasználásában, és nem ruházhatják fel a közreműködő (adott esetben) kereskedelmi partnert az árva művek felhasználásának ellenőrzésére vagy azok felhasználására irányuló hatáskörrel.

Az új 41/F. § meghatározza, hogy mely intézmények, milyen műtípusok és felhasználási módok tekintetében használhatnak fel hatósági engedély nélkül árva műveket, az alkotások körét az Európai Gazdasági Térség területén kiadott vagy - kiadás hiányában - sugárzott művekre vagy hangfelvételekre szűkítve.

A felhasználás jogosultjai az Szjt. 38. § (5) bekezdésében meghatározott intézmények - a nyilvános szolgáltatásokat nyújtó könyvtárak, iskolai oktatás célját szolgáló [33. § (4) bek.] intézmények, muzeális intézmények, levéltárak, valamint közgyűjteménynek minősülő kép-, illetve hangarchívumok - továbbá a közszolgálati médiaszolgáltató rádió- vagy televízió-szervezetek lehetnek.

Az Szjt. 1. § (2) bekezdés a) pontjának alkalmazásával összhangban a 41/F. § (2) bekezdésében felsorolt irodalmi mű megjelölés alá tartoznak a könyv, folyóirat, hírlap, magazin vagy egyéb írásmű formájában kiadott művek. A 41/F. § (2) bekezdés d) pontja a művek elárvulásának megakadályozása érdekében egy külön időbeli korlátról rendelkezik a közszolgálati médiaszolgáltató rádió- vagy televízió-szervezetek által előállított hangfelvételek, filmalkotások és más audiovizuális művek tekintetében. A közszolgálati médiaszolgáltató rádió- vagy televízió-szervezetek által 2002. december 31-ig előállított filmalkotások, audiovizuális művek és hangfelvételek kapcsán [(2) bekezdés d) pont] fontos megemlíteni, hogy a médiaszolgáltatásokról és a tömegkommunikációról szóló 2010. évi CLXXXV. törvény 203. § 33. pontjában található közszolgálati médiavagyon fogalmába tartozó alkotások köre tágabb, mint a kedvezményezett intézmény által ebből esetlegesen felhasználható árva műveké és teljesítményeké. Az egyes archívumba tartozó művek a Médiaszolgáltatás-támogató és Vagyonkezelő Alap (a továbbiakban: MTVA) 2011. január 1-jei létrehozatalát megelőzően a közszolgálati Zrt.-k rész-, illetve kizárólagos tulajdonában álltak. E művek felhasználása érdekében lefolytatott gondos és jóhiszemű jogosultkutatáshoz az MTVA - mint a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 100. §-a értelmében a közszolgálati médiavagyon tulajdonosi jogait kizárólagosan gyakorló szervezet - megkeresése elengedhetetlen. A hatályos médiaszabályozás szerint a közszolgálati médiaszolgáltató rádió- és televízió-szervezetek saját archívummal nem rendelkeznek, így Magyarországon jelenleg nincs olyan közszolgálati médiaszolgáltató rádió- és televízió-szervezet, amely kedvezményezettje lehetne az irányelv szerinti felhasználásnak. Az MTVA nem mint közszolgálati médiaszolgáltató rádió- és televízió-szervezet, hanem - az Mttv. rendelkezése alapján - mint országos gyűjtőkörű közgyűjtemény válik az Szjt. 41/F. § (1) bekezdése szerinti felhasználások kedvezményezettjévé.

Árva művek a közszolgálati médiavagyon (Mttv. 203. § 33. pontja) körébe tartozó azon filmalkotások, audiovizuális művek, vagy hangfelvételek lehetnek, amelyek az Mttv. 84. § (1) bekezdésében meghatározott közszolgálati médiaszolgáltatók megbízásából azok kizárólagos felhasználása céljából készültek. Nem tartoznak az irányelv átültetésével bevezetésre kerülő rendelkezések hatálya alá azonban a közszolgálati médiavagyon Archívumában [Mttv. 100. § (3) bek.] található olyan művek és hangfelvételek, amelyeket nem az Mttv. 84. § (1) bekezdésében meghatározott közszolgálati médiaszolgáltatók megbízásából készültek, hanem amelyek felhasználási jogát az Mttv. hatályba lépése előtt e médiaszolgáltatók, míg az Mttv. hatályba lépését követően az MTVA felhasználási szerződéssel szerezte meg.

Az Szjt. új 41/F. § (3) bekezdése azoknak az árva műveknek a felhasználását szabályozza, amelyeket nem adtak ki és sugárzásukra sem került sor, azonban a jogosult, vagy jogutódjának egyetértésével kerültek be a kedvezményezett intézmény gyűjteményébe, illetve archívumába. Az Szjt. új 41/A. § (5) bekezdése értelmében az ilyen nyilvánosságra nem hozott műveknél vagy teljesítményeknél a jogosultkutatást elsődlegesen Magyarország területén kell lefolytatni. Az Szjt. új 41/F. § (3) bekezdése az ilyen árva művek felhasználásának további feltételeként határozza meg, hogy alapos okkal feltételezhető legyen, hogy a jogosult alkotása digitalizálásához és online hozzáférhetővé tételéhez hozzájárulna.

A 41/F. § (4) bekezdése az irányelv 1. cikk (4) bekezdésével összhangban teszi lehetővé a könyvekben, folyóiratokban, hírlapokban és magazinokban vagy egyéb kiadványokban megjelent vizuális művek (képzőművészeti és a fotóművészeti alkotások, illusztrációk, a tervezőművészeti és az építészeti alkotások képe vagy vázlata), továbbá a hangfelvételekbe, filmalkotásokba vagy más audiovizuális művekbe ágyazott, foglalt vagy azok szerves részét képező művek vagy teljesítmények árva műként való felhasználását is.

Ezekre a művekre vagy teljesítményekre nézve külön-külön el kell végezni az általános szabályok szerinti jogosultkutatást ahhoz, hogy a mű, amelyben megjelentek, digitalizálható, online nyilvánossághoz közvetíthető legyen.

(Szjt. új 41/G. §)

Az Szjt. új 41/G. §-sal történő kiegészítése az irányelv 2. cikkének (1) bekezdésében meghatározott árva mű fogalom és a 3. cikk (5)-(6) bekezdésében előírt rendelkezések átültetését szolgálja.

A 41/F. §-ban meghatározott felhasználások megkezdésének feltétele, hogy az adott árva mű szerepeljen a Belső Piaci Harmonizációs Hivatal által vezetett nyilvánosan hozzáférhető egységes online nyilvántartásban. Ennek a kedvezményezett intézmény részéről szükséges előfeltétele, hogy az általános szabályok szerint lefolytatott jogosultkutatásról nyilvántartást vezessen és az előírt adatokat bejelentse az SZTNH-nak, amely azokat haladéktalanul továbbítja a Belső Piaci Harmonizációs Hivatal részére. A kedvezményezett intézmények legkorábban 2014. október 29-én élhetnek az új szabályozás szerinti felhasználás lehetőségével, tekintettel arra, hogy a Belső Piaci Harmonizációs Hivatal által vezetett nyilvánosan hozzáférhető egységes online nyilvántartás előreláthatólag ezen időpontra készül el, ekként a nyilvántartásba vétel (rögzítés) hiányában a felhasználás sem kezdhető meg.

Az árva művek hatósági engedélyezése kapcsán korábban is gyakorolt hatáskörére, egyéb, a szerzői jog terén meglévő hatósági feladataira, valamint a Belső Piaci Harmonizációs Hivatallal évek óta - leginkább a védjegy- és formatervezésiminta-oltalmi területen - fennálló szakmai kapcsolatra, együttműködésre tekintettel okszerű az SZTNH illetékes nemzeti hatóságként történő kijelölése a bejelentések fogadása és továbbítása tekintetében.

Az elvégzett jogosultkutatásra vonatkozó adatok SZTNH-nak történő bejelentése kizárólag elektronikus úton történik. Ennek részletszabályait külön jogszabály határozza meg. A nyilvántartásban történő rögzítés érdekében megküldött adat lehet többek között:

a) a jogosultkutatás eredménye (ideértve az azonosított jogosultakat, az elvégzett intézkedések helyét, idejét stb.),

b) a felhasználással kapcsolatos adatok (felhasználási mód, a felhasználás mértéke stb.),

c) az árva mű jogállásában bekövetkezett változás (a jogosult fellépésének ténye, időpontja stb.),

d) a felhasználást folytató kedvezményezett intézménnyel való kapcsolatfelvételt lehetővé tevő elérhetőségre vonatkozó információk.

(Szjt. új 41/H. §)

Az Szjt. új 41/H. § - az árvamű-jogállás tagállamokban történő kölcsönös elismerésére vonatkozó - rendelkezései az irányelv 4. cikkét ültetik át. A Belső Piaci Harmonizációs Hivatal által vezetett nyilvánosan hozzáférhető egységes online nyilvántartásban már szereplő árva műre vonatkozóan nincs szükség ismételt jogosultkutatásra, feltéve, hogy a felhasználó közfeladatot ellátó intézmény gyűjteményében az árva mű ugyancsak megtalálható.

A felhasználással kapcsolatos - külön jogszabályban részletezett - adatokat, a felhasználó intézmény kapcsolattartási adatait és a felhasználó tudomására jutott arra vonatkozó információt, hogy az árva műként felhasznált mű jogosultjának személye, illetve tartózkodási helye ismertté vált, az árvamű-jogállás kölcsönös elismerése alapján történő felhasználások esetén is el kell juttatni az SZTNH közreműködésével a Belső Piaci Harmonizációs Hivatal részére. Abban az esetben, ha a kedvezményezett intézmény olyan mű vagy hangfelvétel felhasználását tervezi, amelynek több jogosultja van, attól függetlenül, hogy a mű (vagy hangfelvétel) már szerepel a Belső Piaci Harmonizációs Hivatal említett nyilvántartásában, a kedvezményezett intézménynek a felhasználás érdekében engedélyt kell szereznie az ismert és egyúttal ismert helyen tartózkodó valamennyi jogosulttól.

(Szjt. új 41/I. §)

Az Szjt. új 41/I. §-a - 2012/28/EU irányelv 5. cikkében foglalt rendelkezéseknek megfelelően - biztosítja a kedvezményezett intézmény által árva műként felhasznált mű (vagy hangfelvétel) korábban ismeretlen vagy ismeretlen helyen tartózkodó jogosultja számára az árva mű jogállás megszüntetése érdekében történő fellépés lehetőségét, valamint a megvalósult felhasználás fejében történő megfelelő díjazásra vonatkozó jogosultságot. Az ismertté vált jogosult engedélye alapján a felhasználás folytatható.

(Szjt. új 41/J. §)

Az irányelv 6. cikkének (2) bekezdésével egyezően, az Szjt. új 41/J. §-a értelmében a kedvezményezett intézmények a 41/F. § szerinti egyes felhasználások során bevételre tehetnek szert, amely bevételek lehetséges felhasználása azonban korlátozott, azok kizárólag árva művek digitalizálásával és nyilvánosság számára történő hozzáférhetővé tételével kapcsolatos költségek fedezésére fordíthatók. Ez a kedvezményezett intézmények gazdálkodását érintő szabály tehát nem zárja ki az egyes megengedett felhasználások tekintetében a jövedelemszerzést, de kötelezően előírja, hogy ezek a bevételek kizárólag az árva művek irányelv szerinti megengedett felhasználásaira fordíthatók.

(Szjt. új 41/K. §)

Az Szjt. új 41/K. § rendelkezései alapján az árva mű kedvezményezett intézmény által történő felhasználására vonatkozó részletes szabályokat kormányrendelet állapítja meg, amely a 41/I. § (2) bekezdése szerinti megfelelő díjazás feltételein túl tartalmazza a 41/G. §-ban előírt adatszolgáltatási kötelezettségekre és a kedvezményezett intézmény által lefolytatandó jogosultkutatásra vonatkozó részletes előírásokat és eljárási szabályokat.

A 17. §-hoz

Az Szjt. 75. § (2) bekezdésének módosítását az Szjt. mű egységének védelmére vonatkozó 13. § - a szellemi tulajdonra vonatkozó egyes törvények módosításáról szóló 2013. évi XVI. törvény 35. §-a alapján - 2013. április 1-jén hatályba lépő változásával való összhang megteremtése tette szükségessé.

A 18. §-hoz

A módosítás a közös jogkezelő szervezetek által beszedett jogdíjbevételeknek a jogosultak érdekében történő kulturális célú felhasználására vonatkozó szabályait érinti. 2012. január 1-jétől az NKA számára történő átadással valósul meg az ilyen célú felhasználás, az Szjt.-ben meghatározott mértékbeli korlátok keretei között a közös jogkezelő szervezet legfőbb szervének döntése alapján. A módosítás az NKA-nak való átadás eljárásának egyszerűsítését és kiszámíthatóságát szolgálja a közös jogkezelő szervezetek támogatási politikája jóváhagyási eljárásának elhagyásával, a Nemzeti Kulturális Alapról szóló törvényben meghatározott támogatási célokkal való összhang előírásával és az átadási határidő meghatározásával.

Az Szjt. módosuló 89. § (11a) bekezdése a magáncélú másolás kompenzációjaként szolgáló üreshordozó díjból és reprográfiai díjból származó jogdíjbevételek 25%-ára írja elő kötelezően a kulturális célú felhasználást. E felhasználás az NKA-nak való átadással történik.

Az NKA az átadott összeget az ezen díjigények Szjt.-ben meghatározott jogosultjai javára használja fel a Nemzeti Kulturális Alapról szóló törvénnyel összhangban.

A 19. és 22. §-hoz

Az egyes törvényeknek a közigazgatási hatósági eljárásokkal, az egyes közhiteles hatósági nyilvántartásokkal összefüggő, valamint egyéb törvények módosításáról szóló 2013. évi LXXXIV. törvénnyel összhangban kerül sor az Szjt. 90. § (3) bekezdésének és a 94/B. § (2) bekezdésének módosítására.

A módosítás indoka, hogy a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.) módosította a fővárosi és megyei kormányhivatalok működésével összefüggő törvények, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények módosításáról szóló 2012. évi CCX. törvény (a továbbiakban: Módtv.). A Módtv. a hatósági nyilvántartásokra vonatkozó, Ket.-ben található általános szabályokat kizárólag a közhiteles nyilvántartások körére állapította meg. Ezzel összefüggésben az Szjt. módosítása rögzíti, hogy az SZTNH által a közös jogkezelő szervezetekről vezetett nyilvántartás (Szjt. 90. §) és az önkéntes műnyilvántartás [Szjt. 94/B. § (2)] közhiteles nyilvántartásnak minősül. A közös jogkezelő szervezetek nyilvántartásának adatai közül a módosítás hatálybalépését követően kizárólag a jogkezelési tevékenység meghatározása (ideértve az érintett vagyoni jogokat, a jogkezelési tevékenység típusát) és az érintett jogosulti csoport meghatározása minősül közhitelesnek. A Ket. - a Módtv. által megállapított - általános szabályainak [Ket. 86. § (1a) bek.] Szjt.-ben történő megismétlése szükségtelen, ezért az Szjt. 90. § (3) bekezdésében rögzített szabályokat a módosítás elhagyja.

A 20. §-hoz

A módosítás indoka, hogy az ügyészségről szóló 2011. évi CLXIII. törvény 2012. január 1-jei hatállyal kivezette az óvás eszközét az ügyészi törvényességi felügyeleti eszközök közül és helyette a felhívásról rendelkezik.

A 21. §-hoz

Az NKA közös jogkezelő szervezetek jogdíj- és más bevételeinek kulturális célra történő felhasználásával kapcsolatos feladatára tekintettel a módosítás feljogosítja az NKA elnökét vagy alelnökét, hogy az SZTNH-nál felügyeleti intézkedést kezdeményezzen, ha az NKA e feladatával összefüggésben a közös jogkezelő szervezetek részéről az Szjt. megsértését észleli.

A 23. §-hoz

Hatályba léptető rendelkezést tartalmaz.

A 24. §-hoz

Az Szjt. 111/G. §-ban az irányelv 8. cikkével egyezően a törvény kimondja, hogy az árva mű felhasználására vonatkozó új - az irányelvet átültető - szabályokat olyan műre és hangfelvételre kell alkalmazni, amely 2014. október 29-én vagy azt követően szerzői jogi védelemben részesül.

A 25. §-hoz

A Kormány rendeletalkotásra történő felhatalmazása az irányelv átültetésével bevezetésre kerülő új, kedvezményezett intézményi kört érintő árva mű felhasználás részletes szabályainak elfogadása miatt szükséges.

A 26. §-hoz

Az Szjt. 113. § j) ponttal történő kiegészítése a jogharmonizációval összefüggő hivatkozási kötelezettséget teljesíti az irányelv átültetésével összefüggésben.

A 27. §-hoz

A rendelkezés arra tekintettel helyezi hatályon kívül az Szjt. 57/A-57/D. §-át és az azt megelőző alcímet, hogy az irányelv átültetésével szükségessé vált az árva művek egyes felhasználásainak engedélyezésére vonatkozó hatályos magyar szabályozás felülvizsgálata és a bevezetendő új szabályokkal való összhang megteremtése. Ennek eredményeként az árva mű jogintézmény sajátos természetére és két önálló típusára tekintettel az Szjt.-ben új, önálló fejezetbe (IV/A. Fejezet) kerültek az árva művek felhasználására vonatkozó rendelkezések, köztük az eddig hatályos - az 57/A-57/D. §-ban található - szabályok is.

A 28. §-hoz

Az Fmtv. 58. § (7) bekezdés második mondata szerint, ha a mintaoltalom jogosultja a megsemmisítési eljárásra okot nem adott, és a mintaoltalomról - több mintára adott oltalom esetén legalább az érintett minták vonatkozásában - a nyilatkozattételre kitűzött határidő lejárta előtt lemond, az eljárási költséget a kérelmező viseli.

Az Fmtv. 26. § b) pontja alapján, ha a jogosult nem jelöl meg ettől eltérő időpontot, akkor a lemondás alapján az oltalom megszűnése a lemondás beérkeztét követő napon következik be.

A fentiekből az következik, hogy a jogosult Fmtv. 58. § (7) bekezdése szerinti lemondása még nem eredményezi sem a későbbi jogviták kialakulásának a megelőzését, sem a megsemmisítési eljárás lezárását. A lemondást megelőző időszakra nézve továbbra is fennáll az oltalom, ami a kérelmezőnek - amellett, hogy az eljárás költségeit viseli - még visszamenőleges bitorlási fenyegetettséget is jelent. Ilyen esetben - a fennmaradó oltalmi időszakra nézve - a megsemmisítési eljárást is folytatni kell, és ha az a mintaoltalom kezdetére visszaható hatályú megsemmisítésével végződik, akkor méltánytalan a kérelmezőt - mint nyertes felet - az eljárási költségek viselésére kötelezni.

A pontosító jellegű módosítás a vázolt anomáliát szünteti meg azzal, hogy a speciális költségviselési szabályt kiegészíti, és az alkalmazás előfeltételévé teszi, hogy a lemondás az oltalom kezdőnapjára (azaz a bejelentés napjára) visszaható hatállyal történjen meg.

A 29. §-hoz

A kutatás-fejlesztési minősítési eljárás szabályainak kiegészítéséről az innovációs törvény 30/D. §-ában a törvény annak az eljárás-gazdaságossági megfontolásnak az érvényesítése érdekében úgy rendelkezik, hogy az ügyfél jogorvoslati kérelme alapján az SZTNH-nak legyen lehetősége saját hatáskörben is visszavonnia vagy módosítania döntését. Ennek az egyik oka az lehet, ha az ügyfél jogszabálysértésre hivatkozva kéri a hivatali döntés megváltoztatását a bíróságtól, és ezt az SZTNH is indokoltnak látja, a másik pedig az, ha - ellenérdekű fél hiányában - az SZTNH a megváltoztatási kérelemben foglaltakkal egyetért.

A Ket. 103. §-a az ilyen típusú döntés-felülvizsgálatot fellebbezés alapján lehetővé teszi a hatósági eljárásokban, ez a rendelkezés azonban a kutatás-fejlesztési tevékenység minősítésével kapcsolatos hatósági eljárásokban - fellebbezési lehetőség hiányában, a Ket. 13. § (2) bekezdés k) pontja alapján - nem alkalmazható, így - a rugalmas és ügyfélbarát eljárási rend kialakítása érdekében - szükségessé vált a vele párhuzamos szabály, azaz a megváltoztatási kérelem alapján történő hatósági önkorrekció lehetőségének megteremtése. Az új rendelkezés beillesztése a Ket. 114. §-ának alkalmazhatóságát nem érinti.

A gyakorlatban ebből az is következik, hogy ha az ügyfél a megváltoztatási kérelemmel nyújtott be olyan információkat, amelyek a korábbi döntés meghozatalának időpontjában nem álltak rendelkezésre, az SZTNH a döntését saját hatáskörben visszavonhatja, vagy a megváltoztatási kérelemben foglaltaknak megfelelően módosíthatja. Az SZTNH döntésének ilyen felülvizsgálatára kizárólag a megváltoztatási kérelem részletezőbb okfejtése járulhat hozzá, a projekt tartalmának módosítása nem adhat alapot a Hivatal korábbi döntésének visszavonására vagy megváltoztatására.

A 30. §-hoz

Az innovációs törvény 30/G. §-a szerinti kutatás-fejlesztési ügyekben az SZTNH-nak a Nemzeti Adó- és Vámhivatal (a továbbiakban: NAV) általi kirendelés alapján végzett szakértői tevékenysége kapcsán az első egy év jogalkalmazási tapasztalatai alapján szükségessé vált egyes eljárási kérdések felülvizsgálata és kodifikáció-technikai megfontolások alapján való kiigazítása.

Az SZTNH kutatás-fejlesztési minősítésben szerzett tapasztalata, valamint az egyes hatóságok, bíróságok részéről jelentkező igény alapján indokolt, hogy az innovációs törvény 30/G. § új (3) bekezdése lehetővé tegye, hogy az SZTNH a fenti körből érkező megkeresések alapján is közreműködhessen az egyes tevékenységek kutatás-fejlesztésként történő minősítése, valamint egyes költségeknek a kutatás-fejlesztési tevékenységhez való hozzárendelhetősége kérdésében. Abban az esetben, ha nem a NAV általi kirendelés alapján jár el, az SZTNH szakértői díjra jogosult - ezt teszi egyértelművé az innovációs törvény 30/G. § (2) bekezdésének kiigazítása és új (6) bekezdése.

Ha egy vállalkozás a kutatás-fejlesztési tevékenysége után adó- vagy járulékkedvezményt kíván igénybe venni, akkor a vállalkozás felelőssége, hogy az elvégzett tevékenység ilyen jellegét egy későbbi ellenőrzés során meggyőzően tudja bizonyítani, illetve ehhez a megfelelő eszközt kiválassza. Szintén a vállalkozás felelőssége, hogy a tevékenységre vonatkozó információkat olyan mélységben feltárja, hogy abból a tevékenység megítélése megismerhető legyen. Ennek elmulasztása esetén sem az adóhatóságra, sem pedig az ő kirendelése alapján eljáró szakértőre nem terhelhető hivatalbóli bizonyítási kötelezettség.

Az SZTNH eljárása elsődlegesen a NAV kirendelő végzéséhez mellékelten csatolt adatokon alapul, figyelembe véve azt a körülményt is, hogy az adóhatóságtól a Hivatal rendszerint megkapja az adózó teljességi nyilatkozatát is, amely szerint nem kíván több dokumentumot benyújtani. Ennek megfelelően az SZTNH csak a valóban kétséges esetekben kéri az információk kiegészítését, amennyiben az átadott adatokból a szakértői vélemény megalapozottan nem készíthető el.

Az írásban meg nem jelenő információkkal nehézkes a bizonyítás, és helyszíni szemle vagy bármely más bizonyítási eszköz igénybevétele pedig nem alkalmasak arra, hogy a több évvel korábban végzett tevékenységek esetében a tevékenység kutatás-fejlesztési jellegét vagy kötődését hitelesen igazolják.

Tekintettel arra a tényre, hogy az SZTNH-n belül elsősorban műszaki és természettudományos szaktudás és tapasztalat áll rendelkezésre, más tudományterületek szakértőinek bevonása is szükségessé vált a kibővült feladatok hatékony ellátása érdekében.

A 31. §-hoz

A rendelkezés az SZTNH-nak az innovációs törvény 34/A. §-ában helytelenül szereplő megnevezését igazítja ki.

A 32. §-hoz

A hatályos Szjt. a közjegyző kötelezettségévé teszi, hogy a hagyatéki eljárás megindításáról - amennyiben észleli, hogy a hagyatékba szerzői jog tartozik - az érintett közös jogkezelő szervezetet értesítse. A hagyaték (teljes, vagy ideiglenes hatályú) átadásáról szintén értesíteni köteles e szervezetet. A jogkezelő szervezetek az örökösökről nyilvántartást vezetnek, és abból a felhasználók részére (valamint egyes hatósági bírósági megkeresések teljesítése céljából) adatot szolgáltatnak [Szjt. 106. § (7) bekezdés]. A közös jogkezelő szervezetek nyilvántartásának pontosságához közérdek fűződik. A hagyatéki eljárást szabályozó korábban hatályos 6/1958. (VII. 4.) IM rendelet, valamint a 2010. évi XXXVIII. törvénynek a hagyatéki eljárást szabályozó, 2011. január 1-jén hatályba lépett rendelkezései az Szjt. felhívott szakaszára vonatkozó rendelkezést nem tartalmaz, és a gyakorlati tapasztalatok azt mutatják, hogy e speciális értesítési szabály nem kellően ismert. Figyelemmel arra, hogy az irányelv az árvamű-jelenség jövőbeli visszaszorítását célként fogalmazta meg, továbbá az irányelv mellékletében az érintett jogkezelő szervezetek adatbázisairól a jogosultkutatásra szolgáló információforrásként rendelkezik, indokolt a szerzői joggal érintett hagyatékok esetén - a módosítással érintett bekezdés további pontjaihoz hasonló - értesítési kötelezettséget magában a hagyatéki eljárásról szóló törvényben szabályozni.

Az Szjt 106. § (3) bekezdésében foglalt további értesítési kötelezettségeknek a hagyatéki eljárásról szóló törvénybe történő „átvétele” nem indokolt, a közös jogkezelő szervezet egyébként érdekeltként vehet részt - adott esetben - az eljárásban.

A 33. §-hoz

A rendelkezés a szellemi tulajdonra vonatkozó egyes törvények módosításáról szóló 2013. évi XVI. törvény 40. §-ában szereplő elírás javítását szolgálja.

-----STARTING---POINT---VEGE---

A 34. §-hoz

A hatályba léptető rendelkezés a módosítások hatálybalépésének időpontját főszabályként a kihirdetést követő nyolcadik napban jelöli meg.

Tekintettel arra, hogy a 2012/28/EU irányelv által bevezetett felhasználások feltétele a Belső Piaci Harmonizációs Hivatal részéről egy egységes online nyilvántartás létrehozása, amelynek megvalósítása az irányelv átültetésének határidejére (2014. október 29.) várható, az irányelv átültetését szolgáló Szjt. rendelkezések, valamint a törvénynek az árva művek felhasználására vonatkozó további rendelkezései tekintetében a törvény 2014. október 29-ét jelöli meg hatálybalépési időpontként.

A 35. §-hoz

A jogharmonizációs záradék megjelöli azokat az uniós jogi aktusokat, amelyek a törvényben foglalt egyes módosító rendelkezések bevezetését szükségessé teszik.