2010. évi XXXIII. törvény indokolása

a Magyar Köztársaság Kormánya és a Horvát Köztársaság Kormánya között a közös államhatárt keresztező villamos távvezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyar Köztársaság Kormánya és a Horvát Köztársaság Kormánya között a közös államhatárt keresztező villamos távvezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás (a továbbiakban: Megállapodás) törvénnyel történő kihirdetése.

A Megállapodás létrehozásának kiemelt célja a Pécs és a horvátországi Ernestinovo közötti 400 kV-os, a magyar-horvát államhatárt keresztező új villamos távvezeték határsávban megvalósuló munkálataival kapcsolatos jogi feltételek megteremtése. Az új távvezeték megépítésével létrejön az új pécsi 400/120 kV-os alállomás második irányú 400 kV-os kapcsolata, amely jelentősen növeli a déli irányú villamosenergia-kereskedelem lehetőségét, ezáltal a balkáni országok importigényének kielégíthetőségén túl hozzájárul a dél-baranyai térség villamosenergia-ellátásának biztonságához is, mivel a Horvátország felőli importkapacitást 800 MW-tal növeli.

A Magyar Energia Hivatal (a továbbiakban: Hivatal) a Pécs - Ernestinovo 400 kV-os összeköttetést 21/2005. számú határozatában közcélú létesítménnyé minősítette. A Megállapodás által érintett további, már meglévő határkeresztező villamos távvezetékek (a Hévíz-Žerjavinec 400 kV-os, valamint a Siklós-Donji Miholjac 120 kV-os villamos távvezetékek) a Hivatal által közcélúvá nyilvánított létesítmények.

A Hivatal által jóváhagyott Hálózatfejlesztési Terv szerint 2010-ben üzembe kell helyezni a Pécs - Ernestinovo 400 kV-os összeköttetést a villamosenergia ellátásbiztonság fenntartása érdekében. A távvezeték magyarországi és horvátországi szakaszának építése várhatóan 2010. I. negyedévében befejeződik, ezt követően a vezetékek összekötése céljából szükségessé válik a határsávban történő munkavégzés. Az államhatárról szóló 2007. évi LXXXIX. törvény kormányközi megállapodás létrehozását teszi szükségessé, amely az épülő és meglévő távvezetékek helyét is rögzíti a megfelelő határjelek megadásával.

A Megállapodás létrehozásának elsődleges célja a határsávban történő munkavégzés jogi feltételeinek kormányok által történő megteremtése és a távvezetékek helyének a megfelelő határjelek megadásával történő rögzítése, összhangban a két ország nemzeti szabályozásával. A távvezetékekhez kapcsolódó építési és egyéb munkálatok finanszírozása és ütemezése a magyarországi és a horvátországi beruházók és a rendszerirányítók (a Megállapodás 2. Cikke szerinti Társaságok) közötti szerződések alapján történik. Magyar részről a beruházó és a rendszerirányító a MAVIR Zrt.

A Megállapodás aláírására 2010. február 17-én került sor.

-----STARTING---POINT---RESZLETES---

Részletes indokolás

Az 1. §-hoz

A paragrafus alapján az Országgyűlés felhatalmazást ad a Magyar Köztársaság Kormánya és a Horvát Köztársaság Kormánya között a közös államhatárt keresztező villamos távvezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás szövegét tartalmazza.

A Megállapodás

1. Cikkéhez: A cikk a Megállapodásban szereplő fogalmak meghatározásait tartalmazza.

2. Cikkéhez: A cikk kimondja, hogy a Szerződő Felek támogatják a Megállapodásban megjelölt projektek megvalósulását.

3. Cikkéhez: A cikk rögzíti, hogy a Megállapodás végrehajtásából eredő munkák elvégzéséhez az adott Szerződő Fél államának területén nincs szükség a másik Szerződő Fél állama által kiadott munkavállalási engedélyre.

4. Cikkéhez: A cikk rendelkezik a határsávban történő munkavégzés feltételeiről.

5. Cikkéhez: A cikk kiköti, hogy a távvezetékek építési, üzemeltetési, fenntartási, rekonstrukciós és üzemzavar elhárítási munkáit a Szerződő Felek államaiban hatályos jogi és műszaki előírásokkal összhangban, annak az államnak a műszaki és jogi előírásai szerint kell elvégezni, amelynek területén az adott távvezeték érintett része található.

6. Cikkéhez: A cikk rögzíti a határsávban végzett munkálatokhoz használt gépekre és eszközökre vonatkozó vám-, adó- és egyéb díjfizetési kötelezettségekre vonatkozó rendelkezéseket.

7. Cikkéhez: A cikk arról rendelkezik, hogy a Szerződő Felek nem viselnek felelősséget a Társaságok azon kötelezettségeiért, amelyek a Megállapodás szerinti projektek megvalósításából adódnak.

8. Cikkéhez: A cikk meghatározza a Megállapodás értelmezésével kapcsolatos konzultációs lehetőségeket.

9. Cikkéhez: A cikk felsorolja a magyar-horvát államhatárt keresztező távvezetékeket és rögzíti azokat a helyeket, ahol a távvezetékek az államhatárt metszik.

10. Cikkéhez: A cikk kimondja, hogy Társaságok a Megállapodásban megnevezett távvezetékeken a Megállapodás alapján végzett fenntartási, rekonstrukciós és üzemzavar elhárítási munkák megkezdéséről - a két állam villamos-energia rendszerének országos szintű rendszerirányítói között fennálló megállapodásokkal összhangban - kötelesek egymást tájékoztatni.

11. Cikkéhez: A cikk a Megállapodás időbeli hatályáról rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A paragrafus alapján az Országgyűlés jóváhagyja a Megállapodásnak a Megállapodás 11. Cikkének (3) bekezdésében meghatározott időponttól kezdődően történő ideiglenes alkalmazását.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.