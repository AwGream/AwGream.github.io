2014. évi XCVII. törvény indokolása

a honvédek jogállásával, valamint a hadigondozással összefüggő egyes törvények módosításáról

-----STARTING---POINT---ALTALANOS--- 

A hadigondozásról szóló 1994. évi XLV. törvény (a továbbiakban: Hdt.), a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.), valamint a honvédek jogállásáról szóló 2012. évi CCV. törvény (a továbbiakban: Hjt.) hatálybalépése óta eltelt időben felmerült gyakorlati problémák, jogalkalmazói visszajelzések alapján - a részletes indokolásban kifejtettek szerint - szükségessé vált e törvények, illetve ezekkel összefüggésben más, nemcsak honvédelmi tárgyú törvények módosítása. A törvény ezeket a módosításokat foglalja össze.

-----STARTING---POINT---RESZLETES---

Az 1. §-hoz

A munka törvénykönyvéről szóló 2012. évi I. törvény (a továbbiakban: Mt.) 53. § (2) bekezdésére figyelemmel a kinevezéstől eltérő foglalkoztatás tartama naptári évenként nem haladhatja meg a negyvennégy beosztás szerinti munkanapot vagy háromszázötvenkét órát. A munkavállaló esetén a felek megállapodása vagy kollektív szerződés ettől eltérhet, figyelemmel arra, hogy az Mt. 57. § (1) bekezdés b) pontja szerint a felek megállapodása vagy kollektív szerződés kizárólag az 53. § (3)-(4) bekezdésében foglaltaktól nem térhet el. A közalkalmazottak jogállásáról szóló 1992. évi XXXIII. törvény 44/A. § (1) bekezdése szerint azonban a közalkalmazotti jogviszony tekintetében az Mt. 57. §-a nem alkalmazható, miközben a Magyar Honvédségnél foglalkoztatott közalkalmazottak esetében a gyakorlatban több alkalommal előfordul, hogy szükség van arra, hogy a közalkalmazott időlegesen, de 44 munkanapot meghaladóan a Magyar Honvédség más munkáltatójánál kerüljön foglalkoztatásra. Mivel a más munkáltatónál történő foglalkoztatás időleges, a végleges áthelyezés nem jelent megoldást az ilyen helyzetekre. A törvény e gyakorlati probléma megoldása érdekében lehetővé teszi a Magyar Honvédségnél foglalkoztatott közalkalmazott kinevezéstől eltérő, 44 munkanapot meghaladó foglalkoztatását azzal, hogy a jogintézmény alkalmazását garanciális elemként a közalkalmazott és a munkáltató közötti írásbeli megállapodás megkötéséhez köti.

A 2. §-hoz

A törvény célja a Hdt. 13. § (1) bekezdésében szabályozott, a hadiözvegyeket megillető havi rendszeres járadék Hdt.-ben meghatározott mértékének 50%-os mértékű emelése. A Hdt.-ben szabályozott rendszeres pénzellátások, így a hadiözvegyeket megillető havi járadék mértéke az öregségi nyugdíj mindenkori legkisebb összegéhez igazodik, amely 2008 óta változatlanul 28 500 Ft. Ennek megfelelően a hadiözvegyek jelenleg havi 21 375 Ft ellátásban részesülnek. A törvény révén a hadiözvegyek havi járadékának 75%-ról 112,5%-ra emelése személyenként havi 10 688 Ft többletjuttatást jelent.

A törvény pontosítja továbbá a Hdt.-t a Hadigondozottak Közalapítványának alapító okirata módosításának megfelelően.

A 3. és az 5. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény (a továbbiakban: Ksztv.) 68. § (5) bekezdése értelmében a helyettes államtitkár titkárságát főosztályvezető vezeti, akinek a tevékenységét a helyettes államtitkár irányítja. A Honvédelmi Minisztérium esetében a helyettes államtitkári titkárságok tekintetében osztályvezetői szintű vezetési rendet szükséges érvényre juttatni, ezért a törvény a Ksztv. 68. § (5) bekezdésének módosításával, valamint a Hvt. 46/A. §-ának megállapításával a honvédségi sajátosságoknak megfelelő eltérő vezetési rend megteremtését biztosítja.

A 4. §-hoz

Május 21-ének a Magyar Honvédelem Napjává nyilvánításáról szóló 82/1992. (V. 14.) Korm. rendeletre figyelemmel május 21-e a Magyar Honvédelem Napja. Jelenleg a Hjt. 102. § (2) bekezdése rendelkezik arról, hogy ez munkaszüneti nap a Hjt. hatálya alatt állók tekintetében. Indokolt ugyanakkor a rendelkezés Hvt.-ben történő megjelenítése, figyelemmel arra, hogy a gyakorlatban a Magyar Honvédség teljes személyi állománya mentesül ekkor a munkavégzés alól.

A 6. §-hoz

A törvény pontosítja az egyenruha, illetve a rendfokozat viselésére vonatkozó szabályokat, így többek között megteremti egyrészt az állami vezetők műveleti területen történő egyenruha viselésének lehetőségét a biztonságuk fokozottabb biztosítása érdekében, másrészt újraszabályozza a szolgálaton kívüli állományra irányadó rendelkezéseket.

A 7. §-hoz

A törvény rendeleti felhatalmazást határoz meg az egyenruha viselésre vonatkozóan. A felhatalmazás a Hjt. 238. § (2) bekezdés 37. pontjából kerül át a Hvt.-be, annak egyidejű hatályon kívül helyezése mellett.

A 8. §-hoz

A törvény a gyakorlati tapasztalatok alapján szükséges szövegpontosítást tartalmaz, figyelemmel arra, hogy munkavállalókat nem csak a Honvédség hadrendje szerinti szervezeteknél, hanem a Honvédség más szervezeteinél is foglalkoztatnak.

A 9‒10. §-hoz

A törvény megteremti annak lehetőségét, hogy a honvédtiszti alap- és mesterképzésben a honvédelmi miniszter és az érintett ország védelmi minisztere között kötött képzési együttműködési megállapodás alapján külföldi hallgatók is részt vehessenek.

A 11‒12. §-hoz

A törvény kölcsönös adatszolgáltatási kötelezettséget rögzít a Honvédség központi személyügyi nyilvántartó szerve és a nyugdíjfolyósító szerv között a szolgálati járandóság pontos összegének megállapíthatósága érdekében, ha a szolgálati járandóságban részesülő önkéntes tartalékos szerződést köt, illetve annak megszűnése esetén is.

A 13. §-hoz

A törvény külön alcím alatt összegzi a köztársasági elnök jogköreit a tábornokok jogviszonyával kapcsolatosan, az Alaptörvény 9. cikk (4) bekezdés e) pontja alapján. A törvény ezeket az Alaptörvényben meghatározott jogköröket egy rendelkezésben gyűjti össze az egyszerűbb jogalkalmazás érdekében.

A 14. §-hoz

A Hjt. szerint a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) hatálya alól áthelyezettekkel csak szerződéses szolgálati viszony létesíthető. Mivel ez nem kompatibilis a közszolgálati életpálya-modell elveivel, a törvény e személyi kör tekintetében is lehetővé teszi, hogy nemcsak szerződéses katonaként, hanem hivatásos katonaként is folytathatják közszolgálati pályafutásukat.

A 15. §-hoz

A törvény rögzíti az alapkiképzésen való részvétel kötelezettségét, azonban a törvényi rendezést nem igénylő végrehajtási szabályok meghatározását miniszteri rendeleti szintre utalja.

A 16. §-hoz

A törvény új (5) bekezdéssel egészíti ki a Hjt. 46. §-át a 46. § (4) bekezdés a) pontjának gyakorlati alkalmazása során felmerült problémák megoldása érdekében.

A 17‒18. §-hoz

A törvény kiegészíti a Hjt. más szervhez vezénylésre vonatkozó szabályait, így lehetőséget biztosít arra, hogy határozott 5+5 éves időtartam helyett a miniszter és a más szerv vezetője közötti megállapodás alapján határozatlan idejű vezénylésre is sor kerülhessen. A törvény biztosítja továbbá azt is, hogy az állomány tagjának a más szervnél megállapított illetménye vagy havi bére ne legyen kevesebb, mint a vezénylését megelőző egész hónapra járó, távolléti díjba tartozó illetményelemeinek összege. Ezeken túlmenően a törvény speciális előmeneteli szabályokat is meghatároz.

A 19. §-hoz

A törvény a határozott idejű előléptetéshez kapcsolódó feltételek pontosítását teremti meg.

A 20. §-hoz

A törvény gyakorlati tapasztalatokra figyelemmel pontosítja a szolgálatteljesítési kötelezettség alóli mentesítés ideje alatt a felmentési időre járó távolléti díj folyósításának szabályait.

A 21. §-hoz

A hatályos szabályozás szerint a hivatásos, vagy szerződéses katona szolgálati jogviszonyának megszűnése esetén - amennyiben a szolgálatteljesítési kötelezettség alóli mentesítés ideje alatt bármely költségvetési szervvel, vagy költségvetési szerv legalább többségi befolyása alatt álló bármely gazdálkodó szervezettel teljes vagy részmunkaidős jogviszonyt létesít - a felmentési időből hátralevő idő tekintetében távolléti díjra nem jogosult, továbbá a hivatásos katona végkielégítésre, a szerződéses katona pedig leszerelési segélyre sem jogosult. Ezzel összhangban áll a Hjt. 71. § (4) bekezdése, ami alapján a végkielégítést a felmentési idő utolsó napján kell kifizetni. A törvény az egyértelmű jogértelmezés elősegítése érdekében - a végkielégítés kifizetési időpontjára vonatkozó szabály mintájára - kiegészíti a Hjt. 74. § (1) bekezdését azzal, hogy a leszerelési segélyt a felmentési idő utolsó napján kell kifizetni.

A 22‒23. §-hoz

A gyakorlati élet során felmerült, hogy a speciális beosztásban szolgálók esetében a beosztásban elérhető legmagasabb rendfokozatig történő előmenetel során az előmenetel feltételei közül a rangsorolásnak nincs jelentősége, mivel ők nem versenyeznek magasabb beosztásért, előmenetelük a saját beosztáson belül történik. Ugyanez felmerült a kettős beosztásban szolgálók esetén is, ha a rendfokozatuk alacsonyabb, mint a rendszeresített. Ha a kötelező várakozási idő letelte előtt is lehetőség nyílik a kettős rendfokozatú beosztásba történő kinevezésre, ebben az esetben az előmenetel feltételei közül a kötelező várakozási idő letelte nem fog teljesülni, így a szabályozást is ehhez kell igazítani, a törvényben meghatározottak szerint.

A 24. §-hoz

A törvény pontosítja, hogy a tiszti és az altiszti állomány esetén a teljesítményértékelésre jogszabályban meghatározott esetekben, de legalább évente egyszer kerül sor, illetve a tisztesi állomány tagja esetén nevesíti, hogy értékelés végezhető szolgálati beosztás ellátására való alkalmatlanság felmerülésekor is.

A 25. §-hoz

A törvény gyakorlati tapasztalatokra figyelemmel hatályon kívül helyezi a gyermek ápolása, vagy gondozása céljára kapott illetmény nélküli szabadság első 6 hónapjára járó szabadság megváltására vonatkozó szabályt.

A 26. §-hoz

A törvény a Hjt. 131. §-ával történő összhang megteremtése miatt indokolt szövegpontosítást tartalmazza.

A 27. §-hoz

A törvény rögzíti, hogy rész-szolgálatteljesítés esetén az állomány tagja a rész-szolgálatteljesítés alapján arányosított illetményre jogosult.

A 28. §-hoz

A törvény pontosítja a rendelkezési állomány tagjának illetménykiegészítésre való jogosultságára irányadó szabályokat akkor, ha az érintett a rendelkezési állomány egyik csoportjából közvetlenül áthelyezésre kerül egy másik rendelkezési állományba, s egyik esetben sem tölt be szolgálati beosztást.

A 29. §-hoz

A törvény pontosítja a jubileumi jutalom esedékességének időpontját, azokat a „nyugdíjazásnak” minősülő esetköröket, amikor a hivatásos katona jogosulttá válik a szolgálati viszony megszűnésének évében esedékes, illetve az előrehozott jubileumi jutalomra, illetve sajátos szabályt állapít meg a nyugdíj előtti rendelkezési állományban lévők jubileumi jutalmának számítására.

A 30‒31. §-hoz

A hatályos Hjt. nem tartalmazza, hogy az altiszti állományba tervezett szerződéses pályakezdők is jogosultak a 140/A. § szerinti kiegészítő juttatásra, illetve hiányoznak a juttatásra nem jogosultakra vonatkozó részletszabályok is, a törvény ezt pótolja.

A törvény megteremti továbbá az utazással töltött időre járó ellentételezés (utazási díjazás) törvényi alapját.

A 32. §-hoz

A fenyítést tartalmazó határozat kihirdetése az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) 3. § 10. pontja szerint adatkezelés. Adatot kezelni akkor lehet, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete közérdeken alapuló célból elrendeli. A hatályos Hjt.-nek az Infotv. 5. § (3) bekezdésének történő megfeleltetése érdekében szükséges a törvény szerinti normaszöveg meghatározása a Hjt.-ben.

A 33‒34. §-hoz

A törvény az egyértelmű jogalkalmazás érdekében a fellebbezés szabályait pontosítja.

A 35. §-hoz

A Hjt. 87. § (1) bekezdésében rögzített célok, azaz az előmenetel objektivitásának biztosítása, valamint az egyéni kezdeményezésen és a vezetői elgondoláson alapuló hatékony kiválasztási rendszer működtetése a katonai nemzetbiztonsági tevékenységet ellátó állomány tekintetében sajátos tartalmat, a hivatásos katonai állománytól eltérő vagy különbözően súlyozott szempontok meghatározását igényli, amelynek érdekében a törvény lehetőséget ad a főigazgató számára az eltérő szabályok megalkotására.

A 36. §-hoz

A Hjt. 219. § (2) bekezdés b) pontja nem tér ki arra, hogy a bruttó összegű illetmény különbözet kiszámításánál az egyes bruttó jellegű (besorolási illetmény), illetve nettó jellegű (szolgálati járandóság) összegeket hogyan kell figyelembe venni, ugyanakkor a rendelkezés mögötti jogalkotói szándék a nettó összegek szerinti nettó különbözet biztosítására irányult. A jogalkalmazás megkönnyítése érdekében a törvény pontosító rendelkezéseket tartalmaz.

A 37. §-hoz

A § felhatalmazó rendelkezéseket tartalmaz, egyrészt a más szervhez történő vezénylésre vonatkozó, kormányrendeletben szabályozni kívánt rendelkezések, másrészt a Hjt. 109. § (4) bekezdése szerinti beosztásokban pótszabadságra jogosultakra vonatkozó, egyes miniszteri rendeletben szabályozandó kérdések, harmadrészt az egyes munkakörcsaládokba tartozó beosztásokban szolgálatot teljesítő főhadnagyok kötelező várakozási idő letelte előtti magasabb beosztásba történő kinevezése részletszabályai megalkotása tárgyában.

A 38. §-hoz

A törvény átmeneti rendelkezéssel egészíti ki a hatályos szabályozást, annak érdekében, hogy 2015. január 1-je és a 2017. december 31-e közötti időszakban egyes munkakörcsaládokba tartozó beosztásokban szolgálatot teljesítő főhadnagyok már a kötelező várakozási idő letelte előtt két évvel magasabb beosztásba kinevezhetőek legyen, ezáltal a honvéd tisztjelöltek is első beosztásukba kerülhessenek.

A 39. §-hoz

A törvény a köztársasági elnöki jogkörökhöz kapcsolódóan a módosítja Hjt. miniszteri jogköröket meghatározó 2. mellékletét.

-----STARTING---POINT---VEGE---

A 40‒43. §-hoz

E §-ok módosító, hatályon kívül helyező, hatályba léptető és sarkalatossági rendelkezéseket tartalmaznak. Hatályon kívül helyezésre kerül - többek között - a szolgálaton kívüliek egyenruha viselésére vonatkozó szabályozás is, figyelemmel arra, hogy ez a rendelkezés a Hvt.-be kerül át, vagy a Hjt. 67. § (2) bekezdésében „a felmentés közlését megelőzően” szövegrész, figyelemmel arra, hogy az Alkotmánybíróság a 17/2014. (V. 30.) AB határozatával az Mt. 65. § (5) bekezdésének azonos tartalmú fordulatát 2014. május 31-ével megsemmisítette.