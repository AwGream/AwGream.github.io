2006. évi XII. törvény indokolása

a rádiózásról és televíziózásról szóló 1996. évi I. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

A Magyar Rádió Rt. (a továbbiakban: MR Rt.) regionális stúdiói által készített nemzetiségi kisebbségi műsorokat elsődlegesen az MR Rt. regionális hálózatának kis teljesítményű középhullámú adói, másodlagosan - az ellátottság javítása céljából - a Kossuth Rádió országos műsorát terjesztő 70 MHz-es sávú (ún. „keleti URH”) adók sugározzák.

Etnikai kisebbségi műsort a Rádió C budapesti „nyugati URH” adója sugároz.

A rádiózásról és televíziózásról szóló 1996. évi I. törvény (a továbbiakban: médiatörvény) 145. §-a kimondja, hogy:

„145. § A Magyar Rádió műsorainak terjesztéséhez e törvény hatálybalépésekor használt három 66,0-73,0 MHz frekvenciasáv közül kettő a törvény hatálybalépésétől számított legfeljebb három évig használható, a harmadik 66,0-73,0 frekvenciasáv tíz évig használható. E határidőn belül a Testület a Magyar Rádiótól két 66,0-73,0 MHz frekvenciasáv használatára vonatkozó jogosultságot elvonhat, ha a 87,5-108,0 MHz frekvenciasávban két műsorszolgáltatás megvalósul.”

A törvényben foglaltaknak megfelelően a frekvenciasávok nemzeti felosztásáról szóló 346/2004. (XII. 22.) Korm. rendelet 5. melléklete „A Frekvenciasávok Nemzeti Felosztási Táblázatának” H55 lábjegyzete a következőket tartalmazza:

„H55 A 66-73 MHz sávban URH-FM rádió-műsorszóró állomások üzemelhetnek legfeljebb 2006. február 1-jéig a „Különleges körzeti értekezlet (Genf, 1960)” és „Az európai műsorszóró övezetre kiterjedő körzeti megállapodás (Stockholm, 1961)” által meghatározottak alapján. Új frekvenciakijelölés nem adható ki.”

Az MR Rt. koncepciótervet készített a 70 MHz-es sáv leállítását követő szolgáltatási stratégiára, új középhullámú adók működtetésével. A legnagyobb problémát a dél-alföldi régió jelenti, mivel ott nem áll rendelkezésre megfelelő ellátást biztosító középhullámú adó.

Az átállás finanszírozási és még megoldatlan műszaki feltételei miatt a határon túli magyarok, illetőleg a nemzeti kisebbségek rádió műsorai a 70 MHz-es sáv 2006. február 1-jei igénybevételének megszűnése esetén minőségileg rosszabb színvonalon lennének hallgathatók, de egyes helyeken esetleg átmenetileg szünetelnének is.

A törvény a fentebb ismertetett probléma átmeneti megoldásaként a médiatörvény 145. §-át módosítja úgy, hogy a médiatörvény hatálybalépésétől számított 10 év helyett 11 évig nyilvánítja a magyar Rádió részére használhatónak a fentebb kiemelt harmadik 66,0-73,0 frekvenciasávot.

A frekvenciasávok nemzeti felosztásáról szóló 346/2004. (XII. 22.) Korm. rendelet 5. mellékletének H55 lábjegyzete is módosult [19/2006. (I. 31.) Korm. rend.]

Az átmeneti jellegű megoldás 2007. február 1-jéig lehetővé teszi a határon túli magyarok, illetőleg a nemzeti kisebbségek rádió műsorainak változatlan feltételek mellett történő sugárzását.

-----STARTING---POINT---VEGE---