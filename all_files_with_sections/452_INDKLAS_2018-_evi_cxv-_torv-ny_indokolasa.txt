2018. évi CXV. törvény indokolása

a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény és más kapcsolódó törvények módosításáról

-----STARTING---POINT---ALTALANOS--- 

A törvény a rendvédelmi ágazatban foglalkoztatott civil állományúak (közalkalmazottak és kormánytisztviselők) tekintetében - a jogok és kötelezettségek kiegyensúlyozott szabályozásán alapuló, érdemi illetményemelést biztosító, kiszámítható előmeneteli rendszert lehetővé tevő - új jogállási szabályozás a Hszt. rendszerének keretében, mely hosszú távon képes biztosítani, hogy az érintett személyi állomány stabil, kiszámítható életpályával, a foglalkoztató szervezetek pedig a sajátosságokhoz és az ellátott feladatokhoz egyaránt igazodó, kellően rugalmas foglalkoztatási keretekkel rendelkezzenek.

A törvény a rendőrség, a Nemzeti Védelmi Szolgálat, a Terrorelhárítási Központ, a nemzetbiztonsági szolgálatok (BM irányítása alatt: Alkotmányvédelmi Hivatal, Nemzetbiztonsági Szakszolgálat, Terrorelhárítási Információs és Bűnügyi Elemző Központ; KKM irányítása alatt: Információs Hivatal), a hivatásos katasztrófavédelmi szervezet és a büntetés-végrehajtási szervezet civil állományára vonatkozik (2018. december 31-ig közalkalmazottak, kormánytisztviselők).

Az esetenkénti - többnyire bérpolitikai - intézkedések (pl. rendvédelmi ágazati pótlék, kereset-kiegészítés) helyett a hosszú távú, önálló ágazati szabályozás kialakítására kerül sor. A szabályozás kialakításának célja az illetményrendezésen túl a stabil, kiszámítható előmenetelt biztosító egységes életpálya bevezetése, az egységesség biztosítása. Az új jogviszony (rendvédelmi igazgatási szolgálati viszony, a továbbiakban: Riasz.) szabályozási bázisa a rendvédelmi feladatokat ellátó szervek hivatásos állományának szolgálati viszonyáról szóló 2015. évi XLII. törvény (a továbbiakban: Hszt.).

Mindemellett az új jogviszony szabályai - a jogosultságok és kötelezettségek arányossága érdekében - figyelembe veszik a Hszt., a közszolgálati tisztviselőkről szóló 2011. évi CXCIX. törvény (a továbbiakban: Kttv.), a Munka Törvénykönyvéről szóló 2012. évi I. törvény (a továbbiakban: Mt.), a közalkalmazottak jogállásáról szóló törvény (a továbbiakban: Kjt.), valamint a kormányzati igazgatásról szóló 2018. évi CXXV. törvény rendelkezéseit.

A szabályozás egyik alapvetése, hogy az érintett személyi körbe tartozót (a továbbiakban: rendvédelmi alkalmazott) kizárólag az új jogviszonyban lehet foglalkoztatni a jogviszonyban a rendvédelmi szerveknél.

Igazgatási jogviszonyban alapvetően a tevékenységekhez kapcsolódó munkakörök láthatók el, ezek a rendvédelmi szervek feladat- és hatáskörét meghatározó külön törvények szerinti alapfeladatán kívüli adminisztratív, támogató, a rendvédelmi szerv operatív működését elősegítő munkakörök.

Nem láthatók el hivatásos szolgálati jogviszony keretében a rendvédelmi szervek egészségügyi, képzési, képzéstámogatási feladatai ellátásához szükséges munkakörök, a rendvédelmi szervek feladat- és hatáskörébe tartozó hatósági munkakörök, valamint a rendvédelmi szervek pártfogó felügyelői munkakörei.

Tekintettel arra, hogy a rendvédelmi alkalmazottak köre életpályával rendelkező hivatásrendbe épülnek be, nagyrészt a Hszt.-hez hasonló kötelmi rendszer kialakítása szükséges. A Riasz. tartalmának kialakítására úgy került sor, hogy a kötelezettségek a Hszt. kötelezettségi rendszerének jelentős részét tartalmazzák; a jogalkotó csak abban az esetben tér el a hivatásos jogviszony kötelezettségeitől, amennyiben az ellátott tevékenység ezt valóban indokolja.

-----STARTING---POINT---RESZLETES---

Az 1-4. §-hoz

A módosítás az új jogviszonynak a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvénybe (a továbbiakban: Hszt.) illesztése miatt szükséges jogtechnikai módosítás.

Az 5. §-hoz

Az 5. § tartalmazza a rendvédelmi alkalmazottak szolgálati jogviszonyára vonatkozó rendelkezéseket. A rendvédelmi ágazatban foglalkoztatott civil állomány tekintetében - a jogok és kötelezettségek kiegyensúlyozott szabályozásán alapuló, érdemi illetményemelést biztosító, kiszámítható előmeneteli rendszert lehetővé tevő - új jogállás tartalmi elemei kerülnek meghatározásra. A törvényi szintű szabályozás módosításával a Hszt.-ben új, XXVIII/A. Fejezet beiktatására kerül sor.

az új 287/E. §-hoz

A rendvédelmi igazgatási szolgálati jogviszony (a továbbiakban: igazgatási jogviszony) sajátos jellege, az egységes jogalkalmazás, valamint a következetes és átlátható szabályozás érdekében a törvény kimondja a Hszt. általános alkalmazhatóságát e személyi körre. Ugyanakkor a rendvédelmi hivatásos terminológia egyes elemeinek megfeleltetése szükséges a civil állományra.

Az általános indokolással összhangban a XXVIII/A. Fejezet hatálya az általános rendőrségi feladatok ellátására létrehozott szerv, a belső bűnmegelőzési és bűnfelderítési feladatokat ellátó szerv, a terrorizmust elhárító szerv, a hivatásos katasztrófavédelmi szerv, a büntetésvégrehajtási szervezet, valamint a polgári nemzetbiztonsági szolgálatok által foglalkoztatott igazgatási jogviszonyban álló rendvédelmi alkalmazottakra terjed ki.

Az egyébként a Hszt. hatálya alá tartozó Országgyűlési Őrség és a Nemzeti Adó-és Vámhivatal nem kerül az új szabályozás hatálya alá.

az új 287/F. §-hoz

A rendvédelmi szervek rendvédelmi alkalmazotti jogviszonyát sajátos közjogi helyzet jellemzi a tágabb költségvetési szféra foglalkoztatás-jogi rendszerében, főként a Hszt.-hez közelít.

A rendvédelmi igazgatási szolgálati jogviszony különleges jogviszony, amely az állam nevében eljáró szerv rendvédelmi szerv, valamint a rendvédelmi alkalmazott között jön létre. Mindkét felet sajátos kötelezettségek terhelik és jogosultságok illetik meg. A többletkötelezettségeket jelzi, hogy a rendvédelmi alkalmazott a jogviszonyból fakadó kötelmeit egyes alapjogai korlátozásának elfogadásával teljesíti. A rendvédelmi szerv e vállalásért cserébe köteles biztosítani a kötelezettségek teljesítéséhez szükséges feltételeket, a törvényben megállapított díjazást, juttatásokat és kedvezményeket.

A munkáltatói jogok gyakorlója a rendvédelmi szerv szervezeti egységének vezetője, ez a Hszt. rendszerében az állományilletékes parancsnokot jelenti.

A rendvédelmi alkalmazott tekintetében a Hszt.-ben rögzített rendvédelmi hivatás etikai alapelveit alkalmazni kell.

A rendvédelmi alkalmazottat el kell látni a rendvédelmi szervhez tartozást igazoló szolgálati igazolvánnyal, melynek adattartalmát a rendészetért felelős miniszter közjogi szervezetszabályozó eszközben szabályozza.

az új 287/G-287/H. §-hoz

A 287/G. § tartalmazza azokat az alapfogalmakat, amelyeket értelmezni szükséges. Az értelmező rendelkezések egy része a Hszt vonatkozó rendelkezéseiből kerülnek átvételre, igazodva a munkavégzés civil sajátosságaihoz. Mindemellett jelen § felsorolja a Hszt. 2. §-ából azon pontokat, melyeket a rendvédelmi alkalmazott tekintetében alkalmazni kell.

az új 287/I-287/J. §-hoz

Az igazgatási jogviszony esetében a jogviszony alanyainak joggyakorlását illetve kötelezettség teljesítését garanciális jelleggel keretbe foglaló elvek a következők:

- együttműködési kötelezettség,

- joggal való visszaélés tilalma,

- egyenlő bánásmód követelménye.

Az együttműködési kötelezettség értelmében a jogviszony alanyai a jogok gyakorlása és a kötelezettségek teljesítése során a jóhiszeműség és a tisztesség elvének megfelelően kötelesek eljárni és kölcsönösen együttműködni. Kötelesek a felek egymást minden olyan tényről, adatról, körülményről vagy változásról tájékoztatni, amely a jogviszony létesítése, valamint az e törvényben meghatározott jogok gyakorlása és a kötelezettségek teljesítése szempontjából lényeges.

A jogviszonnyal kapcsolatban tilos a joggal való visszaélés, emellett a jogokat és kötelezettségeket a rendeltetésüknek megfelelően kell gyakorolni és teljesíteni. A törvény szerint joggal való visszaélés különösen, ha az mások jogos érdekeinek csorbítására, érdekérvényesítési lehetőségeinek korlátozására, zaklatására, véleménynyilvánításának elfojtására irányul vagy ehhez vezet. A joggal való visszaélés hátrányos következményeit orvosolni kell.

A törvény az alapelvek között rögzíti az egyenlő bánásmód követelményét, melyet a jogviszonnyal kapcsolatban meg kell tartani. Ugyancsak ennek az alapelvnek az érvényesülését szolgálja a törvénynek az a rendelkezése, mely szerint a munkáltató rendvédelmi szervnek megkülönböztetés nélkül kell biztosítania a rendvédelmi alkalmazottnak az előmeneteli lehetőséget, mely kizárólag a szakmai képességei, képzettségei, a gyakorlata és a teljesítménye, továbbá a szolgálatban eltöltött idő alapján illeti meg az érintettet.

Mindemellett alkalmazni kell a Hszt. elektronikus dokumentumokra (Hszt. 6/A. §), a jognyilatkozatok megtámadhatóságára, semmisségére, a szolgálati viszonnyal kapcsolatos igény elévülésére, valamint a határidők számítására vonatkozó rendelkezéseit.

A jognyilatkozatok tekintetében a Hszt. szabályait azzal az eltéréssel kell alkalmazni, hogy írásbeliséghez kötött több aktusa.

A törvény általános követelményként fogalmazza meg a rendvédelmi alkalmazott személyhez fűződő jogainak tiszteletben tartását, egyben rögzíti e jogok korlátozhatóságának feltételeit. A törvény szerint a munkáltató csak olyan nyilatkozat megtételére vagy adat közlésére kérheti a rendvédelmi alkalmazottat, amely nem sérti annak személyhez fűződő jogait és lényegesnek minősül a jogviszony létesítése, teljesítése, illetve megszüntetése szempontjából.

az új 287/K. §-hoz

Bár a Riasz. különleges jogviszony, mely eltér a Hszt.-től, a rendvédelmi alkalmazottak mégis részei a rendvédelmi szervezetnek, és tevékenységük szükséges az egységes szolgálati működés biztosítása érdekében, ezért indokolt meghatározni bizonyos jogkorlátozó rendelkezéseket.

Magyarország Alaptörvénye I. cikk (3) bekezdése szerint az alapvető jogokra és kötelezettségekre vonatkozó szabályokat törvény állapítja meg. Alapvető jog más alapvető jog érvényesülése vagy valamely alkotmányos érték védelme érdekében, a feltétlenül szükséges mértékben, az elérni kívánt céllal arányosan, az alapvető jog lényeges tartalmának tiszteletben tartásával korlátozható. Az Alaptörvény rendelkezései garanciális szabályként rögzítik az alapvető jogok korlátozhatóságának általános kereteit. E keretek a jogkorlátozást kizárólagosan törvény által, más alapvető jog érvényesülése vagy valamely alkotmányos érték védelme érdekében, az ahhoz feltétlenül szükséges mértékben, az elérni kívánt céllal arányosan és az alapvető jog lényeges tartalmának tiszteletben tartásával teszik lehetővé. Ilyen jogkorlátozásokkal jár szükségképpen együtt a hivatásos szolgálatteljesítés is. Ha a korlátozások között választási lehetőség van, úgy - az Alaptörvény rendelkezéseiből adódóan - azt kell választani, amely az eredmény biztosítása mellett a legkisebb sérelemmel jár. Az alapvető jogok korlátozását célzó rendelkezéseknek meg kell felelniük az arányosság és szükségesség követelményeknek.

A szabályozás meghatározza a Hszt. azon rendelkezéseinek alkalmazását, melyeket a rendvédelmi alkalmazott tekintetében alkalmazni kell.

A szabad mozgás és a tartózkodási hely szabad megválasztásának szabadsága annyiban korlátozott, hogy a rendvédelmi alkalmazott rendvédelmi érdekből kötelezhető arra, hogy munkaidőn kívüli elérhetőségét bejelentse, tartózkodási helyéről tájékoztatást adjon, munkaképes állapotát fenntartsa. A tartózkodási helyről visszarendelhető.

A véleménynyilvánítás szabadságának korlátozása keretében a kiadott intézkedést a rendvédelmi alkalmazott főszabályként nem bírálhatja, arról véleményt nem mondhat. A munkarendet és a fegyelmet veszélyeztető sajtótermék előállítása, terjesztése, ilyen tartalmú plakát kifüggesztése nem megengedett.

A Hszt. szabályozásával összhangban új rendelkezés az internetes felületeken történő megnyilvánulás korlátozása. Az internetes felületen magánszemélyként való megnyilvánulásakor, magánvélemény nyilvánításakor a védelmi alkalmazotti státuszára vonatkozó adat nyilvánosságra hozatala tiltható (ennek szabályai közjogi szabályozó eszközben).

A rendvédelmi alkalmazott nem kötelezhető arra, hogy politikai nézeteiről vagy párt-szimpátiájáról nyilatkozzon, és politikai nézetei vagy párt-szimpátiája a jogai gyakorlását és az előmenetelt nem befolyásolhatják.

A törvény rögzíti, hogy a rendvédelmi alkalmazott nem lehet országgyűlési, európai parlamenti, helyi önkormányzati vagy kisebbségi önkormányzati képviselő, illetve főpolgármester, polgármester, alpolgármester. A jelöltként történt nyilvántartásba vétel, a jelöltségtől való visszalépés, illetve a megválasztás vagy annak elmaradása bejelentési kötelezettség alá esik.

A munka és foglalkozás szabad megválasztása alapjog korlátozása keretében a polgári szakképzettség gyakorolható, más kereső tevékenység pedig az összeférhetetlenségi szabályok szerint folytatható.

A tulajdonjog gyakorlásának Hszt.-beli korlátozása az egységesség miatt indokolt, azaz a feladatellátás rendjének fenntartása és ellenőrizhetősége érdekében megtiltható, hogy egyes vagyontárgyakat, magáncélú telekommunikációs eszközöket, valamint meghatározott összeget meghaladó készpénzt a rendvédelmi alkalmazott magánál tartson. Erre munkabiztonsági okból vagy a feladatellátás rendjének fenntartása és ellenőrizhetősége érdekében kerülhet sor, és hangsúlyozandó, hogy a tiltás, korlátozás nem kötelezettség, csak lehetőség. A tiltás nem lehet korlátlan, a miniszter rendeletben határozza meg azt az összeget, amelyet a rendvédelmi alkalmazott minden esetben magánál tarthat.

az új 287/L-287/N. §-okhoz

A törvény a jogviszony létesítéséhez kötődő általános és különös alkalmazási feltételeket határozza meg. A közszféra más területeihez képest az alkalmazási feltételek e foglalkoztatási csoport esetében szélesebb körűek, a Hszt. feltételeivel nagyrészt egyezik. Ugyanakkor hangsúlyozni szükséges, hogy a kifogástalan életvitelhez, a nemzetbiztonsági ellenőrzéshez hozzájárulás csak különös alkalmazási feltétel.

Az egyes vagyonnyilatkozat-tételi kötelezettségekről szóló 2007. évi CLII. törvény alapján meghatározott munkakörök esetében a kinevezés feltétele a vagyonnyilatkozat-tételi kötelezettség teljesítése is.

A nemzetbiztonsági ellenőrzés alá eső munkaköröket a nemzetbiztonsági szolgálatokról szóló 1995. évi CXXV. törvény, valamint a felhatalmazása alapján kiadásra kerülő miniszteri rendelet határozza meg.

A törvény az igazgatási jogviszony létesítése tekintetében a Hszt. 34. § (2)-(3) bekezdéseit (szolgálati viszony létesítése áthelyezéssel), valamint a 41-43. §-ok (szolgálati viszony létesítését kizáró körülmények, kifogástalan életvitel ellenőrzése) megfelelő alkalmazását írja elő. A 34. § (1) bekezdést azzal az eltéréssel kell alkalmazni, hogy próbaidő kikötésére akkor sem kerül sor, ha az igazgatási jogviszony létesítése hivatásos szolgálati viszonyból történik.

A jogviszony létesítését kizárja egyes bűncselekmények miatt megindult büntetőeljárás, továbbá a nemzetbiztonsági feltételeknek történő nem megfelelés.

A különös alkalmazási feltételek tekintetében miniszteri rendelet határozza meg a kifogástalan életvitel ellenőrzéshez hozzájárulás alá eső munkaköröket. A kifogástalan életvitel ellenőrzés tekintetében a Hszt.-ben foglalt nyilatkozatok megtétele szükséges, az ellenőrzési szabályai a vonatkozó rendelkezéseknek megfelelően alakulnak. A Hszt. szabályozza részletesen a kifogástalan életvitel ellenőrzésével összefüggő alapvető fogalmakat és eljárási szabályokat. Az ellenőrzésre a jogviszony létesítést megelőzően és a jogviszony fennállása alatt kerül sor. A jogviszony fennállása alatt a miniszter által meghatározott gyakorisággal, de legfeljebb évente egy alkalommal ellenőrizni kell. A Hszt. rögzíti a kifogástalan életvitel ellenőrzésével kapcsolatos garanciákat, adatkezelési szabályokat.

Az egyes vagyonnyilatkozat-tételi kötelezettségekről szóló 2007. évi CLII. törvény alapján meghatározott munkakörök esetében a kinevezés feltétele a vagyonnyilatkozat-tételi kötelezettség teljesítése is.

Ha a munkakör nemzetbiztonsági ellenőrzés alá eső munkakörnek minősül, a kinevezés feltétele a nemzetbiztonsági ellenőrzéshez való hozzájárulás. A jogviszony létesítését kizárja a nemzetbiztonsági ellenőrzés alá eső munkakör esetén a biztonsági feltételeknek való meg nem felelés.

az új 287/O-287/R. §-okhoz

A jogviszony kinevezéssel és annak elfogadásával jön létre, főszabályként határozatlan időre. A kinevezés érvényességi feltétele az eskü, amelynek letételéig a rendvédelmi alkalmazott munkába nem állítható.

A törvény tételesen rögzíti a kinevezési okmány tartalmi elemeit és a munkaköri leíráshoz kapcsolódó, a munkáltatói jogkört gyakorlót terhelő kötelezettségeket (átadás, tájékoztatás).

A törvény a próbaidő kikötését kötelezővé teszi. A próbaidő időtartama minimum három hónap, maximum hat hónap. A próbaidő alatt a jogviszonyt bármelyik fél indokolás nélkül, azonnali hatállyal megszüntetheti.

A kiválasztás tekintetében rendezőelv, hogy jogszabály vagy a rendvédelmi szerv döntése alapján a kinevezés meghívásos vagy pályázati eljárás alapján történhet, pályázati eljárás esetén kinevezést adni csak olyan személynek lehet, aki a pályázaton részt vett és a pályázati feltételeknek megfelelt.

az új 288. §-hoz

Főszabályként a jogviszony módosítására a rendvédelmi alkalmazott beleegyezésével, azaz közös megegyezéssel kerülhet sor.

A törvény rögzíti azon garanciális szabályokat, amelyek a beleegyezés nélküli módosítást lehetővé teszik. Így a kinevezés-módosítás aránytalan sérelemmel nem járhat, a munkavégzési hely esetében további feltételt tartalmaz a törvény az oda-vissza utazási idő tekintetében, a munkakör megváltozása esetén pedig a képzettségi feltételeknek meg kell felelnie a rendvédelmi alkalmazottnak.

az új 288/A. §-hoz

A rendvédelmi érdekből történő kirendelés alapvető szabályait tartalmazza. Ennek keretében a rendvédelmi alkalmazott rendvédelmi érdekből a rendvédelmi szerv vezetőjének döntése alapján, vagy más szerv és a rendvédelmi szerv megállapodása alapján - beleegyezésével - munkakör vagy meghatározott feladat ellátására más szervhez kirendelhető. A kirendelés határozatlan vagy határozott időre szól, de legfeljebb két évre történik.

A más szervhez kirendelés megszüntetésére a más szerv vezetőjének kezdeményezésére érdekmúlás miatt vagy a más szervhez kirendelt rendvédelmi alkalmazott magatartására visszavezethető okból, valamint a kirendelt rendvédelmi alkalmazott kérelme alapján kerülhet sor. A rendvédelmi érdekre hivatkozva a más szervhez kirendelés megszüntetését a rendvédelmi szerv is kezdeményezheti. A más szervhez kirendelésnek a más szerv működése érdekkörében felmerülő okból történő megszüntetése a más szerv vezetőjének kérésére legfeljebb két hónapra elhalasztható.

A kirendelés részletes szabályait a miniszter rendeletben határozza meg.

az új 288/B. §-hoz

Az átirányítás ideiglenes esete a kinevezéstől eltérő foglalkoztatási formák közé tartozik, főszabályként nem kell a rendvédelmi alkalmazott beleegyezése.

Előfordulhat azonban az, hogy tartós jelleggel (30 naptól 1 évig terjedő időtartamban) válik szükségessé a rendvédelmi alkalmazott munkaköre mellett más munkakör ellátása; ebben az esetben kinevezés-módosítás szükséges, a rendvédelmi alkalmazott beleegyezésével. Részére a rendvédelmi illetményalap 50-200%-áig terjedő mértékű díjazás jár havonta, az illetményen felül. A mérték tekintetében a törvényi határok között a munkáltató dönt.

az új 288/C-288/D. §-okhoz

A kinevezéstől eltérő foglalkoztatás körébe tartozik a ideiglenes átirányítás, valamint a rendvédelmi érdekből történő átrendelés.

az új 288/E. §-hoz

A jogviszony megszűnésének, illetve megszüntetésének eseteit tartalmazza.

Az érintett jogszabályhely szerint a Hszt. közös megegyezésre, lemondásra, azonnali hatályú lemondásra, a más rendvédelmi szervhez történő áthelyezésre vonatkozó rendelkezésit alkalmazni kell, új rendelkezés, hogy a jogviszony a hivatásos szolgálati viszonyba történő áthelyezéssel is megszűnik.

A törvény a Hszt. megfelelő §-ainak alkalmazását rendeli a jogviszony megszűnésével kapcsolatos eljárás tekintetében.

az új 288/F-288/I. §-okhoz

A jogviszony megszűnési esetek közül a felmentésre vonatkozó valamennyi rendelkezés új szabályozásként kerül beépítésre, de annak egyes részelemei (így a végkielégítés mértéke, felmentési idő, felmentési védelem tekintetében) a Hszt.-vel azonos szabályozást tartalmaznak, érdemi különbség a felmentési jogcímekben van.

A törvény tartalmazza azon felmentési eseteket, melyek fennállása tekintetében a rendvédelmi szerv a jogviszonyt megszüntetheti (elrendelt létszámcsökkentés következtében a továbbfoglalkoztatás hiánya, illetve átszervezés következtében történő munkakör-megszűnés), illetve amely okok esetén kötelező.

A kötelező felmentési okok a rendvédelmi alkalmazott személyével összefüggő okok.

Az egészségügyi alkalmatlanság nem jelent automatikus felmentést: a felmentésre akkor kerülhet sor, ha az érintett rendvédelmi alkalmazott számára a rendvédelmi szervnél megfelelő munkakör nem biztosítható.

A törvény a felmentési idő alsó határát a lemondási idővel megegyezően két hónapban állapítja meg (mely a felek megegyezése alapján rövidebb is lehet). A törvény a Hszt. jelenlegi szabályrendszerére építve megtartja a felmentési idő jogviszonyban töltött időhöz kötött sávosan emelkedő rendszerét.

Ha a rendvédelmi alkalmazott felmentésére kerül sor, felmentési idő nélkül kell megszüntetni az igazgatási jogviszonyát, ha a rendvédelmi alkalmazott nemzetbiztonsági szempontból alkalmatlanná vált.

A felmentési védelem szabályai igazodnak a Hszt., az Mt. és a Kttv. szabályaihoz, a védelem csak az adott időtartam alatt jár. A felmentési védelem esetei között - összhangban Hszt.-vel, Kttv.-vel, valamint a honvédek jogállásáról szóló törvénnyel - külön nevesítésre kerül az emberi reprodukciós eljárással összefüggő kezelés idejére (de legfeljebb hat hónapra) terjedő felmentési védelem.

A törvény - a Hszt. jelenlegi szabályrendszerére építve - megtartja a végkielégítésre jogosító időtartam szolgálati időhöz kötött sávosan emelkedő rendszerét.

A törvény szerint a felmentési időre járó távolléti díjon túl - a törvényben meghatározott kivétellel - végkielégítés illeti meg a rendvédelmi alkalmazottat, ha a jogviszony felmentéssel szűnik meg. A végkielégítés célja, hogy a megfelelő anyagi biztonságot teremtsen a rendvédelmi alkalmazott számára az új munkalehetőség keresésének időszakában. A végkielégítés összege a jogviszonyban töltött időhöz igazodik. A végkielégítést a felmentési idő utolsó napján kell kifizetni.

A törvény taxatíve felsorolja azon eseteket, melyek fennállásakor nem jogosult végkielégítésre a rendvédelmi alkalmazott.

az új 288/J-288/M. §-okhoz

A törvény tételesen felsorolja - a munkavégzésre vonatkozó szabályok keretében - a munkáltató és a rendvédelmi alkalmazott kötelezettségeit.

A rendvédelmi szerv a technikai ellenőrzést kizárólag a munkavégzés ideje alatt, a munkavégzésre vonatkozó szabályok betartásának ellenőrzése céljából végezheti, meghatározott feltételekkel az erre szolgáló technikai eszköz igénybe vételével is (képrögzítő, hangrögzítő, valamint kép- és hangrögzítő eszköz, továbbá a tartózkodási hely megállapítására és nyomon követésére alkalmas technikai berendezés alkalmazható. A rendelkezés tartalmazza továbbá az eszközökre, módszerekre vonatkozó garanciális szabályokat, a kapcsolódó tájékoztatási kötelezettséget a munkáltató részéről, és a rögzített adatok kezelésének rendjét. Ez utóbbi tekintetében kiemelendő, hogy az ellenőrzés során rögzített adatok a törvényben meghatározott célok érdekében használhatóak fel.

A rendvédelmi alkalmazottra a munkavégzés alóli mentesülésre vonatkozó Hszt. rendelkezéseket alkalmazni kell.

A törvény tételesen felsorolja - a munkavégzésre vonatkozó szabályok keretében - a munkáltatói jogkört gyakorló jogviszonyt érintő kötelezettségeit (foglalkoztatási kötelezettség, munkavégzés feltételeinek biztosítása, tájékoztatási kötelezettség stb.).

A törvény előírja az utasítások végrehajtásának kötelezettségét. A kötelezettség alól kivételt képez az az eset, amikor a rendvédelmi alkalmazott az utasítás végrehajtásával bűncselekményt követne el, vagy más személy életét, testi épségét vagy egészségét, illetőleg a környezetét közvetlenül és súlyosan veszélyeztetné.

A rendvédelmi alkalmazott köteles az utasítást adó figyelmét felhívni, és egyben kérheti az utasítás írásba foglalását, ha az, vagy annak végrehajtása szabálysértést valósítana meg, jogszabályba vagy a munkáltató által kiadott normatív utasításba ütközne, teljesítése kárt idézhet elő és a rendvédelmi alkalmazott a következményekkel számolhat, vagy az utasítás az érintettek jogos érdekeit sérti.

az új 288/N. §-hoz

A rendvédelmi alkalmazottnak meg kell felelnie a miniszter által meghatározott egészségi alkalmassági követelményeknek. hangsúlyozandó, hogy ez nem azonos a hivatásos állományúakra előírt alkalmassági követelményekkel. Az alkalmassági feltételeket a rendvédelmi alkalmazott tudomására kell hozni, és az alkalmasságot rendszeresen ellenőrizni kell. A törvény tartalmazza az egészségügyi adatok kezelésére vonatkozó szabályokat.

az új 288/O-288/P. §-okhoz

A törvény 288/O-288/P. §-ai rögzítik az összeférhetetlenségi szabályokat. Eszerint a rendvédelmi alkalmazott nem folytathat olyan tevékenységet, nem tanúsíthat olyan magatartást, amely pártatlan, befolyástól mentes tevékenységét veszélyeztetné, pártban tisztséget nem viselhet, párt nevében vagy érdekében - az országgyűlési, az európai parlamenti, illetve a helyi önkormányzati választásokon jelöltként való részvételt kivéve - közszereplést nem vállalhat, nem lehet gazdasági társaságnál vezető tisztségviselő, illetve felügyelőbizottsági tag.

A nemzetközi közigazgatási szakértői tevékenységben való részvétel az összeférhetetlenségi szabályok megfelelő módosításával más foglalkoztatási jogviszony keretében is lehetővé válik a rendvédelmi alkalmazott számára, de időbeli korlátozással: munkáltatói érdekek méltányos érvényesítése érdekében az összeférhetetlenségi szabály időkorláthoz kötött, a törvény a tevékenység időtartamát hat hónapban maximalizálja. A munkáltatói érdek méltányos érvényesítése érdekében az összeférhetetlenségi szabály előzetes engedélyhez is köti a tevékenység végzését.

A törvény korlátozza a rendvédelmi alkalmazott által létesíthető további jogviszonyok körét. A gyakorolható tevékenységek köre a következő: tudományos, oktatói, művészeti, lektori, szerkesztői, valamint jogi oltalom alá eső tevékenység. Ezeket a tevékenységeket mind a nem vezető munkakört betöltő rendvédelmi alkalmazott, mind pedig a vezető munkakört betöltő szabadon gyakorolhatja.

A rendvédelmi alkalmazott csak engedéllyel létesíthet munkavégzéssel járó egyéb jogviszonyt. Vezetői munkakört betöltő rendvédelmi alkalmazott a gyakorolható tevékenységeken kívül munkavégzéssel járó egyéb jogviszonyt nem létesíthet. A törvény további összeférhetetlenségi szabályokat is megállapít.

A közeli hozzátartozói összeférhetetlenségről döntésre jogosult személye, a jogkör a Hszt.-hez hasonlóan kerül rögzítésre: azaz olyan munkakör betöltése esetén, amelyben a rendvédelmi alkalmazott közeli hozzátartozójával közvetlen irányítási, felügyeleti vagy ellenőrzési viszonyba kerülne, a törvény értelmében a rendvédelmi szerv vezetője (az országos parancsnok vagy az országos főigazgató) dönt.

A törvény egyértelműen rögzíti, hogy a nem engedélyköteles tevékenységeket bejelenteni sem kell, továbbá bővíti ezeknek a tevékenységeknek a körét: a munkaidőn kívül végzett tudományos, oktatói, művészeti, lektori, szerkesztői, jogi oltalom alá eső szellemi tevékenység folytatásán kívül a nevelőszülői foglalkoztatási jogviszony létesítése is ide került. Ha az összeférhetetlenség bekövetkezik, akkor az összeférhetetlenségi okot a rendvédelmi alkalmazott haladéktalanul köteles bejelenteni a munkáltatói jogkört gyakorlónak. A munkáltatói jogkör gyakorlója köteles írásban felszólítani az összeférhetetlenség megszüntetésére. Ha a felszólítástól számított 30 napon belül a megszüntetésre nem kerül sor, a rendvédelmi alkalmazott jogviszonya a törvény erejénél fogva szűnik meg.

az új 288/Q. §-hoz

Új jogintézmény a teljesítményértékelés e személyi kör nagy része tekintetében. A teljesítményértékelés rendszere tekintetében az alapvető törvényi szabályokon túl a törvény a részletszabályok megalkotására felhatalmazást ad rendészetért felelős miniszternek. Az egyéni teljesítmény értékelésére - a munkáltatói jogkör gyakorlója mérlegelési jogkörében eljárva - főszabályként évente egyszer kerül sor. A teljesítményértékelés alapján a rendvédelmi alkalmazott illetménye legfeljebb 20%-kal csökkenthető, illetve legfeljebb 30%-os mértékben növelhető, legfeljebb azonban a besorolásnak megfelelő fizetési osztályhoz és fizetési fokozathoz meghatározott illetmény alsó vagy felső határáig. A teljesítményértékelés keretében minősítésre nem kerül sor. A teljesítményértékelés hibás vagy valótlan ténymegállapításának, személyiségi jogát sértő megállapításának megsemmisítése iránt a rendvédelmi alkalmazott jogvitát kezdeményezhet.

Új rendelkezés továbbá a továbbképzési kötelezettség megjelenése a szabályozásban. A rendvédelmi alkalmazott jogosult az előmenetelhez, és köteles a központilag vagy a munkáltató által előírt képzésben, továbbképzésben - ideértve a vezetőképzést is - részt venni. A rendészeti alapvizsgáról és a rendészeti szakvizsgáról, a Rendészeti Alap- és Szakvizsga Bizottságról, valamint a rendészeti alapvizsga vizsgabiztosi és a rendészeti szakvizsga vizsgabizottsági névjegyzékről szóló 274/2012. (IX. 28.) Korm. rendeletben, valamint a közszolgálati tisztviselők továbbképzéséről szóló 273/2012. (IX. 28.) Korm. rendeletben rögzített továbbképzési rendszerhez képest egyszerűbb struktúra alapján valósul meg a rendvédelmi alkalmazottak továbbképzése. A törvény alapján az új rendszer biztosítja a rendvédelmi alapismeretek, valamint a munkakörhöz kapcsolódó szakmai ismeretek elsajátítását. A továbbképzés részletes szabályait a miniszter rendeletben határozza meg.

az új 288/R-288/S. §-okhoz

A törvény rögzíti a rendvédelmi alkalmazott - érdemeken alapuló, szabályozott előmenetelét biztosító - előmeneteli rendszerének alapvető elveit, mely új alapokra helyezi az érintett személyi kör besorolási és illetményrendszerét.

A rendvédelmi alkalmazott besorolásának alapvető elve, hogy a rendvédelmi alkalmazottat az iskolai végzettsége, az általa betöltött munkakör, valamint a jogviszonyban töltött ideje alapján kell besorolni. Az iskolai végzettség alapján munkaköri osztályba, a munkakörök alapján munkaköri kategóriába, a szolgálati idő alapján fizetési fokozatba történik a besorolás.

A rendvédelmi alkalmazottat a szolgálati idő megléte esetén a fizetési fokozatban előre kell sorolni és új illetményét meg kell állapítani.

A felsőfokú iskolai végzettségű rendvédelmi alkalmazottat a felsőfokú munkaköri osztályba tartozó „C”, „D”, „E” vagy „F” munkaköri kategóriába kell sorolni; az „F” munkaköri kategória felülről nyitott. Az e munkaköri kategóriába tartozó munkakörök aránya nem haladhatja meg az állománytáblázatban igazgatási jogviszonyban álló személlyel betölthető munkakörök számának három százalékát. E korlát nem vonatkozik a belső bűnmegelőzési és bűnfelderítési feladatokat ellátó szervnél, a terrorizmust elhárító szervnél továbbá a polgári nemzetbiztonsági szolgálatoknál „F” munkaköri kategóriába tartozó rendvédelmi alkalmazott által betölthető munkakörökre.

A rendvédelmi szervezetője határozza meg az egyes munkaköri kategóriákba tartozó rendvédelmi alkalmazott által betölthető munkaköröket. A törvény rögzíti az igazgatási jogviszonyban ellátott tevékenységekhez kapcsolódó munkakörök kritériumrendszerét, ennek keretében meghatározásra kerül, hogy mely feladatok láthatóak el civil alkalmazottként a rendvédelmi szerveknél. Ezek a következők:

- a rendvédelmi szervek feladat-és hatáskörét meghatározó külön törvények szerinti alapfeladatán kívüli adminisztratív, támogató, a rendvédelmi szerv operatív működését elősegítő munkakörök (pl. humánpolitikai és humánerőforrás-gazdálkodási; költségvetési gazdálkodási; peres képviseleti; informatikai üzemeltetési és rendszerfenntartási munkakörök);

- a rendvédelmi szervek egészségügyi, oktatási feladatai ellátásához szükséges munkakörök, amelyek nem láthatóak el hivatásos szolgálati jogviszony keretében;

- a rendvédelmi szervek feladat- és hatáskörébe tartozó hatósági munkakörök;

- a rendvédelmi szervek pártfogó felügyelői munkakörei;

- a rendvédelmi szervek sajátos működéséből adódóan a rendvédelmi szerv vezetője által meghatározott egyéb munkakörök.

az új 288/T-288/V. §-okhoz

A törvény az előmeneteli rendszer elemeként rögzíti a felsőfokú és középfokú iskolai végzettséghez (érettségi) kötött munkaköri osztályokba sorolás alapvető szabályait, külön rendelkezik továbbá a vezetői munkaköri osztályról.

A középfokú iskolai végzettségű rendvédelmi alkalmazottat pedig a középfokú munkaköri osztályba tartozó „A” vagy „B” munkaköri kategóriába, a felsőfokú iskolai végzettségű rendvédelmi alkalmazottat a felsőfokú munkaköri osztályba tartozó „C”, „D”, „E” vagy „F” munkaköri kategóriába, munkaköri kategóriába kell sorolni.

A „B” és az „F” munkaköri kategóriák esetében nincs fizetési fokozat az előmeneteli táblában, a többi munkaköri kategóriába sorolás esetén a szolgálati idő határozza meg a fizetési fokozatot.

A felsőfokú iskolai végzettségű és a középfokú iskolai végzettségű (érettségi) rendvédelmi alkalmazott külön jogszabály szerinti rendészeti alapvizsga letételére kötelezett a kinevezését követő két éven belül. A vizsgakötelezettség önhibából történő nem teljesítése esetén a rendvédelmi igazgatási szolgálati viszony megszűnik.

A rendészeti alapvizsga pályán maradási feltétel. A felsőfokú és a középfokú iskolai végzettségű rendvédelmi alkalmazott külön jogszabály szerinti rendészeti alapvizsga letételére kötelezett a kinevezését követő két éven belül. A vizsgakötelezettség önhibából történő nem teljesítése esetén a rendvédelmi igazgatási szolgálati viszony megszűnik.

A vezetői munkakört betöltő rendvédelmi alkalmazottat vezetői munkaköre alapján vezetői munkaköri osztályba kell besorolni. A vezetői munkaköri osztályba tartozó munkaköröket

- kiemelt vezetői,

- középvezetői vagy

- beosztott vezetői munkakörbe kell besorolni.

A felsőfokú végzettségű rendvédelmi alkalmazott a vezetői munkaköri osztályba - beleegyezésével - két konjunktív feltétel együttes fennállása esetén akkor nevezhető ki, ha rendelkezik a külön jogszabály szerinti rendészeti szakvizsgával, rendelkezik a rendvédelmi szervnél eltöltött hat hónapos szakmai idővel (ez utóbbi alól a rendvédelmi szerv vezetője (az országos parancsnok vagy az országos főigazgató) rendkívüli méltánylást érdemlő esetben felmentést adhat).

Általános szabályként a vezetői kinevezés határozatlan időre szól, de vezetői kinevezés helyettesítés céljából vagy tartós külszolgálat időtartamára határozott időre is adható.

Kiemelt vezetői munkakörbe azon rendvédelmi alkalmazott nevezhető ki, aki középvezetői munkakörben legalább két évet eltöltött. Középvezetői munkakörbe azon rendvédelmi alkalmazott nevezhető ki, aki beosztott vezetői munkakörben legalább két évet eltöltött.

A vezetői kinevezés azonnali hatállyal, indokolás nélkül visszavonható vagy arról az érintett harmincnapos határidővel bármikor, indokolás nélkül lemondhat. A jogszabályhely tartalmazza továbbá a vezetői kinevezés visszavonására, illetve az arról való lemondás tekintetében irányadó rendelkezéseket, illetve a munkakör-felajánlással összefüggő garanciális eljárási szabályokat, az alkalmazandó határidőket.

az új 288/W. §-hoz

A képesítési követelmények tekintetében a törvény alapvetésként rögzíti, hogy a vezetői és a felsőfokú iskolai végzettségű rendvédelmi alkalmazott kinevezéshez felsőfokú végzettség, a középfokú iskolai végzettségű (érettségi) rendvédelmi alkalmazott kinevezéshez érettségi végzettség szükséges.

Mindemellett a rendvédelmi szerv vezetője állapítja meg a rendvédelmi szerv munkaköreinek betöltéséhez elfogadható felsőfokú végzettségeket, az egyes munkakörök ellátásához szükséges szakképzettségeket, szakmai alap-, közép- és felsőfokú szakmai képzettségeket, valamint az egyéb képzettségi feltételeket.

A tehetségmenedzsment keretében a törvény tartalmazza, hogy a rendvédelmi szerv a tehetségen és teljesítményen alapuló tervszerű előmenetel biztosítása érdekében a magasabb munkakör vagy vezetői munkakör betöltéséhez szükséges iskolai végzettség, szakképesítés megszerzéséhez a rendvédelmi alkalmazott iskolarendszerű vagy iskolarendszeren kívüli képzésben való részvételét - a rendvédelmi érdek figyelembevételével - támogatja.

az új 289-289/A. §-hoz

A törvény rögzíti a rendvédelmi alkalmazottat megillető illetmény tekintetében irányadó alapvető, garanciális jellegű rendelkezéseket.

A rendvédelmi alkalmazott fizetési fokozatait és az azokhoz tartozó illetmények alsó és - az „F” munkaköri kategória kivételével - felső határait melléklet tartalmazza.

A rendvédelmi alkalmazott alapilletményét a munkáltatói jogkör gyakorlója minden évben egy alkalommal jogosult felülvizsgálni; a felülvizsgálat feltétele a teljesítményértékelés elvégzése. A munkáltatói jogkör gyakorlója a felülvizsgálat során az alapilletményt a tárgyévre vonatkozóan a rendvédelmi alkalmazott besorolása szerinti fizetési fokozathoz tartozó illetmény felső határáig megemelheti, illetve alsó határáig csökkentheti.

az új 289/B. §-hoz

A törvény tartalmazza a rendvédelmi alkalmazottak részére adható célfeladat szabályait A munkáltatói jogkör gyakorlója rendkívüli, célhoz köthető feladatot állapíthat meg a munkáltatói jogkör gyakorlója és a rendvédelmi alkalmazott megállapodása alapján a rendvédelmi alkalmazott részére, amelynek teljesítése a munkakör ellátásából adódó általános munkaterhet jelentősen és tartósan meghaladja.

A munkáltatói jogkör gyakorlója célfeladatot állapíthat meg - a munkáltató vezetőjének egyetértésével - más munkáltatónál foglalkoztatott rendvédelmi alkalmazott részére is. A céljuttatást a célfeladatot tűző munkáltatói jogkörgyakorló állapítja meg a rendvédelmi alkalmazott részére.

az új 289/C-289/D. §-hoz

Az új illetményrendszer létrehozásának célja, hogy átlátható módon egyidejűleg ismerje el a munkakör értékét, a tapasztalatot és a teljesítményt. Ennek megfelelően a rendvédelmi alkalmazott - a munkavégzés helyétől, idejétől és körülményeitől függően, a rendészetért felelős miniszter rendeletében meghatározott feltételekkel - illetménypótlékokra jogosult.

Az egyéb pótlékok folyósításának feltételeit a miniszter rendeletben állapítja meg.

Az idegennyelv-tudási pótlék alapvetően kivezetésre kerül a sávos illetményrendszer alkalmazásával egyidejűleg. Ugyanakkor a nemzetbiztonsági szolgálatok esetében a sajátos feladataikhoz igazodóan előfordulhatnak olyan szakterületek, munkakörök, amelyeknél elengedhetetlen a speciális nyelvtudás. Ezen munkakörök meghatározására a Kormány kap felhatalmazást.

az új 289/E-289/F. §-okhoz

A törvény meghatározza az illetmény kifizetésével, az illetményből történő levonással kapcsolatos szabályokat, melyek alapvetően a Hszt. hasonló tartalmú rendelkezéseire épül azzal, hogy a Hszt. 165. §-ában szabályozott illetmény-visszatartás esetei a rendvédelmi alkalmazottak esetében nem alkalmazhatóak.

A rendvédelmi alkalmazottra megfelelően alkalmazni kell Hszt. jubileumi jutalomra, a napidíjra, a távolléti díjra, a szociális, jóléti és kulturális kedvezményekre, a lakhatási támogatásra irányadó rendelkezéseket.

A rendészetért felelős miniszter rendeletben állapítja meg a rendvédelmi alkalmazott részére adható szociális, jóléti és kulturális kedvezmények fajtáit és mértékét, valamint a rendvédelmi alkalmazott kiemelkedő munkavégzéséért vagy a feladatok hosszabb időn át történő eredményes végzéséért adható elismeréseket.

az új 289/H. §-hoz

A 289/H. § tartalmazza a szolgálati idő számítása tekintetében - a fizetési fokozatba történő besoroláshoz - figyelembe vehető szolgálati időket.

az új 289/I-289/N. §-okhoz

A Hszt. munkaidőre vonatkozó szabályai közül néhány alkalmazandó, ezeket pontosan meghatározza a törvény. Kiemelendő, hogy a munkaszüneti napokra, a részmunkaidőre, az éjszakai munkavégzésre vonatkozó szabályok tekintetében a Hszt. alkalmazandó.

A munkáltatói jogkör gyakorlója a munkavégzés rendjét a rendvédelmi szerv által ellátott feladatok és a feladatokhoz, a feladatok mennyiségéhez és határidejéhez igazodóan alakítja ki. A munkavégzésre fordított idő heti negyven óra, amelynek keretei között a munkáltatói jogkör gyakorlója meghatározhatja a munkavégzés kezdő és befejező időpontját (általános munkarend). A munkáltató a munkaidőt az egészséges és biztonságos munkavégzés követelményére, valamint a munka jellegére figyelemmel osztja be.

A törvény lehetőséget biztosít arra, hogy a munkáltató a hatékonyabb munkaszervezésre tekintettel a rendvédelmi alkalmazott által teljesítendő munkaidőt munkaidőkeretben is meghatározhassa. Ebben az esetben munkaidőt - törvényben meghatározott időtartamok figyelmen kívül hagyása mellett - a munkaidőkeret tartama, a napi munkaidő és az általános munkarend alapul vételével kell a munkaidőkeret kezdő és befejező időpontját írásba foglalva megállapítani.

A munkaidő-beosztás, a munkarend szabályait a törvény, és a törvény keretei, valamint az egészséges és biztonságos munkavégzés munkáltató által biztosított feltételei megteremtésének kötelezettsége között a munkáltató határozza meg. A rendvédelmi alkalmazott napi munkaidejét a munkáltató az érintett beosztása szerint határozza meg, napi négy és tizenkét óra időtartam között. A heti munkaidő felső időtartama heti negyvennyolc óra lehet. Közös szabály, hogy a beosztás szerinti napi és heti munkaidőbe a rendkívüli munkaidő időtartama, valamint - amennyiben a munkavégzés időtartama nem mérhető - az ügyelet és készenlét is beleszámít. Egyenlőtlen munkaidő-beosztás esetén a negyvennyolc óra átlagát kell figyelembe venni. A munkáltató és a rendvédelmi alkalmazott megállapodhatnak a napi munkaidő két részletben, osztott napi munkaidőben történő megállapításában is, azzal, hogy a két időtartam között legalább két óra pihenőidőt kell biztosítani.

A törvény rögzíti rendvédelmi alkalmazott rendkívüli munkaidejével összefüggő előírásokat, mely szerint az érintett a beosztás szerinti munkaidején felül is köteles munkahelyén munkát végezni. A törvény tételesen rögzíti a rendkívüli munkaidőként figyelembe veendő időtartamokat. A rendkívüli munkaidőt az általános szabályoknak megfelelően és az érintett kérésére írásban kell elrendelni, Az elrendelés, a nyilvántartás és az elszámolás rendjét a rendvédelmi szerv vezetője határozza meg. A törvény részletesen rögzíti a rendkívüli munkaidőnek a munkaszüneti napon elrendelésének részletes szabályait. Teljes munkaidő esetén az éves rendkívüli munkaidő nem haladhatja meg a kettőszáz órát.

A törvény rögzíti a rendkívüli munkavégzés szabályait. A rendvédelmi alkalmazott rendkívüli esetben a beosztás szerinti munkaidején felül is köteles meghatározott ideig és helyen a munkavégzésre rendelkezésre állni. A rendelkezésre állás a társadalmi közszükségletet kielégítő szolgáltatás folyamatos biztosítása, továbbá baleset, elemi csapás, súlyos kár, valamint az egészséget vagy a környezetet fenyegető veszély megelőzése, illetve elhárítása érdekében rendelhető el. Az érintettnek a rendelkezésre állás tartama alatt köteles munkára képes állapotát megőrizni és a munkáltató utasítása szerint munkát végezni. A munkáltató határozza meg a rendelkezésre állás helyét (ügyelet), ugyanakkor a rendvédelmi alkalmazott határozza meg a tartózkodási helyét oly módon, hogy a munkáltató utasítása esetén haladéktalanul rendelkezésre álljon (készenlét). Fő szabályként az előbbi időtartama legfeljebb huszonnégy óra lehet, az utóbbi havi időtartama nem haladhatja meg a százhatvan órát.

A törvény rögzíti a rendkívüli munkaidő ellentételezésére vonatkozó eljárási szabályokat. A rendkívüli munkaidő teljesítése esetén a rendvédelmi alkalmazottat a rendkívüli munkaidő időtartamával azonos mértékű szabadidő illeti meg, mely a heti pihenőnapon és munkaszüneti napon végzett munka esetén emelt mértékű. A napi munkaidőn túl teljesített ügyeletért, készenlétért legfeljebb annak időtartamával megegyező mértékű szabadidő illeti meg. A rendszeres rendkívüli munkaidő esetén legfeljebb évi huszonöt munkanap szabadidő-átalány állapítható meg. A munkaszüneti napon rendes munkaidőben történő munkavégzésre kötelezett számára a teljesített munkavégzés időtartama kétszeresének megfelelő mértékű szabadidő jár. A törvény szerint a szabadidőt a munkaidő teljesítését követően legkésőbb harminc napon belül kell kiadni, ha ez nem lehetséges, akkor a kifizetéskori illetményének a szabadidőre járó arányos összegével meg kell váltani.

az új 289/O-289/S. §-hoz

A törvény - a közszféra más foglalkoztatotti csoportjaihoz igazodóan - rögzíti a rendvédelmi alkalmazottak alap- és pótszabadságra jogosultságát és annak mértékét. Ennek megfelelően a rendvédelmi alkalmazott a munkában töltött idő alapján minden naptári évben szabadság jár, amely alap- és pótszabadságból áll.

A rendvédelmi alkalmazottnak az évi húsz munkanap alapszabadság mellett a munkaköri kategóriába sorolásától függően eltérő mértékű pótszabadság, a vezető rendvédelmi alkalmazottnak vezetői pótszabadság jár. A törvény külön mértékben állapítja meg a különleges munkakörülményekhez, a gyermekekhez, a fogyatékossághoz, az első házasságkötéshez, és a különleges alkalmazotti helyzethez (egészségkárosodás, vakok személyi járadéka stb.) igazodó pótszabadságok mértékét.

A törvény rögzíti, hogy a szabadságot esedékességének évében kell kiadni és kivenni. Fontos szabály, hogy az alapszabadság felével a munkáltatói jogkör gyakorlója rendelkezik. A munkáltatói jogkör gyakorlója évente tíz munkanap alapszabadságot, valamint a pótszabadságot - a próbaidőt kivéve - két részletben a rendvédelmi alkalmazott kérésének megfelelő időpontban köteles kiadni. A szabadságot kettőnél több részletben csak a rendvédelmi alkalmazott kérésére lehet kiadni. A munkáltatói jogkör gyakorlója a rendvédelmi alkalmazott már megkezdett szabadságát kivételesen fontos érdekből megszakíthatja. A rendvédelmi alkalmazott részére a szabadság arányos része jár, ha a jogviszonya év közben kezdődött vagy szűnt meg. A rendvédelmi alkalmazott részére a szabadság arányos része jár, ha a jogviszonya év közben kezdődött vagy szűnt meg. A törvény részletesen határozza meg a szabadság kiadásával kapcsolatos speciális eseteket, és a követendő eljárásokat is.

A rendvédelmi alkalmazott számára a betegség miatti keresőképtelenség időtartamára naptári évenként tizenöt munkanap betegszabadság jár, melynek kiadásáról a munkáltató gondoskodik. A főszabálytól eltérően nem jár betegszabadság a társadalombiztosítási szabályok szerinti üzemi baleset és foglalkozási betegség miatti keresőképtelenség, valamint a várandósság miatti keresőképtelenség időtartamára.

A törvény tételesen rögzíti a rendvédelmi alkalmazott fizetés nélküli szabadság igénybevételéhez kötődő jogcímeket és a kiadás szabályait.

A törvény tételesen rögzíti a munka- és pihenőidő nyilvántartási adatköreit és a nyilvántartással szemben támasztott követelményeket.

az új 289/T. §-hoz

A törvény rögzíti a fegyelmi felelősségre vonás szabályait, a fegyelmi eljárás megindításának okát, a kiszabható fegyelmi büntetéseket, a fegyelmi eljárás megindításának eljárását, a párhuzamosan zajló esetleges büntetőeljárás során követendő szabályokat.

Fegyelmi vétséget követ el a rendvédelmi alkalmazott, ha az igazgatási jogviszonyból eredő kötelezettségét vétkesen megszegi. A fegyelmi vétséget elkövető rendvédelmi alkalmazottal szemben kiszabható fegyelmi büntetések:

a) megrovás,

b) illetménycsökkentés munkaköri kategórián belül,

c) vezetői munkakörből nem vezetői munkakörbe helyezés,

d) hivatalvesztés.

A fegyelmi eljárás részletszabályait miniszteri rendelet tartalmazza.

A kártérítési felelősség tekintetében a Hszt. az irányadó, mely meghatározza a kártérítési felelősségének fogalmát, a bizonyítási teher szabályait, a foglalkoztatott kártérítési felelősségének differenciált mértékét, a felelősség esetköreit, a kártérítési eljárás menetét. Eltérő szabály kizárólag atekintetben szükséges, hogy a kártérítésre kötelezett a kártérítési eljárásban hozott elsőfokú határozattal szemben közvetlenül bírósághoz fordulhat, a hivatásos állományra vonatkozó fórumrendszer része, a panasz nem alkalmazandó.

A munkáltatói jogkör gyakorlója a rendvédelmi alkalmazottnak a rendvédelmi igazgatási szolgálati viszonyával összefüggésben okozott kárért vétkességére tekintet nélkül, teljes mértékében felel. A törvény rögzíti a munkáltatói felelősség mentesülési eseteit, a megtérítés, az elmaradt jövedelem, a hozzátartozónál felmerült kár, az elévülés és a kártérítés elszámolásának szabályait.

az új 289/V. §-hoz

A rendelkezések szerint a rendvédelmi alkalmazott a jogviszonyból származó jogvita esetén keresettel fordulhat a bírósághoz. A törvény részletesen szabályozza a jogellenes jogviszony megszüntetéséhez kötődő garanciális szabályokat.

az új 289/W. §-hoz

A rendvédelmi alkalmazottról a rendvédelmi szerv személyügyi nyilvántartást kell vezetni. A személyügyi nyilvántartásban a munkáltató által kezelhető adatokat a törvény melléklete tartalmazza. A nyilvántartáshoz kapcsolódó adatkezelés tekintetében a Hszt. szabályait kell alkalmazni (célhoz kötöttség, betekintési jog, selejtezés törlés stb.).

az új 290. §-hoz

A rendvédelmi alkalmazott a törvény erejénél fogva a rendvédelmi igazgatási szolgálati viszonya alapján a Magyar Rendvédelmi Kar (MRK) tagjává válik. Az MRK tagsági viszony a rendvédelmi igazgatási szolgálati viszony létesítésének és fenntartásának feltétele.

Az MRK-ra és a szakszervezetekre vonatkozó szabályokat a Hszt. rögzíti.

A 6. §-hoz

A Hszt.-t érintő kodifikációs módosítás az új jogviszony beépítésével összefüggésben.

A 7. §-hoz

Felhatalmazó rendelkezések.

A polgári nemzetbiztonsági szolgálatok esetében - a Hszt. szabályozásához illeszkedve - bizonyos tárgykörökben a miniszter nem rendeletet, hanem utasítást ad ki.

A 8. §-hoz

Az új jogviszony bevezetéséhez szükséges átmeneti rendelkezéseket tartalmazza.

az új 362/E. §-hoz

A középfokú (érettségivel rendelkezők) és a felsőfokú végzettségűek esetében:

A törvény hatálybalépésével a közép- és felsőfokú végzettségű közalkalmazott és kormánytisztviselő jogviszonya rendvédelmi igazgatási szolgálati jogviszonnyá alakul át.

Nem alakul át a jogviszony, ha az érintett nem vállalja, vagy nem felel meg a jogviszony létesítéshez előírt feltételeknek. Ebben az esetben a Kjt., illetve a Kttv. alapján felmentéssel megszűnik a közalkalmazotti, illetve kormányzati szolgálati jogviszony.

A jogviszony átalakulásához hozzájárulás szükséges, e nyilatkozatot a törvény hatálybalépést követő 15 napon belül kell megtennie az érintettnek. A nyilatkozat megtételéhez a munkáltató tájékoztatást ad a jogviszony lényeges elemeiről.

A szabályozás a jogviszonyváltás időpontjában meglévő állományra vonatkozik, a jövőre nézve alapfokú végzettséggel és szakképesítéssel nem létesíthető rendvédelmi igazgatási szolgálati jogviszony.

az új 362/F. §-hoz

A rendvédelmi igazgatási jogviszony tekintetében a szabályozás a Kjt.-hez képest eltérő összeférhetetlenségi szabályokat tartalmaz, ezért a jogviszony átalakulását vállalók esetében a törvény határidőt tartalmaz az új összeférhetetlenségi nyilatkozat megtételére.

az új 362/G. §-hoz

Az átmenti rendelkezés védi az érintett személyi kör illetményét, az új szabályozás alapján megállapítandó illetmény nem lehet kevesebb az átalakulással érintett közalkalmazottak esetében a 2019. január 1-jei hatályú illetménynél, figyelemmel arra, hogy a Kjt. 65. § (1) bekezdése a tárgyév első napjával írja elő a magasabb fizetési fokozatba történő sorolást, az átalakulással érintett kormánytisztviselők esetében a 2018. december havi illetménynél, figyelemmel arra, hogy a Kttv. 133. § (3) bekezdése szerint az alapilletmény-eltérítés a tárgyéve december 31-éig terjedő időszakra szól.

A törvény tartalmazza a korrekciós díj intézményét, ami a folyósítás szempontjából lényeges azon személyi kör esetében, akiknek a Kjt., Kttv. alapján megállapított illetménye - amelyet a törvény védelemben részesít - magasabb, mint az új jogviszonyban adható illetmény felső határa. Ebben az esetben az érintett megtartja korábbi illetményét, és az új szabályozás szerinti illetmény és a tényleges illetménye közötti különbözet korrekciós díj jogcímen kerül folyósításra.

Az új jogviszony jogosultsági oldalát erősíti az alanyi jogon járó cafetéria (természetbeni juttatásként szerepel a törvényben, a Hszt.-hez illeszkedve). A közalkalmazottak esetében a Kjt. nem írja elő alanyi jogon ennek biztosítását, a munkáltató döntésétől függően kerülhet sor e személyi kör esetében ilyen jutatás biztosítására. Az átmeneti rendelkezés célja, hogy egyértelműen meghatározásra kerüljön, hogy az új szabályozás szerint kell biztosítani a cafetériát, függetlenül attól, hogy a munkáltatónál milyen gyakorlat alakul ki.

A kormánytisztviselők esetében a Kttv. hasonló tartalommal írja elő a szabályozást, mint az új jogviszonyt szabályozó rendelkezés, így esetükben nincs változás.

A rendvédelmi szervnek az új munkáltatói intézkedést 2019. február 28-ig kell elkészítenie, de a törvény hatálybalépésnek napjától jár az új illetmény, történik a munkaköri osztályba, munkaköri kategóriába besorolás.

Az Mt. hatálya alá kerülőkre (alapfokú végzettségűek) nem a Hszt. XXXVIII/A. Fejezetében foglalt új szabályozás terjed ki, e körrel - amennyiben vállalja az érintett - munkaszerződés megkötésére kerül sor. A 2018. december havi illetmény védelmét részükre is biztosítja a törvényi szabályozás, azaz nem lehet kevesebb, mint amit a Kjt. alapján kaptak az e körbe tartozók. A Kjt. figyelembe veendő illetményelemei e tekintetben is alkalmazandók.

A törvény meghatározza a munkáltatói intézkedés tartalmi elemeit.

az új 362/I. §-hoz

Az új jogviszonyra vonatkozó szabályozást a hatálybalépését követően megkezdett eljárási cselekményekre kell alkalmazni.

az új 362/J. §-hoz

A törvény tartalmazza a vezetői kinevezésekkel kapcsolatos átmeneti szabályokat annak érdekében, hogy az új szabályozás által előírt, az alacsonyabb vezetői munkakörben eltöltött két éves időtartamra [288/V. § (6) bek.] vonatkozó rendelkezés alkalmazása egyértelmű legyen.

A vezetői munkakör betöltésének feltétele a rendészeti szakvizsga megléte. Figyelemmel arra, hogy az érintett személyi állomány nem rendelkezik rendészeti szakvizsgával, a törvény kétéves átmeneti időt biztosít ennek teljesítésére.

az új 362/K. §-hoz

A teljesítményértékelés tekintetében új, egységes szabályrendszer vonatkozik az érintett személyi körre. E személyi állományra eltérő szabályok vonatkoznak (a Kjt. csak a minősítést ismeri), az egységesség biztosítása érdekében a törvény kimondja, hogy az első új illetmény meghatározásakor a 2018. évi minősítést kell figyelembe venni. Az új szabályozás alapján először 2020-ban kell teljesítményértékelést végezni, a 2019. évi munkáról.

az új 362/L. §-hoz

A Kjt. 13. §-a alapján a rendvédelmi szervek közalkalmazotti munkáltatói és a szakszervezetek között létrejött hatályos kollektív szerződésekben foglalt rendelkezések 2019. évi alkalmazhatóságát rendezi a törvény. Ezzel biztosítja, hogy az érdekképviseleti szervek és a munkáltatók között létrejött, az állomány tagjai részére biztosított többlet juttatások - pl. bérlet biztosítása tömegközlekedési eszközökre - mint jogos várományok a jogállás megváltozásával egyidejűleg ne vesszenek el. Az új jogállási szabályozás keretében azonban kollektív szerződés már nem köthető, az adható juttatások, kedvezmények körét a törvény és végrehajtási rendeletei tartalmazzák.

A 9. §-hoz

A Hszt. szövegcserés módosításait tartalmazza az új jogviszony beépítésével.

A 10. §-hoz

Hatályon kívül helyező rendelkezések.

A 11-60. §-hoz

A módosítás az új jogviszony jogrendszerbe illesztése miatt szükséges jogtechnikai módosításokat tartalmazza.

-----STARTING---POINT---VEGE---

A 61. §-hoz

Hatályba léptető rendelkezés.

A 62. §-hoz

Sarkalatossági záradék.