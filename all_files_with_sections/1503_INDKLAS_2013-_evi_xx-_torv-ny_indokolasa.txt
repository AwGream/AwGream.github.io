2013. évi XX. törvény indokolása

az egyes igazságügyi jogviszonyokban alkalmazandó felső korhatárral kapcsolatos törvénymódosításokról

-----STARTING---POINT---ALTALANOS--- 

Az Alkotmánybíróság 33/2012. (VII. 17.) AB határozatában megállapította, hogy a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.) 90. § ha) pontja, (amely szerint a bírót fel kell menteni, ha a rá irányadó nyugdíjkorhatárt betöltötte), valamint 230. §-a [amely a ha) pont szerinti felmentésekre vonatkozóan tartalmaz átmeneti rendelkezéseket] alaptörvény-ellenes, ezért azt hatályba lépésének napjára visszaható hatállyal - 2012. január 1. napjával - megsemmisítette. Az Alkotmánybíróság döntésének következményeként 2012. január 1. napjára visszamenőleges hatállyal a Bjt. nem tartalmaz rendelkezést a bírói felső korhatárra vonatkozóan.

Az Alaptörvény 26. cikk (2) bekezdése és 29. cikk (3) bekezdése meghatározza a bírói és az ügyészi szolgálati viszony felső korhatárát, azt az általános öregségi nyugdíjkorhatárhoz kötve. A jogrendszerben jelenleg nincs megfelelően definiálva, hogy az általános öregségi nyugdíjkorhatár mit jelent, illetve nincs az Alaptörvény e szabályára tekintettel a bírók és az ügyészek felmentéséről rendelkező - az Alaptörvényt végrehajtó - törvényi szabály.

Az Alaptörvényből konkrét életkor nem vezethető le, az azonban igen, hogy a felső korhatár csökkentésével járó új korhatárt csak fokozatosan, kellő átmeneti idő alatt, a bírák elmozdíthatatlansága elvének sérelme nélkül lehet bevezetni. Minél távolabb van az új korhatár a bírói szolgálati viszony korábbi felső korhatárától, a 70. életévtől, annál hosszabb időre van szükség a bevezetéséhez.

Az Európai Unió Bírósága az Európai Bizottság felperesnek Magyarország alperes ellen kötelezettségszegés megállapítása iránt benyújtott keresete alapján, a bírák, ügyészek és közjegyzők szolgálati jogviszonyának 62 éves korban történő megszüntetését előíró nemzeti szabályozás, valamint a 62 évesnél fiatalabb munkavállalókhoz képest eltérő bánásmódot igazoló célok jogszerűsége és az átmeneti időszak tartamának arányossága tárgyában 2012. november 6-án kelt C-286/12. számú ítéletében megállapította, hogy Magyarország a bírák, ügyészek és közjegyzők szolgálati jogviszonyának 62 éves korban történő megszüntetését előíró nemzeti szabályozás elfogadásával - amely életkoron alapuló, az elérni kívánt célokkal arányban nem álló eltérő bánásmódot eredményez - nem teljesítette a foglalkoztatás és a munkavégzés során alkalmazott egyenlő bánásmód általános kereteinek létrehozásáról szóló, 2000. november 27-i 2000/78/EK tanácsi irányelv 2. cikkéből és 6. cikkének (1) bekezdéséből eredő kötelezettségeit. Az Európai Bíróság álláspontja szerint a nyugdíjba vonulásra vonatkozó korhatárnak az érintett foglalkozások tekintetében radikálisan 8 évvel történő leszállítása nem minősül a nyugdíjkorhatárnak a közszolgálatba tartozó foglalkozások tekintetében való egységesítésére vonatkozó cél megvalósításához szükséges intézkedésnek.

Az Európai Bíróság ítéletében nem határoz meg határidőt a jogsértés megszüntetésére. Az Európai Unió működéséről szóló szerződés (EUMSZ) 260. cikke e tekintetben csak annyit ír elő, hogy amennyiben az Európai Bíróság megállapítja, hogy egy tagállam nem teljesítette a Szerződésekből eredő valamely kötelezettségét, az adott tagállamnak meg kell tennie az Európai Bíróság ítéletében foglaltak teljesítéséhez szükséges intézkedéseket. Az ítélkezési gyakorlat értelmében e rendelkezésből következik, hogy a tagállamnak haladéktalanul meg kell tennie a szükséges intézkedéseket a jogsértés megszüntetése érdekében, az ítélet jogerejénél fogva beáll az uniós joggal ellentétesnek ítélt nemzeti jogszabály alkalmazására vonatokozó tilalom és a jogsértés megszüntetésére vonatkozó kötelezettség. A tagállam által megtett intézkedéseknek a lehető legrövidebb időn belül ki kell fejteniük joghatásukat.

Az Alaptörvény végrehajtása, illetve a korábbi felső korhatárnak a mindenkori legmagasabb öregségi nyugdíjkorhatárhoz való igazítása - ahogy arra az Alkotmánybíróság határozata (és az Európai Bíróság alábbiakban ismertetett ítélete) rámutatott - csak fokozatosan valósítható meg. Az egyes igazságügyi jogviszonyokban alkalmazandó felső korhatárral kapcsolatos törvénymódosításokról szóló törvény eleget tesz az Alkotmánybíróság ítéletében foglalt követelményeknek, és egyúttal az Európai Bíróság ítéletével is összhangban álló megoldást tartalmaz.

A szabályozás alapelve, hogy a bírák és az ügyészek tekintetében egységes szabályozás érvényesül, továbbá, hogy a bírói és ügyészi felső korhatárt olyan ütemben szükséges csökkenteni, amilyen ütemben az öregségi nyugdíjra jogosító korhatár nő. Az ennek megfelelő átmeneti időszak végén a felső korhatár és az öregségi nyugdíjra jogosító korhatár azonosan alakul: a betöltött 65. életév.

Mivel az Európai Bíróság a hazai jognak az uniós joggal való ütközését a közjegyzők tekintetében is megállapította, a törvény kiterjed a közjegyzők felső korhatárának rendezésére is.

Tekintettel arra, hogy a Kormány tagjának egyedi közhatalmi döntésével kinevezett, nemperes eljárásban igazságszolgáltatási tevékenységet folytató személyek a bírósági végrehajtók is, a törvény e hivatásrend tagjainak felső korhatárát is szabályozza. A szabályozás alapelvei (egységesség, fokozatosság), valamint a felső korhatár alakulása e két hivatásrend tekintetében is megegyezik a bírák és az ügyészek esetében érvényesülő elvekkel.

-----STARTING---POINT---RESZLETES---

Az 1-6. §-hoz

A törvény a többi jogászi hivatásrend esetében alkalmazottal azonos módon lépcsőzetesen csökkenő felső korhatárt vezet be. A 2022. december 31-ig tartó folyamat eredményeként az általános öregségi nyugdíjkorhatár és a felső korhatár azonosan a betöltött 65. életév lesz.

A fokozatosan csökkenő életkor betöltésével a közjegyzői szolgálat megszűnik, és a közjegyző nem gyakorolhatja a hivatását. A törvény célszerűségi okból kizárja annak lehetőségét, hogy a közjegyzők a kinevezését követő 3 éven belül, illetve a megszűnési okként meghatározott életkor betöltését megelőző 5 éven belül kölcsönös áthelyezésre kerüljenek. A megüresedő közjegyzői álláshelyek mielőbbi betöltése érdekében a törvény előírja, hogy a megszűnési okként meghatározott életkor betöltése esetén a pályázatot legkésőbb a szolgálat megszűnésének várható időpontját fél évvel megelőzően kell meghirdetni.

A 7-8. §-hoz

Mivel a bírósági végrehajtók esetében a felső korhatár eddig is a betöltött 65. életév volt, a felső korhatár lépcsőzetes csökkentéséről nem kell rendelkezni, azonban a törvény a megüresedő végrehajtói álláshelyek mielőbbi betöltése érdekében itt is előírja, hogy a megszűnési okként meghatározott életkor betöltése esetén a pályázatot legkésőbb a szolgálat megszűnésének várható időpontját fél évvel megelőzően kell meghirdetni.

A 9. §-hoz

A törvény az igazságügyi alkalmazottak szolgálati jogviszonyáról szóló törvénynek a Bjt. Alkotmánybíróság által megsemmisített 90. § ha) alpontjára való merev hivatkozását az új szabályozás szóhasználatával összhangban a „felmentési okként meghatározott életkor” szövegre cseréli.

A 10-12. §-hoz

A törvény mind a Bjt.-ben, mind az Üjt.-ben bevezeti a rendelkezési állomány intézményét, ami a nyugellátás folyósítása mellett a szolgálati viszony fenntartását teszi lehetővé. Az általános nyugdíjszabályok és az említett speciális jogállási rezsimek közötti kollízió elkerülése érdekében a törvény átmenetileg, a rendelkezési állomány intézményének fennállásáig, azaz 2022. december 31-ig kivételi szabályt állapít meg a nyugdíj folyósításának törvényi feltételei alól a rendelkezési állományba kerülő bírákra és ügyészekre nézve, hogy a rendelkezési állomány révén fennálló biztosítotti jogviszonyuk ne akadályozza a nyugellátás folyósítását.

A 13. §-hoz

Rendelkezik az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény módosításáról, és a megsemmisített, illetve hatályon kívül helyezett jogszabályok alapján történt jogellenes jogviszony-megszüntetésekkel kapcsolatosan a bíráknak, illetve ügyészeknek kifizetett bevételek esetében kimondja, hogy azok nem minősülnek a különadó alapjának. Ennek indoka, hogy ezek a bevételek nem a jogviszony megszűnéséhez, hanem a jogellenes megszüntetés miatti jogorvoslathoz kötődnek.

A 14., 21-22. és 26. §-hoz

A törvény a Bjt. korábbi szóhasználata (felső korhatár, illetve a bíróra irányadó öregségi nyugdíjkorhatár) helyett bevezeti a „felmentési okként meghatározott életkor” fordulatot, amellyel megteremti a jogi jellegüknél fogva különböző, mértéküket tekintve azonban az Alaptörvény által összekapcsolt jogintézmények funkcionális egységét.

A 15., 17-18., 23., 27. és 32. §-hoz

A törvény új összeférhetetlenségi esetként bevezeti a nyugdíjkorhatár betöltésekor hivatalból öregségi nyugdíjként folyósítandó pénzbeli ellátások tényleges igénybevételét. Nem nevezhető ki bíróvá az a személy, akinek a részére öregségi nyugdíjat, korhatár előtti ellátást vagy más hasonló pénzbeli ellátást folyósítanak. Az összeférhetetlenségi okot vagy a szolgálati viszonyról való lemondással, vagy a nyugellátás folyósításának szüneteltetésével lehet megszüntetni.

A bírák esetében az összeférhetetlenségi ok megszüntetésére rendelkezésre álló határidő eredménytelen eltelte esetén a szolgálati viszony nem a törvény erejénél fogva szűnik meg, hanem az összeférhetetlenség megállapítása esetén a szolgálati bíróság határozatot hoz a felmentési ok fennállásáról. Az összeférhetetlenségi ok jogerős megállapítása esetén a köztársasági elnök általi felmentésre az OBH elnöke készíti elő a felterjesztést.

A 16., 24. és 31. §-hoz

A törvény részletes szabályokat állapít meg a jogellenesen felmentett bírák szolgálati viszonyának helyreállításakor követendő eljárásra. A bíró kérheti a bírói tisztségbe való visszahelyezését, és a felmentését megelőző beosztási helyén történő továbbfoglalkoztatását. Ekkor - a szolgálati viszony megszűnése és az ismételt kinevezés közötti idő függvényében - nincs szükség hatósági erkölcsi bizonyítványra, illetve pályaalkalmassági vizsgálatra.

Meg kell téríteni a bíró elmaradt illetményét és egyéb járandóságait, kivéve az illetménynek azt a részét, amely máshonnan megtérült. Ha a bíró a bírói tisztségbe való visszahelyezését nem kéri vagy a bíróság azt mellőzi, a bíróság - az eset összes körülményeinek mérlegelésével - legalább két-, legfeljebb tizenkét havi illetménynek megfelelő összegű átalány-kártérítést állapít meg a bíró számára.

A 19-20., 28-30. §-hoz

A törvény az Alaptörvény szerinti általános öregségi nyugdíjkorhatárra való merev hivatkozással megállapítja a felmentési okként meghatározott életkort, egyúttal - a nyugdíjszabályokra való rugalmas hivatkozással - értelmező szabályt is ad rá.

A 25. §-hoz

A 19. és 20. §-hoz írtakon túl a törvény meghatározza, hogy a 2022. december 31-ig tartó átmeneti időben mit kell az Alaptörvény 26. cikk (2) bekezdésében foglalt korhatárnak tekinteni. A születési idő függvényében csökkenő korhatár 2022-ben éri el a 2014-től 2022-ig fokozatosan növekvő nyugdíjkorhatárt.

A törvény bevezeti a bírák és az ügyészek esetében a rendelkezési állomány intézményét, amelynek fő elvei a következők: A bírák és az ügyészek tekintetében a szabályozás egységes. A rendelkezési állomány átmeneti jellegű jogintézmény: addig áll fenn, amíg a társadalombiztosítási nyugellátásról szóló törvényben meghatározott öregségi nyugdíjra jogosító legmagasabb öregségi nyugdíjkorhatár és a bírói, illetve ügyészi felső korhatár azonossá válik. A rendelkezési állomány az európai jogi követelmények teljesülése érdekében választható jogintézmény, tehát nincs olyan életkor, amely után kötelező a rendelkezési állományba helyezés. A bíró, illetve az ügyész a rá irányadó öregségi nyugdíjkorhatár betöltésétől a (fokozatosan csökkenő) felső korhatár betöltéséig választhat, hogy marad az álláshelyén (szolgálati viszonya fennáll), rendelkezési állományba vonul (a szolgálati viszony a továbbiakban sajátos szabályozással áll fenn) vagy nyugállományba vonul (és ez okból a felmentését kéri).

A rendelkezési állomány további lényeges eleme, hogy a rendelkezési állományba helyezett bíró, illetve ügyész szolgálati viszonya fennmarad, azonban a rendelkezési állományba helyezett bíró, illetve ügyész vezető tisztséget nem tölthet be.

A rendelkezési állományba helyezett bíró, illetve ügyész ítélkezésre, illetve munkavégzésre alapvetően nem köteles, csak arra a törvényben maximált időtartamra (3 éves időtartam alatt 2 évre), amelyre az OBH elnöke, illetve a legfőbb ügyész azt elrendeli. A rendelkezési állományba helyezett bíró, illetve ügyész szabadságra, költségtérítésre csak munkavégzése esetén jogosult, jubileumi jutalomra a 65. életév betöltéséig jogosult, cafetéria-juttatás pedig nem illeti meg. A rendelkezési állományba helyezett bíró, illetve ügyész a nyugdíján felül olyan összegű kiegészítő juttatásban részesül, amellyel együtt javadalmazása az utolsó illetménye (bele nem értve a vezetői pótlékot) 80%-ának felel meg. Munkavégzés esetén a javadalmazást az utolsó illetmény 100%-ára kell kiegészíteni.

A 33/2012. (VII. 17.) AB határozat megsemmisítette a Bjt. egyes, a felső korhatárral kapcsolatos rendelkezéseit. A törvény jogalkotási eszközökkel járul hozzá az egyedi ügyekben követett ítélkezési gyakorlat egységesítéséhez, és rendezi azokat a Bjt. alkotmányellenesnek minősített rendelkezéseire tekintettel indított munkaügyi perek által felvetett, szabályozást igénylő kérdéseket, amelyek a jogellenes felmentésekre vonatkozó általános szabályok alapján nem rendezhetők teljes körűen.

A bíró a visszahelyezése (bírói szolgálati viszonyának helyreállítása) tekintetében nyilatkozatot tehet, ami a további peres igényérvényesítést szükségtelenné teszi. A bírót a felmentését megelőző beosztási helyén kell továbbfoglalkoztatni. Az általános szabálynak megfelelően, a bíró visszahelyezése esetén - a szolgálati viszony megszűnése és az ismételt kinevezés közötti idő függvényében - nincs szükség hatósági erkölcsi bizonyítványra, illetve pályaalkalmassági vizsgálatra.

A törvény az OBH elnöke számára előírja, hogy intézkedjék a bíró elmaradt illetményének (egyéb járandóságainak) megtérítése iránt. Ha a bíró nem kéri a bírói tisztségbe való visszahelyezését, az OBH elnöke intézkedik számára 12 havi illetményének megfelelő összegű átalány-kártérítés megfizetése iránt. E szabály vonatkozik arra is, akit a felmentési okként meghatározott életkor közelségére tekintettel nem volna célszerű bírói tisztségébe visszahelyezni; ez utóbbi esetre a törvény kizáró szabályt fogalmaz meg.

A 33. §-hoz

A törvény a felmentési okként meghatározott életkor és a nyugdíjkorhatár különbségére tekintettel módosítja az Üjt.-t annak érdekében, hogy a nyugdíjkorhatárt betöltött ügyész a felmentési okként meghatározott életkor betöltéséig bármikor kérhesse nyugállományba helyezését.

A 34. §-hoz

A 25. §-hoz fűzött indokolás e § esetében is irányadó azzal, hogy az Alkotmánybíróság az Üjt. egyik rendelkezését sem semmisítette meg. Ebből következően a törvényben foglaltak hatálybalépéséig további ügyészeket menthetnek fel a rájuk irányadó nyugdíjkorhatár betöltése miatt, akik számára azonban a hatályba lépést követően szintén meg kell nyitni a törvényben foglalt lehetőségeket (visszahelyezés, rendelkezési állomány).

A 35. §-hoz

A beépülő új szabályok miatt szövegcserésen módosítja az Üjt.-nek egyes merev hivatkozást tartalmazó rendelkezéseit.

A 36. §-hoz

A törvény az állami nyugellátások folyósítása és a bírói, illetve ügyészi szolgálati viszony összeférhetetlensége miatt (eltekintve a rendelkezési állománytól) a korhatár előtti ellátás és a szolgálati járandóság folyósításának szüneteltetésére vonatkozó rendelkezésekkel egészíti ki a korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvényt.

A 37-38. §-hoz

Az 1-6. §-hoz fűzött indokolás e §-ok esetében is irányadó.

A 39. §-hoz

Továbbra is hatályban marad a 2011. évi CLXVII. törvény 11. § (2) bekezdése és 12. §-a.

-----STARTING---POINT---VEGE---

A 40. §-hoz

A hatályba léptető rendelkezést tartalmazza.

A 41. §-hoz

A törvény sarkalatosnak minősülő rendelkezéseit határozza meg (sarkalatossági záradék).