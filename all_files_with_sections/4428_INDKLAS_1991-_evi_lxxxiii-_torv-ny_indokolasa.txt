1991. évi LXXXIII. törvény indokolása

a levéltári anyag védelméről és a levéltárakról szóló 1969. évi 27. törvényerejű rendelet módosításáról

-----STARTING---POINT---ALTALANOS--- 

A levéltári anyag védelméről és a levéltárakról szóló 1969. évi 27. törvényerejű rendelet (a továbbiakban: tvr.) a pártállam viszonyainak megfelelően szabályozta hazánk levéltárügyét. A jogállam intézményeinek kiépülése elkerülhetetlenné teszi az európai jogállami normákat érvényesítő új levéltári törvény megalkotását. Ennek előkészítése azonban hosszabb időt igényel, a tvr. egyes, a rendszerváltozással túlhaladott rendelkezéseinek módosítása, illetőleg kiegészítése viszont sürgős törvényhozási intézkedést követel.

-----STARTING---POINT---RESZLETES---

Az 1. §-hoz

A tvr. alapján hazánkban 1970. június 1-jétől az országos jelentőségű levéltári anyagot két központi általános levéltár gondozza. A Magyar Országos Levéltár az 1945 előtt, az Új Magyar Központi Levéltár az 1945 után keletkezett levéltári anyagot gyűjti. Korábban - hasonlóan az államok túlnyomó többségéhez - Magyarországon is egy általános gyűjtőkörű országos (nemzeti) levéltár, az 1723. évi 45. tc. alapján 1756-ban felállított, majd 1874-ben modern intézménnyé szervezett Magyar Országos Levéltár látta el a központi levéltári feladatokat. Anyagának az 1945-ös időhatárral történt lezárására és az Új Magyar Központi Levéltár létrehozására politikai-ideológiai meggondolásból, a Szovjetunió levéltári modelljéhez való igazodás jegyében került sor. A nemzeti levéltár intézményi megosztottsága durva szakítást jelent levéltári hagyományainkkal és a nemzetközileg érvényesülő általános levéltárszervezési elvekkel, s számos szakmai probléma forrása.

A szervezeti újraegyesítéssel megszüntethetők a gyűjtőköri illetékesség anomáliái; jobban kihasználható a levéltári állományvédelmi műhelyek kapacitása, ésszerűbben szervezhetők a jelenleg párhuzamosan működő kiszolgáló jellegű szervezeti egységek; hatékonyabban hasznosulhat a művelődési és közoktatási tárca levéltári célokra fordítható költségkerete.

A Magyar Országos Levéltár és az Új Magyar Központi Levéltár intézményi különállását a tvr. 7. §-ának (2) bekezdése és a 8. §-a rögzítik, ezért az újraegyesítés törvénnyel történő jogszabálymódosítást igényel.

A 2. §-hoz

A tvr.-nek az 1972. évi 19. törvényerejű rendelettel történt kiegészítése (7/A. §) felhatalmazta a Minisztertanácsot, hogy meghatározott társadalmi szervezetek levéltári anyagát kivegye az általános levéltári szabályozás és az állami felügyelet alól. E rendelkezés alapján működtethetett külön, az állami levéltári hatóság illetékességéből kivont levéltári hálózatot 1990 elejéig a Magyar Szocialista munkáspárt (MSZMP), illetőleg a Magyar Szocialista Párt (MSZP). Indokolt a társadalmi szervezetek egyenjogúságának alkotmányos elvét sértő rendelkezés hatályon kívül helyezése.

A volt Magyar Dolgozók Pártja (MDP) és az MSZMP szerveinek iratai az állampárti működés következtében nem tekinthetők szokványos pártiratoknak. Az elmúlt több mint négy évtizedben szoros kapcsolat állt fenn az állampárt és az állami szervek között, feladataik és hatásköreik keveredtek. A párt szervei közvetlenül gyakoroltak közhatalmat, illetve irányítottak állami szerveket. Az MDP és az MSZMP alapvető feladatának tekintette az állami élet egészének pártirányítását, valamint a társadalom pártellenőrzését, s ennek megfelelően építette ki és működtette testületeit és apparátusát. A nyilvánosság előtt állami intézkedésként megjelent fontosabb döntések tényleges előkészítését és meghozatalát az állampárt vezetői és szervei végezték. Mindezt - a „marxista-leninista párt vezető szerepé”-nek deklarálásával - az 1989 előtti Alkotmány is rögzítette.

Fentiekből következően a MDP-MSZMP iratokhoz olyan állami és társadalmi érdekek fűződnek, amelyek a hatályos jogszabályok alapján nem érvényesíthetők.

Előfordulhatott, hogy az irattárba nem a közhatalom gyakorlása során keletkezett iratok is bekerültek. Ilyen iratok előkerülése esetére intézkedni kellett ezeknek az MSZP rendelkezésére való bocsátása iránt.

-----STARTING---POINT---VEGE---