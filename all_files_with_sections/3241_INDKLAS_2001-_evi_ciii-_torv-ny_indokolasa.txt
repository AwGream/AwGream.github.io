2001. évi CIII. törvény indokolása

az országgyűlési képviselők vagyonnyilatkozat-tételi kötelezettségével kapcsolatos egyes jogszabályok módosításáról

-----STARTING---POINT---ALTALANOS--- 

Az országgyűlési képviselők jogállásáról szóló 1990. évi LV. törvénynek (Já.tv.) a „Vagyon-, jövedelem- és gazdasági érdekeltségi nyilatkozattételi kötelezettségére” vonatkozó rendelkezéseit, eljárási szabályait, (19. §, 22. §) az Országgyűlés a 2001. március 6-i ülésnapján 2001. március 20-i hatálybalépéssel módosította. Ez vezette be az évenkénti vagyonnyilatkozattételi kötelezettséget és képviselő esetében a vagyonnyilatkozata teljes körű nyilvánosságra hozatalát.

A módosítás nem érintette a volt képviselők vagyonnyilatkozatára vonatkozó szabályozást, ti. ha a volt képviselő nem, vagy késedelmesen nyújtja be vagyonnyilatkozatát. Erről állapította meg az Országgyűlés Ügyrendi bizottsága a 6/1998-2002. ÜB. állásfoglalásában, hogy „jogalkotási inkoherencia miatt az eljárás nem folytatható le.”

-----STARTING---POINT---RESZLETES---

Az 1. §-hoz

Ezt küszöböli ki a törvény 1. §-ában a Já.tv. 19. § (2) bekezdésének második mondatában foglalt szabályozás, ami egyértelmű és végrehajtható szankciót tartalmaz a vagyonnyilatkozatukat késedelmesen benyújtó volt képviselőkkel szemben.

A módosítás a Já.tv. 19. § (1) bekezdése pontosító rendelkezést tartalmaz a vagyonnyilatkozatok benyújtásával kapcsolatosan a „- ha nem választották újra -” kifejezés felvételével.

A 2. §-hoz

A törvény 2. §-a a volt képviselő hozzátartozója vagyonnyilatkozatának a Mentelmi bizottság nyilvántartásból való törlésére, azaz ezen vagyonnyilatkozatok bezúzására vonatkozik. Ez azért csak erre a körre terjed ki, mivel a képviselők vagyonnyilatkozata teljes körűen nyilvánosságra kerül, tehát az eredeti példányra (akár aktív, akár volt képviselőknél) bármikor - nem csak egy esetleges összeférhetetlenségi eljárás során! - szükség lehet. Aktív képviselők hozzátartozóinak vagyonnyilatkozatára pedig adott esetben, jelesül egy összeférhetetlenségi eljárás során szintén szükség lehet és nem csak az aktuálisra, hanem a korábbi vagyonnyilatkozataira is.

A 3. §-hoz

A törvény 3. §-a részben ennek technikai végrehajtását, zavartalan lebonyolítását biztosítja, illetőleg pontosítja. (Ezt azonban nem a Já.tv.-ben, hanem az országgyűlési képviselők tiszteletdíjáról, költségtérítéséről és kedvezményeiről szóló 1990. évi LVI. törvényben kell rendezni.)

-----STARTING---POINT---VEGE---

A 4. §-hoz

A törvény 4. §-a tartalmazza a kihirdetés napján történő hatálybalépést, és a hatályukat vesztő azon rendelkezéseket, amelyek hatályon kívül helyezésére azért van szükség, mivel ezek a jelenlegi szabályozásra épültek.