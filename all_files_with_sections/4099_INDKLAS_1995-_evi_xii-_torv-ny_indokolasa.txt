1995. évi XII. törvény indokolása

a társadalombiztosításról szóló 1975. évi II. törvény módosításáról

-----STARTING---POINT---ALTALANOS--- 

A javasolt módosítások

- a társadalombiztosítási alapok 1995. évi költségvetésének pénzügyi megalapozásához nélkülözhetetlen szigorító intézkedéseket, valamint a járulékfizetési fegyelem javítása érdekében célszerű, a nyilvántartási, adatszolgáltatási kötelezettségre is kiterjedő változtatásokat javasolják,

- az egyéb jogterületeken történt módosítások értelemszerű követését, valamint a gyakorlatban tapasztalt ellentmondások értelmezési problémák kiküszöbölését tartalmazzák.

A nyugdíj szakterületen javasolt módosítások érdemi pénzügyi kihatása nincs, évente néhány ezer főt érintenek.

A táppénzszabályok módosítása összességében 6-7 Mrd Ft-tal csökkenti az Alapok terheit.

A járulékfizetéssel kapcsolatban javasolt módosítások összességében az Alapok bevételeit 8-9 Mrd Ft-tal növelik.

-----STARTING---POINT---RESZLETES---

Az 1. §-hoz

A gazdasági társaságokról szóló törvény módosításával hatályát vesztette a betéti társaságok beltagjaira vontakozó azon rendelkezés, mely szerint a társaság tevékenységében személyes közreműködési kötelezettséggel tartoznak. Ezért szükségessé vált a társadalombiztosítási törvényben is rögzíteni, hogy a biztosítás a kültaghoz hasonlóan csak akkor terjed ki a beltagra, a ha a társaság tevékenységében személyesen közreműködik.

A Ptk. módosítása tartalmazza az ún. közhasznú társaságnak a jogrendszerbe illesztését, ezzel összhangban rendezni kellett a közhasznú társaság tagjainak társadalombiztosítási jogállását.

A szakképzésről szóló jogszabályokkal összhangban pontosítani kell a szakmunkástanuló társadalombiztosítási jogállását is. A Javaslat ezt változatlan jogosultsági kör figyelembevételével tartalmazza.

A 2. §-hoz

Az Alapok pénzügyi egyensúlyának biztosítása érdekében eltörlésre kerül a biztosítást követő 3. napon túl a táppénzre jogosultság. A biztosítási elv erősítése érdekében rögzíteni szükséges, hogy egyéb előírt feltételek megléte esetén is csak az egészségbiztosítási járulék fizetésre kötelezett személy lehet táppénzre jogosult.

A 3. §-hoz

A táppénzfolyósítás időtartamának hosszabbítási lehetőségét korlátozni szükséges, nem indokolt olyan esetekben, amikor tartós ellátás biztosítható a táppénz helyett.

A 4. §-hoz

A hatályos jogszabályok szerint az öregségi nyugdíj összege nem lehet kisebb a rendszeres szociális járadék összegénél. Az öregségi nyugdíj összegének a rendszeres szociális járadék összegével való összekapcsolása, miután időközben a társadalombiztosítás finanszírozási köréből is kikerült ez az ellátás, teljességgel indokolatlan. A nyugdíjak egymás közötti, belső arányosságának érdekében "vissza kell állítani" azt a nyugdíj-megállapítási alapelvet rögzítő főszabályt, hogy a nyudíj összege nem lehet magasabb az alapjául szolgáló keresetnél.

Az 5. §-hoz

A 4. §-ban javasolt - az öregségi nyugdíjakra vonatkozó szabályozást kívánják alkalmazni a rokkantsági ellátásoknál is.

A 6. §-hoz

A szakképzésről szóló törvény előírása alapján a T. 10. §-ban javasolt pontosításnak megfelelően módosítani kell a szolgálati idő meghatározást is.

A 7. §-hoz

Az egészségbiztosítási járulék 4 %-os és a nyugdíjjárulék 6 %-os mértéke főszabályként érvényes, ettől eltérően azonban törvény rendelkezhet.

A 8. §-hoz

A személyi jövedelemadóról szóló törvény módosításával összhangban rendezni kell a munkáltató által nyújtott étkezési hozzájárulás utáni járulékfizetési kötelezettséget.

Az egyéni és társas vállalkozások számának jövekedésével, figyelemmel a gazdálkodásuk, működésük sajátosságaira is, egyre több egyéni vállalkozó és jogi személyiséggel nem rendelkező gazdasági társaság természetes személyi tagja él segítő családtagok foglalkoztatásának lehetőségével. Esetükben a jogszabály jelenleg csak a tárgyév első napján érvényes minimális bér alapulvételével teszi lehetővé a járulékok megfizetését, amely minimális bér egyben a társadalombiztosítási ellátások alapja is. Indokolt a járulékfizetést magasabb összeg alapján lehetővé tenni, ami az ellátási alapokban is megjelenik, azaz azonban, hogy a magasabb összegű járulékfizetési vállalásának lehetőségét - az alapok védelme érdekében - feltételekhez szükséges kötni. Ez azt jelenti, hogy a magasabb összegben történő járulékfizetést a Javaslat csak akkor teszi lehetővé, ha az arra irányuló kérelem benyújtásakor a segítő családtag még nem töltötte be az öregségi nyugdíjkorhatárt megelőző tíz évvel alacsonyabb életkort.

A társadalombiztosítási törvényben is szükséges meghatározni, hogy e törvény alkalmazása szempontjából fogalmilag milyen juttatások minősülnek természetbeni juttatásnak.

A 9. §-hoz

Továbbra is fennáll a munkáltatók járulékfizetési mentessége a tárgyjutalom, az üdüléshez adott munkáltatói támogatás, valamint a biztosított javára kötött biztosítás díja után. Ezt azonban a Javaslat nem kívánja érvényesíteni az egyéni egészségbiztosítási és nyugdíjjárulék esetében.

A törvényjavaslat szerint a továbbiakban nem indokolt fenntartani azt, hogy az öregségi, rokkantsági és baleseti rokkantsági nyugdíjas, továbbá a növelt összegű öregségi, munkaképtelenségi járadékos biztosítottnak is fizetni kelljen a 4 %-os mértékű egészségbiztosítási járulékot. Ez azonban egyben azt is jelenti, hogy az említett személyek keresőképtelenségük esetén nem lesznek jogosultak táppénzre. (A nyugdíjjárulék fizetés jelenleg sem kötelező.)

A 10. §-hoz

Az Alapok védelme érdekében csökkenteni kell a járulékfizetés nélkül szolgálati időként beszámítható időket, illetőleg fokozatosan meg kell teremteni a nyugdíjbiztosítás (szolgálati idő) járulékfedezetét. Ennek érdekében szükséges az egyházi személyként és szerzetesrendi tagként szerzett szolgálati idő nyugdíjbiztosítási költségei fedezetének a biztosítása.

A Javaslat szerint a járulékfizetési kötelezettség az érintett személyi kör havi átlagos létszámára, a tárgyév első napján érvényes minimális bérre és a T. 103. §-ában meghatározott 30,5 százalékos járulékmértékre figyelemmel a központi költségvetést terheli.

A 11. §-hoz

A Javaslat rendezi az önálló bírósági végrehajtó társadalombiztosítási jogállását. E szerint az önálló bírósági végrehajtó a társadalombiztosításról szóló törvény alkalmazásában - a közjegyzővel azonos módon - egyéni vállalkozónak tekintendő.

A jelenleg hatályos rendelkezések szerint az egyéni vállalkozó - a kiegészítő tevékenységet folytató és a tevékenységet kezdőnek minősülő kivételével - a tevékenysége kezdete évében járulékelőleget köteles fizetni a tárgyév első napján érvényes minimális bér hatvan százaléka alapján. A járulékelőleg és a tényleges járulék közötti különbözet elszámolása az érintett kör, de a társadalombiztosítási igazgatási szervek számára is sok gondot és jelentős többletmunkát jelent, ezért további fenntartása nem célszerű.

Az egyéni vállalkozók járulékalapjának felső határát egységesen a tárgyév első napján érvényes minimálbér összegében javasoljuk meghatározni.

A törvényjavaslat szerint az egyéni vállalkozó köteles járulékot fizetni arra az időtartamra, amely alatt gyermekgondozási segély folyósításának időtartama alatt a vállalkozói tevékenységét személyesen folytatja.

A törvényjavaslat szerint társasági adó hatálya alá tartozó egyéni vállalkozóknak - a társas vállalkozásokhoz hasonlóan - nem kell járulékot fizetni az adózás utáni eredményből származó jövedelem után.

A 12. §-hoz

A közhasznú társaságok társadalombiztosítási jogállását - a tagokéhoz hasonlóan - rendezni kell, ezért szükséges a T. 103/E. § (1) bekezdésének a kiegészítése.

A 13. §-hoz

A T. 105/C. §-ának rendelkezései nem tartalmazzák kielégítő módon a társadalombiztosítási tartozásra befizetett összeg elszámolásának részletes szabályait. A Javaslat pontosan meghatározza, hogy tartozás esetén az arra befizetett összeget hogyan és milyen sorrendben kell elszámolni. Ezt szinkronban van a társadalombiztosítási nyilvántartások korszerűsítésére, illetőleg a nyilvántartások vezetésére vonatkozó jogos köveleményekkel.

A járulékfizetésre kötelezettek az eddigiekben nem mindig értesültek kellő időben a társadalombiztosítási folyószámlájuk egyenlegéről, tartozás esetén a tartozás jogcímeiről és a felszámított késedelmi pótlék összegéről. Ezért szükséges a törvényi előírása annak, hogy a társadalombiztosítási igazgatási szerv naptári évenként egy alkalomra köteles a járulékfizetőt a folyószámlája - meghatározott időpont szerinti - egyenlegéről értesíteni.

A 14. §-hoz

A társadalombiztosítási, az egészségbiztosítási, a nyugdíjjárulék, valamint a baleseti járulékfizetési kötelezettség elmulasztása vagy késedelmes teljesítése jogkövetkezményeként előírt késedelmi pótlék mértéke havi négy százalék. Ez nem "ösztönzi" kellően a munkáltatókat arra, hogy a járulékfizetési kötelezettségüknek "mielőbb" eleget tegyenek és igazságtalan az 1-2 napi késedelemmel fizetők számára.

Indokolt ezért a napi késedelmi pótlék számítás bevezetése. Pontosítani szükséges azt is, hogy a késedelmi pótlékot milyen időponttól kell számítani.

A 15. §-hoz

A biztosítottakon és eltartott hozzátartozóikon kívül egészségügyi szolgáltatásra jogosultak körébe tartozó személyek felsorolását pontosítani kell, mivel - a gyakorlati alkalmazás során - értelmezési problémák merültek fel, ugyanakkor egységesíteni és egyszerűsíteni célszerű a kiskorú magyar állampolgárok egészségügyi szolgáltatására vonatkozó szabályokat.

A rendelkezés lehetővé teszi a Magyarországon lakóhellyel vagy tartózkodási hellyel rendelkező gyermek részére a betegbiztosítási igazolványhoz jutást, amely gyakorlatilag érvényes a gyermek nagykorúságáig.

A baleseti ellátásra jogosultak körében nem szerepelnek az iskolai szövetkezet tanuló tagjai, ennek megfelelően a baleseti járulékfizetési kötelezettségük is eltörlésre kerül (15. §, 17. §)

A 16. §-hoz

A T. 118. §-ának változásai szerint pontosítani kell a hivatkozásokat.

A 17. §-hoz

A jelenleg hatályos rendelkezések szerint a kiegészítő tevékenységet folytató egyéni vállalkozók arra az időre is kötelesek baleseti járulékot fizetni, ha igazoltan keresőképtelen állományban vannak, vagy kórházi ápolás alatt állnak. Esetükben indokolt - élethelyzetükből is adódóan -, hogy erre az időtartamra mentesüljenek a járulékfizetési kötelezettség alól.

A 18. §-hoz

A kiegészítő tevékenységet folytatók járulékfizetésének jelenleg nincs alsó határa. A visszaélések elkerülése, az Alapok védelme érdekében indokolt e tevékenységeknél is a járuléfizetés alsó határát a minimum bérhez igazodóan meghatározni.

Ezzel egyidejűleg a 14. §-ban foglaltakhoz igazodóan eltörlésre kerül az iskolaszövetkezeti tagok baleseti járulékfizetési kötelezettsége.

A 19. §-hoz

Korábban a törvény csak a Magyarországon munkát végző és ösztöndíjasként tanulmányokat folytató külföldi állampolgárok részére biztosította, hogy a megállapodás megkötésével Magyarországon egészségügyi szolgáltatásra szerezzenek jogosultságot.

Indokolt e lehetőséget a Magyarországon velük együtt élő házastársra és gyermekekre is kiterjeszteni.

Az egészségügyi szolgáltatások igénybevételére megállapodás alapján jogosultak havi járulékfizetésének összege módosul a biztosításra nem kötelezett devizabelföldi magyar állampolgárok, és Magyarországon munkát végző külföldi állampolgárok esetén havi 1.500 Ft-ról 2.500 Ft-ra, az oktatási intézmény nappali tagozatán tanuló hallgatók és ösztöndíjban részesülő külföldi állampolgárok esetén havi 2.000 Ft-ról 4.000 Ft-ra, továbbá devizakülföldi magyar állampolgár és a devizabelföldi külföldi állampolgár esetén havi 5.000 Ft-ról 8.000 Ft-ra.

A 20. §-hoz

A társadalombiztosítási törvénynek a nyilvántartási és adatszolgáltatási kötelezettségekre vonatkozó szabályai nem tartalmaznak egyértelmű rendelkezést a társadalombiztosítási igazgatási szervek ilyen irányú feladataira a járulékkal, a késedelmi pótlékkal, a rendbírsággal, továbbá ezek ellenőrzésével összefüggésben. A Javaslat ezt a hiányosságot pótolja.

A 21. §-hoz

A munkáltatók és egyéb szervek a társadalombiztosítás céljait szolgáló nyilvántartások vezetésére, valamint adatok bejelentésére kötelezhetők. Az említettek konkretizálása érdekében szükséges a hatályos törvényi rendelkezések pontosítása és kiegészítése.

A 22. §-hoz

Az adatvesztés megelőzése érdekében szükséges, hogy a munkáltatók és egyéb szervek a nyugdíjbiztosítási adatszolgáltatás ellátásához közöljék a biztosítottak 1988. január 1-je és 1992. február 29-e közötti kereseti (jövedelmi) adatait. Erre jelenleg csak a jogutód nélkül megszűnt munkáltatók kötelezettek. Az adatszolgáltatás megszervezése és feltételeinek megteremtése érdekében az a célszerű, hogy az említett adatszolgáltatásra - kellő időt biztosítva a felkészülésre - 1996. július 1-je és december 31-e közötti időszakban kerüljön sor, ennek jogi alapját azonban mielőbb meg kell teremteni.

A 23. §-hoz

Az egyéni vállalkozásról szóló 1990. évi V. törvény rendelkezései az adó, illetőleg ilyen jellegű tartozások mellett az egyéni vállalkozói engedély visszavonása tekintetében nem kellő súllyal kezelik a társadalombiztosítási tartozásokat, továbbá nincsenek figyelemmel azokra a társadalombiztosítási bejelentési és járulék-bevallási, járulékfizetési kötelezettségekre, amelyek teljesítéséenk elmulasztása egyrészt lehetetlenné teszi a járulék előírások rendezését, másrészt a társadalombiztosítási ellátások alapjául szolgáló jövedelmek megállapítását. A tapasztalatok azt mutatják, hogy a hiányok pótlása többszöri intézkedésre sem vezetett eredményre, a bírságolás céltalanná vált, továbbá jelentős többletköltségek merültek fel. Mindezek indokolják az egyéni vállalkozásról szóló törvény szabályainak a Javaslat szerinti módosítását.

-----STARTING---POINT---VEGE---

A 24. §-hoz

A törvény 1995. április 1-jén lép hatályba.

A járulékfizetési kötelezettség - változással összefüggésben hatályon kívül kell helyezni a T. számos pontját és hivatkozását.

Szintén pontosítást jelent a magánszemély munkáltatója által az önkéntes kölcsönös biztosító pénztárba a tag javára történő befizetés járulékalapnak nem minősülő havonkénti mértékének meghatározása. A Ptk. módosítására is figyelemmel szabályozni szükséges a köztestület és a közhasznú társaság választott tisztségviselői utáni járulékfizetést.

A 25. §-hoz

A kezdőnek minősülő egyéni vállalkozó járulékfizetési kötelezettségére, valamint a napi késedelmi pótlék számítására e törvény rendelkezéseit első alkalommal az 1995-ben kezdőnek minősülő egyéni vállalkozóra, illetőleg a napi késedelmi pótlék számítást az 1995. március 31. napját követően fennálló járuléktartozásokra, a társadalombiztosítási kifizetőhelyet működtető munkáltatók esetében a kiegyenlítési sorrendre vonatkozó módosított szabályokat pedig először 1995. március hónapra vonatkozó elszámolásokra (bevallásokra) kell alkalmazni.

A T. 119/E § (2) bekezdésében szereplő nyilvántartások technikai feltételeinek megteremtéséhez közel 1 év szükséges, ezért ezeket a rendelkezéseket 1996. január 1-jét követően kell alkalmazni.

Az Érdekegyeztető Tanácsban kötött megállapodásnak megfelelően - a munkavállalók érdekében - a javaslat egyértelművé teszi a munkajogi szabályokat oly módon, hogy az emelt összegű végkielégítést, a felmondási (felmentési) korlátozást, a nyugdíjkorhatárról szóló külön törvény elfogadásáig - az 55. éves nyugdíjkorhatárhoz viszonyítva kell meghatározni.