2017. évi CLXXXVIII. törvény indokolása

egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

A törvény az alábbi fő célkitűzéseket valósítja meg.

Az egészségügyi hatósági és igazgatási tevékenységről szóló 1991. évi XI. törvény módosítása az általános közigazgatási rendtartásról szóló 2016. évi CL. törvényhez (a továbbiakban: Ákr.) kapcsolódó módosításokat tartalmaz.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása az egyes központi hivatalok és költségvetési szervi formában működő minisztériumi háttérintézmények felülvizsgálatával összefüggő jogutódlásáról, valamint egyes közfeladatok átvételéről szóló kormányrendelet alapján az Emberi Erőforrások Minisztériumába (a továbbiakban: EMMI) kerülő feladatok vonatkozásában teremti meg a TAJ-számhoz és a hozzá kapcsolódó egészségügyi adatok kezelésének és annak továbbításának a lehetőségét.

Továbbá a háziorvosi indikátorrendszerhez kapcsolódó, az adatkezelést érintő módosítást tartalmaz.

Az egészségügyről szóló 1997. évi CLIV. törvény módosítása (a továbbiakban: Eütv.) az Alapvető Jogok Biztosa által lefolytatott ellenőrzés alapján a pszichiátriai betegeket érintő korlátozó intézkedés elrendelésére vonatkozó szabály pontosítása.

A módosítás egyebekben a jogalkalmazás során felmerült módosítási igényeket, valamint az Ákr.-hez kapcsolódó felhatalmazó rendelkezéseket tartalmazza.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) kiegészítése megteremti annak lehetőségét, hogy a biztosított keresőképtelenségét - amennyiben kicsúszik az 5 napos időszakból - a kormányhivatal szakértő főorvosa 30 napig visszamenőlegesen igazolhassa. A módosítással lényegesen csökkenhet a főorvosi bizottságok (FOB) adminisztratív jellegű terhelése az említett esetek tekintetében, ugyanakkor a biztosított keresőképtelensége is egyszerűbben válik igazolhatóvá az 5 napos időszak után is.

A kémiai biztonságról szóló 2000. évi XXV. törvény módosítása elősegíti a vegyi anyagokkal foglalkozó uniós rendeletek megfelelő végrehajtásának ellenőrzését és a hatóságok közötti együttműködést.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosításának tartalma a gyógyszerekkel való folyamatos ellátás érdekében szükséges pontosító rendelkezések meghatározása, továbbá az egyedi betegszükségletekhez igazodó radiofarmakonok előállításának lehetővé tétele.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása során lehetővé válik a gyógyszertár működtetésének felfüggesztése kérelemre azokban az esetekben, amikor a működtetés feltételei a működtető önhibáján kívül nem állnak fenn.

Az egészségügyi ellátórendszer fejlesztéséről szóló 2006. évi CXXXII. törvény módosítása a törvény azon részeinek pontosítását tartalmazza, amelyek hivatkoznak a törvényből már hatályon kívül helyezett bekezdésre.

A humángenetikai adatok védelméről, a humángenetikai vizsgálatok és kutatások, valamint a biobankok működésének szabályairól szóló 2008. évi XXI. törvény módosítása jogtechnikai jellegű az egészségügyről szóló 1997. évi CLIV. törvény 2018. január 1-jétől hatályos módosításával összhangban.

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény kiegészítése az egyes központi hivatalok és költségvetési szervi formában működő minisztériumi háttérintézmények felülvizsgálatával összefüggő jogutódlásáról, valamint egyes közfeladatok átvételéről szóló kormányrendelet alapján az EMMI-be kerülő feladatok vonatkozásában teremti meg a TAJ-kezelés és a TAJ-szám továbbításának lehetőségét.

Tekintettel arra, hogy az Ákr. értelmében eljárási szabályok csak kormányrendeletben helyezhetők el, szükséges a külföldi bizonyítványok és oklevelek elismeréséről szóló 2001. évi C. törvényben kormányrendeleti szintű felhatalmazást adni a mérgező termékekkel kapcsolatos eljárási szabályok megalkotására. Szükséges továbbá az élelmiszerláncról és hatósági felügyeletéről szóló törvénybe kormányrendeleti szintű felhatalmazások beépítése az Ákr.-hez kapcsolódóan.

-----STARTING---POINT---RESZLETES---

Az 1. §-hoz

Az Ákr.-hez kapcsolódó módosításokat tartalmaz, a terminológia megváltozása és szükséges felhatalmazó rendelkezések beépítése miatt.

A 2. §-hoz

Garanciális szabályt tartalmaz arra vonatkozóan, hogy a kezelőorvost az egyedi adatbetekintésre, illetve adatkezelésre történő felhatalmazás sem jogosítja fel az adatok esetleges továbbadására vagy más célú felhasználására.

A 3. §-hoz

Az egyes központi hivatalok és költségvetési szervi formában működő minisztériumi háttérintézmények felülvizsgálatával összefüggő jogutódlásáról, valamint egyes közfeladatok átvételéről szóló kormányrendelet alapján az Egészségbiztosítási Alap irányításával kapcsolatos feladatok ellátásával összefüggésben az Országos Egészségbiztosítási Pénztár jogutódja az EMMI lett 2017. január 1-jétől. A módosítás a minisztérium részére lehetővé teszi az egészségbiztosítás keretében igénybe vett ellátások igénybevételével, az ellenőrzés koordinációjával, illetve lefolytatásával kapcsolatos feladatot végzőknek a TAJ-szintű egészségügyi adatok megismerését, kezelését.

A 4. §-hoz

A tartós külszolgálatot teljesítő katonák és a velük külföldön tartózkodó közeli hozzátartozóiknak a közszolgálaton belül más jogviszonyba tartozó kiküldöttekkel és hozzátartozóikkal történő egységes ellátásának megteremtésére irányul.

Az 5. §-hoz

A keresőképtelenség visszamenőleges megállapítása során gyakori probléma, hogy a biztosított önhibáján kívül, illetve tájékozatlansága miatt kicsúszik abból az 5 napból, amely a háziorvos rendelkezésére áll. A jogszabályok szerint ebben az esetben a főorvosi bizottság (FOB) tudja 6 hónapra visszamenőlegesen igazolni, dokumentáció alapján. Ez nem szakértői, hanem egy adminisztratív feladat, amely feleslegesen terheli a szakigazgatási szervet, mert dokumentáció alapján a keresőképtelenségi feladatokkal megbízott szakértő főorvosa is meg tudja ítélni az indokoltságot. A FOB részére is a keresőképtelenségi feladatok ellátásával megbízott szakértő főorvos adja meg a szükséges dokumentációkat, ezért jelenleg a visszaigazolással feleslegesen terheli a rendszer a kormányhivatali szakértőket, valamint a biztosítottat is a FOB elé utalással. A kifejtett probléma megoldását célozza az Ebtv. 45. §-ának kiegészítése új (3a) bekezdéssel.

A 6. §-hoz

A jelenlegi szabályozás a korábbi elismerési törvény logikája alapján szabályozza az eljárás díját (a mindenkori legkisebb munkabérhez igazítva), azonban a 2017. évtől az elismerési törvény szerinti elismerési eljárások díjának meghatározására az oktatásért felelő minisztert hatalmazta fel, amelynek alapján jelenleg a 12/2013. (II. 12.) EMMI rendelet 4. számú melléklete határozza meg a hatályos díjtételeket. Tekintettel arra, hogy a korábbiakban ezen eljárás díjszabására is az elismerési törvény IV. Fejezet szerinti eljárásokra vonatkozó díjtétele szolgált alapul, valamint figyelembe véve a különböző szabályzásból fakadó jelentős díjkülönbséget, a módosítás indokolt.

A 7. §-hoz

A jóhírnév-igazolás iránti kérelemmel kapcsolatos jogtechnikai jellegű módosítás elvégzése szükséges; illetve az elismerési eljárás díját érintően a díjtételeket szabályozó miniszteri rendelet előírásaira tekintettel változik a díj mértéke.

A 8. §-hoz

Az Alapvető Jogok Biztosa által lefolytatott ellenőrzés során tapasztaltak alapján megállapította, hogy az Eütv. 10. § (4)-(5) bekezdései általánosan rendelkeznek a betegeket érintő korlátozó intézkedésekről, mely szerint állandó orvosi felügyelet hiányában - kivételesen indokolt esetben - ideiglenesen szakápoló is elrendelheti a korlátozást. A korlátozásról a kezelőorvost haladéktalanul értesíteni kell, akinek azt tizenhat órán belül írásban jóvá kell hagynia. Ugyanakkor az Eütv. 192. § (3) bekezdése a pszichiátriai betegek korlátozása tekintetében az általános rendelkezések mellett, speciális követelményt rögzít, azzal a lényeges különbséggel, hogy a pszichiátriai betegeknél a korlátozás elrendelésére és módjára a 10. § (4)-(5) bekezdései az irányadók. A korlátozásról az orvost haladéktalanul értesíteni kell, akinek 2 órán belül azt jóvá kell hagynia. A jelenlegi szabályozás alapján nem egyértelmű, hogy pszichiátriai betegek esetében, amennyiben az orvos nem elérhető a korlátozó intézkedést az orvosnak kettő, vagy tizenhat órán belül kell jóváhagyni. A korlátozó intézkedések az egyik legsúlyosabb alapjog korlátozó intézkedések közé tartoznak, melyeket jellemzően különösen kiszolgáltatott helyzetben lévő személyekkel szemben alkalmaznak, így fokozott a jelentősége annak, hogy a jogszerű alkalmazásukat biztosító garanciális jelentőségű jogszabályi rendelkezések a jogalkalmazók számára követhetőek és egyértelműek legyenek. A fenti módosítással a korlátozó intézkedések orvos általi jóváhagyásának idejére vonatkozó rendelkezés egyértelművé válik.

A 9. és 11. §-hoz

Az Ákr. értelmében eljárási szabályok csak kormányrendeletben helyezhetők el, ezért új felhatalmazó rendelkezések beépítése szükséges a törvénybe. Ezen indokok miatt a miniszteri rendeletre felhatalmazást adó rendelkezés hatályon kívül helyezése is szükséges.

A 10. §-hoz

Az egységes jogértelmezés elősegítése érdekében a módosítás pontosítja a működési nyilvántartásba történő felvétel szabályait. Abban az esetben, amikor egy - a működési nyilvántartásban egyébként szereplő - egészségügyi dolgozó a működési nyilvántartásba szeretné kérni a felvételét egy olyan szakképesítéssel, amellyel az elmúlt 8 évben nem dolgozott, amellyel az elmúlt 8 évben nem vett részt a beteggondozásban és a betegápolásban. A módosítás egyértelművé teszi, hogy minden olyan egészségügyi szakképesítés tekintetében fennáll a továbbképzési kötelezettség teljesítésének kötelezettsége, amellyel az egészségügyi dolgozó az elmúlt 8 évben nem vett részt a betegellátásban. Ha egy másik egészségügyi szakképesítéssel az egészségügyi dolgozó már szerepel a működési nyilvántartásban, az nem ad felhatalmazást arra, hogy az egészségügyi dolgozó egy esetlegesen teljesen másik szakmához tartozó, 8 évnél régebben gyakorolt egészségügyi szakképesítésnek megfelelő egészségügyi tevékenységet elméleti felkészítő továbbképzések, illetve felügyelet nélkül végezhesse.

A § fentieken túl az Ákr.-hez kapcsolódó felhatalmazó rendelkezést tartalmaz.

A 12. §-hoz

A kémiai biztonságról szóló 2000. évi XXV. törvény és az uniós vámjog végrehajtásáról szóló törvény vámtitok megismerhetőségéről szóló részének módosítása lehető teszi az egészségügyi államigazgatási szerv számára, hogy a kémiai biztonsággal kapcsolatos ellenőrzései során hozzáférhessen a harmadik országból importált, illetve az oda exportált termékekkel kapcsolatos, vámtitoknak minősülő adatokhoz. Ezzel is elősegítve a vegyi anyagokkal foglalkozó uniós rendeletek megfelelő végrehajtásának ellenőrzését és a hatóságok közötti együttműködést.

A 13. §-hoz

Két új fogalom kerül be a törvénybe.

A 14. §-hoz

Az ipari mákra vonatkozó rendelkezések az Alkaloida Gyógyszergyár (majd rt.) monopol helyzetéhez illeszkednek. A piac azonban megváltozott, így a hatósági jogalkalmazásban jelentkező ellentmondások szükségessé teszik a korábbi szabályok felülvizsgálatát. Az ipari mákszalmával foglalkozó vállalkozások számának növekedése indokolja, hogy a hatóság, amely a kábítószerekkel kapcsolatos, nemzetközi egyezményeken alapuló kötelezettségek ellenőrzéséért, felügyeletéért felelős, tudja, hogy az országban pontosan mely vállalkozások és milyen résztevékenységeket végeznek ezzel az anyaggal. Ezt pedig csak a bejelentés kötelezővé tételével és nyilvántartás vezetésével tudja teljesíteni.

Fontos külön kitérni a fémzárolásra is, mivel ezáltal azonosítható és kereshető vissza az, hogy pontosan milyen mákmagot vetettek el. Ennek követése a Kormányhivatal ellenőrzéseinek eredményességét is nagymértékben segíti.

A 15. §-hoz

A törvény a gyógyszerellátás hiányáért való felelősséget a forgalmazási engedély jogosultjára telepíti. Centrális eljárás keretében forgalomba hozatalra engedélyezett gyógyszerek esetén azonban gyakori jelenség, hogy a forgalmazási engedély jogosultja közvetlenül Magyarország területén tevékenységet nem fejt ki, hanem azt a nemzetközi érintettségű cégcsoport magyarországi leányvállalatán keresztül valósítja meg. A helyzet rendezése érdekében indokolt a törvény módosítása, melynek eredményeképpen a közfinanszírozásban részesülő gyógyszerrel való folyamatos ellátásról a forgalomba hozatali engedély jogosultja, ennek hiányában a forgalmazó köteles gondoskodni.

A 16-18. §-hoz

A Bizottság gyógyszereken elhelyezendő biztonsági elemekre vonatkozó (EU) 2016/161 felhatalmazáson alapuló rendeletében foglalt követelményeket a hatóságnak (Országos Gyógyszerészeti és Élelmezés-egészségügyi Intézet) ellenőriznie kell, azt számon kérhetővé és adott esetben a nem teljesítést szankcionálhatóvá kell tenni annak érdekében, hogy a rendszer valóban a kitűzött célt, a hamisított gyógyszerek legális ellátási láncba kerülésének megakadályozását tudja szolgálni.

A 19. §-hoz

A Nukleáris Medicina Társaság és az Egészségügyi Szakmai Kollégium Nukleáris Medicina Tagozata kérte, hogy váljon lehetővé a radiofarmakonoknak, különösen a PET radiogyógyszereknek az előállítása és alkalmazása anélkül, hogy a gyártóknak e termékekre forgalomba hozatali engedélyt kellene szerezniük és fenntartaniuk. Ezeket a radiogyógyszereket legtöbbször a kezelés helyszínén állítják elő, továbbá rövid felezési idejük miatt hagyományosan nem forgalmazhatóak, valamint engedélyezett termékek hiányában nem tudják biztosítani a betegek számára a legmegfelelőbb készítményeket. Az Európai Parlament és a Tanács 2001/83/EK irányelve (2001. november 6.) az emberi felhasználásra szánt gyógyszerek közösségi kódexéről 5. cikke lehetőséget ad a tagállamoknak arra, hogy bizonyos, speciális betegszükségleteket kielégítő készítmények esetében, amennyiben ezek előállítása és rendelése az orvos saját felelősségére történik, ne kelljen alkalmazni az irányelv rendelkezéseit. Az ex tempore előállított, forgalomba hozatali engedéllyel nem rendelkező radiogyógyszerek előállításának és felhasználásának szabályozása fontos betegellátási igényt szolgál, a betegek érdekeinek garantálása mellett kell, hogy történjen. Az előállítást a gyógyszerészeti államigazgatási szerv engedélyezi, ez a betegek érdekeinek, biztonságának garantálása miatt hasonlóan alapos munkát igényel, mint egyéb más gyógyszerek engedélyezési eljárása.

A 20. §-hoz

Az Ákr. rendelkezései miatt szükségessé váló felhatalmazó rendelkezések.

A 21. §-hoz

Technikai jellegű rendelkezések, jogharmonizációs záradékok beépítése.

A 22. §-hoz

Az orvos rendelkezésére egyedileg előállított radiofarmakonok engedélyezési eljárására vonatkozó igazgatási szolgáltatási díjakat határozza meg.

A 23. §-hoz

Az adott településen vagy településrészen működő fiókgyógyszertár által kiszolgált lakosság gyógyszerellátásának lehető legmagasabb szinten, zavartalan módon történő biztosítása érdekében arról rendelkezik, hogy ha azon a településen vagy településrészen, ahol fiókgyógyszertár működik, új közforgalmú gyógyszertár létesítésére nyílik lehetőség, akkor annak működtetője - erre irányuló szándéka és kérelme esetén - az adott közforgalmú gyógyszertár működtetője lehessen. A módosítás nem érinti azt a jelenleg is hatályos rendelkezést, amely szerint az új közforgalmú gyógyszertár működésének megkezdésekor a fiókgyógyszertár működési engedélyét vissza kell vonni.

A 24. §-hoz

A gyógyszertár működtetésének felfüggesztése a jelenlegi előírások szerint szankcióként alkalmazható. Abban az esetben, ha valamely előre nem látható esemény miatt (pl. bérleti szerződés azonnali vagy rövid határidővel történő felmondása) nem tudja a működtető biztosítani a tárgyi feltételeket, azaz nem jogellenes magatartás következménye azok hiánya, nincs olyan hatósági eszköz, amely jogszerűen adna időt a működtetőnek a feltételek helyreállítására. Ezt a hiányosságot kívánja pótolni a módosítás, amely tehát a felfüggesztés jogintézményét ezen esetekre nem szankcióként lehetővé teszi.

A 25. §-hoz

Felhatalmazó rendelkezések beépítése.

A 26. §-hoz

Fiókgyógyszertár településrészen is létesíthető. A jelenlegi rendelkezések értelmében, amennyiben egy településen egy magasabb szintű szolgáltatást nyújtó közforgalmú gyógyszertár kezdi meg működését, a fiókgyógyszertár engedélyét vissza kell vonni. Ugyanez indokolt a településrészeken működő fiókgyógyszertárak esetén is.

A jelenlegi szabályozás értelmében a gyógyszertáron kívüli gyógyszerforgalmazás iránti engedély kiadásának feltétele az üzlet működési engedélyének megléte. A kereskedelemről szóló 2005. évi CLXIV. törvény alapján a kereskedelmi tevékenység folytatása főszabály szerint bejelentéshez kötött, csak külön jogszabályban foglalt termékkör - ebbe a gyógyszer nem tartozik bele - forgalmazása esetén szükséges a kereskedelmi tevékenységet engedélyeztetni. A módosítás megteremti az összhangot a kereskedelmi törvénnyel, így lehetővé válik, hogy egy új forgalmazó vagy egy korábban gyógyszer forgalmazására engedéllyel rendelkező üzlet áthelyezése esetén a gyógyszerforgalmazás iránti kérelem előterjeszthető legyen.

Ezen túlmenően technikai jellegű módosítást tartalmaz a jogszabályon belüli koherencia megteremtése érdekében.

A 27. §-hoz

Technikai jellegű módosítás.

A 28-30. §-hoz

A Magyarország 2017. évi központi költségvetésének megalapozásáról szóló 2016. évi LXVII. törvény hatályon kívül helyezte az egészségügyi ellátórendszer fejlesztéséről szóló 2006. évi CXXXII. törvénynek (Eftv.) azon bekezdését, mely meghatározta a feladat-ellátási szerződés kötelező tartalmi elemeit, és felhatalmazta a Kormányt ennek szabályozására. Ezzel összefüggésben szükséges pontosítani az Eftv. azon részeit, melyek hivatkoznak az Eftv.-ből hatályon kívül helyezett bekezdésre.

A 31. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény az Eütv. kutatásra vonatkozó fejezetét több §-sal egészítette ki, így az erre történő hivatkozások átvezetése szükséges.

A 32-33. §-hoz

A fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény alapján az emberi erőforrások minisztere a szakmai irányítói jogkörében eljárva ellátja a fővárosi és megyei kormányhivatalok (a továbbiakban: kormányhivatalok) által lefolytatott baleseti megtérítési eljárások törvényességi, ideértve a szakszerűségi ellenőrzését. 2017. január 1-je előtt a szakmai irányítási feladat vonatkozásában az Országos Egészségbiztosítási Pénztár (a továbbiakban: OEP) a baleseti megtérítési eljárások tekintetében közreműködő költségvetési szerv szerepét töltötte be, tehát külön szerv volt a szakmai irányító és a közreműködő szerv.

Az egyes központi hivatalok és költségvetési szervei formában működő minisztériumi háttérintézmények felülvizsgálatával összefüggő jogutódlásról, valamint egyes közfeladatok átvételéről szóló kormányrendelet alapján az Egészségbiztosítási Alap irányításával kapcsolatos feladatok ellátásával összefüggésben többek között a baleseti megtérítési-, valamint az egészségbiztosítási szakmai ellenőrzések országos koordinálásának szakterülete az OEP jogutódjaként az EMMI-be került, és így működik közre a fővárosi és megyei kormányhivatalokban folyó baleseti megtérítési eljárások szakmai irányítási feladataiban, továbbá a Nemzeti Egészségbiztosítási Alapkezelő feladat- és hatáskörébe tartozó operatív szakmai ellenőrzések előkészítésében és koordinációjában.

A megtérítési eljárásokhoz kapcsolódó egyik részfeladat a TAJ alapú adatátadás a kormányhivatalok részére. Az adatátadás alapját a Nemzeti Egészségbiztosítási Alapkezelőhöz az egészségügyi szolgáltatóktól az Adattárházba érkező TAJ-alapú adatok baleseti kódokon történő legyűjtése, majd a baleseti megtérítési tevékenység szakmai informatikai rendszerének (a továbbiakban: MIR) működtetése során keletkezett adatok összefuttatása, és azok ellenőrzése képezte. A két adatbázis között jelentkező eltérési adatok CD adathordozón történő átadással kerültek a kormányhivatalokhoz annak érdekében, hogy további eljárásokat tudjanak megindítani.

A fent kifejtett tevékenység jogszabályi alapját a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény 23. §-a és 24. §-a módosítása teremti meg a továbbiakban is a fővárosi és megyei kormányhivatalok által indítandó, TAJ alapon átadott által történő újabb baleseti megtérítési eljárások lefolytatásának, továbbá a szakmai irányítói feladat- és hatáskörbe tartozó törvényességi és szakszerűségi ellenőrzés maradéktalan lefolytatását.

Az egészségbiztosítási szakmai ellenőrzés koordinációjához TAJ alapú adattovábbítás szükséges, figyelemmel arra, hogy a NEAK TAJ szinten tartja nyilván az egészségügyi szolgáltatók által havonta (vagy egyéb, meghatározott időszakonként) jelentett egészségügyi szolgáltatások, ellátások ellenértékeként a kifizetés alapjául szolgáló elemi adatokat.

A jogutódlással az EMMI-be került és az egészségbiztosítással összefüggő szakmai ellenőrzési feladatok előkészítésének és koordinációjának maradéktalan ellátása is a TAJ alapú adatkezeléshez és adattovábbításhoz kapcsolódik. Tekintettel arra, hogy az EMMI csak a NEAK kezelésébe tartozó, adatnyilvántartásában álló TAJ alapú adatokat tudja további feladataira felhasználni, így szükséges a fenti feladatok kapcsán a TAJ-szintű adatok EMMI részére történő átadásának jogszabályi alapját biztosítani.

Az Eüak.-ban foglalt adatkezelési célnak megfelelően, miszerint „g) az egészségügyi ellátásokra jogosultak részére a kötelező egészségbiztosítás terhére igénybe vehető szolgáltatások rendelésének és nyújtásának, valamint a gazdaságos gyógyszer-, gyógyászati segédeszköz- és gyógyászati ellátás rendelési szabályai betartásának a vizsgálata, továbbá a külön jogszabály szerinti szerződés alapján a jogosultak részére nyújtott ellátások finanszírozása, illetve az ártámogatás elszámolása, valamint a társadalombiztosítási ellátások megállapítása, kifizetése és a kifizetett ellátások visszafizetése, megtérítése érdekében,” lehet adatot kezelni.

A módosítás mindezek törvényi szintű jogszabályi alapját hivatott megteremteni.

A 34-35. §-hoz

Tekintettel arra, hogy az Ákr. értelmében eljárási szabályok csak kormányrendeletben helyezhetők el, szükséges a külföldi bizonyítványok és oklevelek elismeréséről szóló 2001. évi C. törvényben kormányrendeleti szintű felhatalmazást adni a mérgező termékekkel kapcsolatos eljárási szabályok megalkotására.

A 36. §-hoz

Szükséges az élelmiszerláncról és hatósági felügyeletéről szóló törvénybe kormányrendeleti szintű felhatalmazások beépítése az Ákr.-hez kapcsolódóan.

A 37. §-hoz

A megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény végrehajtása során a fővárosi ingatlanok átadásával kapcsolatban felmerült kérdések egységes kezelése érdekében szükséges pontosítani, hogy mely ingatlanokra terjed ki az átadási kötelezettség.

-----STARTING---POINT---VEGE---

A 38. §-hoz

Hatályba léptető rendelkezéseket tartalmaz.

A 39. §-hoz

Jogharmonizációs záradékokat tartalmaz.