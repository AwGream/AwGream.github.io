2002. évi XXIV. törvény indokolása

a Nemzeti Földalapról szóló 2001. évi CXVI. törvény módosításáról

-----STARTING---POINT---ALTALANOS--- 

A Kormányprogram kiemelten foglalkozik a termőföld tulajdonlás, illetve használat kérdésével. Ennek részét képezi a Nemzeti Földalap átalakítása, társadalmi ellenőrzés mellett történő működtetése.

A módosítás során biztosítani kell, hogy ne sérüljenek azok a célok, amelyek a ténylegesen mezőgazdasági termelést folytatók, a családi gazdálkodók tulajdonszerzési, illetve földhasználati többletjogosítványait biztosítják.

-----STARTING---POINT---RESZLETES---

Az 1. §-hoz

A törvény az Országgyűlés ellenőrző szerepének erősítése érdekében előírja, hogy a Kormány a földművelésügyi és vidékfejlesztési miniszter útján évente legyen köteles beszámolni az Országgyűlésnek a földbirtokpolitikai irányelvek végrehajtásáról.

A 2. §-hoz

A Nemzeti Földalap - meglevő feladatainak ellátásán túlmenően - a jövőben elsősorban szolgálja:

- az állami termőföld és erdő vagyon egységes kezelését;

- a szétaprózott földrészletekből a megfelelő méretű birtoktestek kialakítását, illetve csereföldek biztosításával a birtokrendezéssel kapcsolatos feladatok elősegítését, beleértve az állattenyésztő telepek működését biztosító önkéntes földcserékhez szükséges termőföld biztosítását.

A törvény szerint annak érdekében, hogy a termőföld mint nemzeti kincs hasznosítása minél szélesebb nemzeti konszenzust tükrözzön, a földbirtokpolitikai irányelveket az Országgyűlés határozatban fogadja el.

A 3. §-hoz

Annak érdekében, hogy a Nemzeti Földalap vagyongazdálkodása ellenőrizhetőbb, illetve áttekinthetőbb legyen, a jövőben a kht. szervezeti forma helyett önálló költségvetési szerv keretében kell a vagyonkezelési feladatokat ellátni. A szervezet alkalmazottai a törvény szerint köztisztviselőnek minősülnének. Az újonnan felállítandó szervezet magába foglalja a Nemzeti Földalap Kht. teljes szervezetét, továbbá a KVI, valamint az ÁPV Rt. termőföld- vagyonkezelését végző szervezeti egységeit is.

A 4. §-hoz

A törvény megteremti a földalap feletti társadalmi ellenőrzést. Ennek keretében biztosítja, hogy a Nemzeti Földalap földbirtokpolitikai irányelvek végrehajtásával összefüggő feladatainak ellátását egy ellenőrző bizottság vizsgálhassa, amely szervezet megállapításairól évente jogosult az Országgyűlést tájékoztatni. Az ellenőrző testület tagjait az érintett érdekképviseletek javaslata alapján az Országgyűlés Mezőgazdasági Bizottsága választja meg. Az ellenőrző bizottság maga választja meg elnökét, az elfogadott ügyrendje szerint dolgozik. Az ellenőrző bizottság tagjai jogosultak az NFA alkalmazottaitól tájékoztatást kérni, a vagyon hasznosításával összefüggő iratokba betekinteni. A törvény emellett összeférhetetlenségi szabályokat is tartalmaz.

Az 5. §-hoz

A törvény az állami tulajdonban levő termőföld értékesítésekor, illetve haszonbérbe adásakor a településen mezőgazdasági termelést végzőknek véleményezési, illetve javaslattételi jogot biztosítani. A birtokhasznosítási bizottságok működéséhez szükséges költségeket a Nemzeti Földalap biztosítja.

A 6. §-hoz

A törvény az államháztartási törvénnyel történő összhang megteremtése céljából kimondja, hogy a Nemzeti Földalaphoz tartozó vagyonra, mint a kincstári vagyon részére azokban az esetekben, amelyre e törvény rendelkezést nem tartalmaz, az államháztartási törvény rendelkezéseit kell alkalmazni.

A törvény megteremteni annak a lehetőségét, hogy a nyugdíjas földtulajdonosok a termőföldet a Nemzeti Földalap javára úgy ajánlhassák fel, hogy ellenértékként ne vételárat, hanem életjáradékot kapjanak. A járulékfizetés ellenében történő termőföldvásárlás részletes szabályozására - törvényi felhatalmazás alapján - kormányrendeletben kerül sor.

A 7. §-hoz

A törvény a Nemzeti Földalap vagyoni körébe vonja a már bekerült területeken kívül a tartós állami tulajdonú erdőgazdasági részvénytársaságok vagyonkezelésébe adott erdőket, valamint a mezőgazdasági termelést szolgáló vagy ahhoz szükséges művelés alól kivett területeket.

A törvény emellett a jogutódlás kérdését is rendezi, az NFA a jogok és kötelezettségek tekintetében jogutódja a Magyar Nemzeti Földalap Kht-nak.

A 8. §-hoz

A törvény egységes szerkezetbe foglalja a jövőben a Nemzeti Földalapba kerülő földrészleteket. Új elemként kerül be a járulékfizetés ellenében vásárolt termőföld, valamint a jelzálogbanki hitelezés fedezetéül szolgáló olyan termőföld, amelyhez az adós szerződésszegése miatt a jelzálogbank hozzájutott, és azt ellenérték fejében átadja.

A 9-12. §-hoz

A törvény tényleges garanciát nyújt ahhoz, hogy az állami tulajdonban levő termőföld - a spekulációs lehetőségek korlátozásával - ténylegesen a földbirtokpolitikai irányelvekben, illetve a termőföld-törvényben foglaltak szerinti kedvezményezett kör részére kerüljön értékesítésre, illetve haszonbérbe adásra. Ennek keretében a versenytárgyalásos rendszer helyett új szemléletű pályázati rendszert kell kialakítani. A törvény az állami tulajdonban lévő termőföld értékesítésekor, illetve haszonbérbe adásakor a helyi kontroll erősítése érdekében a pályázat elbírálásába véleményezési jogkörrel bevonja a birtokhasznosítási tanácsokat. Ezen túlmenően a törvény biztosítja, hogy az állami tulajdonban levő termőföld értékesítésével, illetve haszonbérbe adásával kapcsolatos legfontosabb adatok közérdekű információk legyenek.

A 13-14. §-hoz

A törvény a kht. megszűnésével kapcsolatos részletes szabályokat tartalmazza, illetve az alkalmazottak munkajogi helyzetét rendezi.

A 15. §-hoz

A törvény felhatalmazza a Kormányt a termőföldnek életjáradék-fizetése ellenében történő megvásárlása részletes szabályainak rendeletben történő megállapítására, valamint a földművelésügyi és vidékfejlesztési minisztert az NFA megalapítása érdekében a törvény hatálybalépését követő 15 napon belül a szükséges intézkedések megtételére.

A 16. §-hoz

A Nemzeti Földalap vagyoni körébe a védett és a védelemre tervezett természeti területek nem kerülnek be. Ugyanakkor indokolt a védelemre tervezett területek pontos törvényi meghatározása a későbbi vitás esetek elkerülése érdekében.

A 17. §-hoz

A törvény átmeneti rendelkezésként kimondja, hogy az MNFA Kht. által a termőföld hasznosítására tett intézkedésekre a korábbi rendelkezéseket kell alkalmazni.

-----STARTING---POINT---VEGE---

A 18-19. §-hoz

A törvény hatálybaléptető rendelkezést tartalmaz, és rendelkezéseit összhangba hozza az államháztartási törvénnyel, valamint a köztisztviselők jogállásáról szóló törvénnyel.