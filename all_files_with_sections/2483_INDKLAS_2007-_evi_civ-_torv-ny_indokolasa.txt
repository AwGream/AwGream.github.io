2007. évi CIV. törvény indokolása

a felsőoktatásról szóló 2005. évi CXXXIX. törvény módosításáról

-----STARTING---POINT---ALTALANOS--- 

Előzmények, célok

A társadalomban és a gazdaságban végbement, a felsőoktatás fejlődését meghatározó változások és az európai közösségi vállalások alapján a kormány a felsőoktatás működését, a felsőoktatás és környezete kapcsolatát új törvényi szabályozással biztosította. A felsőoktatásról szóló 2005. évi CXXXIX. törvény (a továbbiakban: felsőoktatási törvény) 2006. március 1-jén lépett hatályba.

A tudásalapú gazdaságban a felsőoktatás a versenyképesség szempontjából kulcstényezővé váló tudást és innovációt meghatározó társadalmi és gazdasági tényező.

A felsőoktatás a munkaerőpiaci igényekkel összhangban meghatározott szakszerkezetű képzési kínálatot nyújtó, európai színvonalon versenyképes, minőségi képzést folytató, az országos és nemzetközi kutatás fejlesztésben, innovációban sikeresen részt vevő, hatékonyan gazdálkodó, gazdasági és akadémiai kérdésekben szakértelemmel irányított, a kapcsolataiban nyitott felsőoktatás hálózatátalakítását és működtetését tűzte célul.

A Kormány programjában a versenyképes és minőségi felsőoktatás céljához igazodóan a szükséges és elindított reformok megvalósítását vállalta. Az államreform megvalósításáról szóló 1061/2006. (VI. 15.) Korm. határozat az oktatást azon közszolgáltatások közé sorolta, ahol mélyreható és rendszerszemléletű átalakításokat szükséges megvalósítani, amelynek célja a fenntartható finanszírozás biztosítása, a minőség javítása és a hozzáférés igazságosabbá tétele.

A 2006. őszén meghirdetett felsőoktatási reform a korábbi mennyiségi szemléletű fejlesztéspolitikát felváltva a minőségelvű stratégia mellett kötelezte el magát.

Az elfogadott konvergencia program szükségessé tette a felsőoktatás költségvetési támogatásának vizsgálatát és átalakítását. Az államreform programjának megfelelően - a 2013-ig terjedő időszakra megfogalmazott fejlesztési feladatok részeként - a felsőoktatás felzárkóztatása, stabil szabályozási és finanszírozási környezet kialakítása vállalható. A felsőoktatási törvény alapvetően biztosítja a működés jogi feltételeit, de a konvergencia program elfogadásával a társadalmi és gazdasági körülmények megváltoztak, és ez szükségessé teszi a költségvetés és felsőoktatás kapcsolatát szabályozó törvényi fejezetek vizsgálatát, módosítását. A felsőoktatási reform törvényalkotási feladatainak sorát a 2006 őszén kihirdetett, a képzési hozzájárulás bevezetését szabályozó törvénymódosítás nyitotta meg.

Felsőoktatás működésének és fejlesztésének költségvetési támogatása

A felsőoktatási törvény elfogadását korábban nem követte a költségvetési és anyagi feltételeket biztosító fejlesztési törvény. Így a működési feltételek garanciális elemei a felsőoktatási törvényekben jelentek meg, és mint az éves költségvetés determinációi a feszültségek forrásává váltak. Egyrészt azért, mert az éves költségvetésekben nem volt elegendő forrás a felsőoktatási törvényben előre meghatározott előirányzatok biztosítására, másrészt azért, mert az évközi változások, elvonások, zárolások és maradványképzési kötelezettségek következtében bizonytalanná vált a tervezés, a gazdálkodás. Jelenleg is a felsőoktatási törvényben a hallgatói juttatások értékét meghatározó 129. §, valamint a képzési normatíva éves összegének megállapítását tartalmazó 3. sz. melléklet 1. pontja determinációt jelentenek az éves költségvetés számára.

A jelenlegi szabályozásban meglévő, több feladatellátáshoz kötött determináció helyett egy garanciális elem törvénybe iktatását és ennek megfelelően a törvényben szereplő determinációk módosulnak.

Az új szabályozás a felsőoktatás működőképességét biztosító, 2007. évi felsőoktatási költségvetési támogatást (214 Mrd Ft) tekinti bázisnak. A felsőoktatási törvény 127. §-ában adható garancia az éves költségvetési támogatás fenti mértékére és a bázisösszeg értékállóságára. Ezen bázisösszeg értékállósága a költségvetés tervezésénél alkalmazott, inflációs prognózis szerinti indexálással biztosítható.

A felsőoktatás költségvetési támogatásának teljesítményekhez kötött elosztása

A társadalmi és gazdasági körülmények változása a felsőoktatási törvényben meghatározott finanszírozási modell, a forráselosztás rendszerének újragondolását is indokolja.

A jelenlegi forráselosztási rendszer fenntartása mellett is, ha nem is azonnal és drasztikusan, de az államilag támogatott hallgatók új felvételi eljárásával, intézményi eloszlásával párhuzamosan fokozatosan és jelentősen megváltozhat az egyes felsőoktatási intézmények finanszírozási helyzete a háromcsatornás: a képzési, tudományos és fenntartói normatívák alapján történő költségvetési támogatással.

A finanszírozás másik lehetséges módja a több éves megállapodás alapján történő költségvetési támogatás, amelyben a költségvetési támogatás intézmények közötti elosztása, a felsőoktatási gazdálkodási autonómia sérelme nélkül, kizárólag az intézmény gazdaságos működését, minőségelvű fejlesztését támogató teljesítménykritériumok alapján történne.

A törvény szerint az állami felsőoktatási intézmények a jövőben a működésükhöz a költségvetési támogatást három évre megkötött megállapodás alapján kapják meg. A nem állami felsőoktatási intézmények körében a költségvetési támogatás nyújtása továbbra is éves támogatási megállapodások alapján valósul meg.

A központi költségvetés biztosította források állami felsőoktatási intézmények között történő elosztásában a törvényben rögzített intézményi költségvetési támogatás fő formái - a három csatornás normatív működési támogatás, a kiegészítő támogatás, a hallgatói juttatás, a felhalmozási támogatás és a szakmai /fejezeti/ támogatások -, a normatív támogatási rendszer a meghatározó a továbbiakban is. A költségvetési támogatások felhasználásának szabályai, az államháztartási rendnek megfelelő pénzforgalom, a megállapodás alapján történő támogatás esetében is változatlanok.

A megállapodás módot ad arra, hogy az intézmények tevékenységének finanszírozásánál fokozott szerepet kapjon a komplex és hosszabb időszakon át érvényesülő a minőségi teljesítmény; növekedjen a - megújuláshoz, a jelentős változtatásokhoz nélkülözhetetlen - finanszírozási biztonság, a kiszámíthatóság, ugyanakkor a megállapodásokban is rögzített, az intézmények által meghatározott teljesítményvállalások értékelése alapján az intézmények ösztönzést kapjanak tevékenységük eredményes alakításához.

A keretmegállapodást az egyes állami felsőoktatási intézmények, és a fenntartó képviseletében az oktatásért felelős miniszter kötik meg törvényi felhatalmazás alapján.

A három évre kötendő megállapodások keretében nyújtott költségvetési támogatáson belül egyrészt az állami felsőoktatási intézmény működését biztosító és hatékonyságának növelését ösztönző alaptámogatást, másrészt az intézmény helyét a kialakult versenyben, illetve ennek változását visszajelző évenként módosuló támogatást szükséges elkülöníteni.

Az alaptámogatás végösszegét az intézmény működését támogató fenntartói, illetve fenntartási normatívák, a PPP beruházásokkal összefüggő szolgáltatás-vásárláshoz biztosított minisztériumi hozzájárulás, valamint a normatívákhoz nem köthető intézményi feladattámogatások adják. Ennek évenkénti összege a megállapodásban rögzített, s legfeljebb a felsőoktatás költségvetési támogatásának meghatározásában használt inflációs prognózis szerinti indexálással illetőleg az intézmény államilag támogatott hallgatói és alkalmazotti létszámváltozások figyelembe vételével módosulhat.

A támogatás változó elemeinek tekintendő az államilag támogatott hallgatókhoz kapcsolódó, képzést szolgáló költségvetési támogatás, az államilag támogatott hallgatók száma szerint biztosított hallgatói normatív juttatások; a közoktatási feladatellátás normatív alapon meghatározott éves összege, a tudományos normatív támogatás és esetenként egyes speciális feladatok támogatása. Az így meghatározott összeg az államilag támogatott hallgatók számának éves változását követve kerül megállapításra, illetőleg a megállapodás kiegészítésére az éves elszámolás alapján.

Az alaptámogatás oda- és megítélése alapvetően rögzített tényezők és területek alapján történik, de maguk a mutatók és ezek értékei az intézmények sajátos helyzetéhez, feltételeihez és adottságaikon nyugvó célkitűzéseihez igazodnak.

A megállapodás rögzíti a felsőoktatási intézménynek a hatékonyság növelésére és a minőség javítására vonatkozó célkitűzéseit, vállalt feladatait. Tartalmazza az intézményfejlesztési tervben megfogalmazott stratégiai célkitűzések alapján a megállapodás időszakában elérendő célok tartalmát és rangsorát, teljesítésük tervezett időpontját, a célok eléréséhez szükséges erőforrások biztosítását és hasznosításuk mechanizmusát, benne kiemelten a minőség biztosítását.

A megállapodás a következő területeken az intézmény kiinduló helyzetét, évenkénti és a szerződéses időszak végére elérendő eredményeit - az adott területen szokványosan alkalmazott vagy indokolt - teljesítménymutatókkal jellemzi.

A kutatás, fejlesztés és művészeti tevékenység (pl. az oktatók, kutatók és (államilag támogatott) doktori képzésben részt vevők száma, a tudományos fokozattal rendelkezők súlyozott aránya és a művészeti tevékenység jellemző mutatói).

Az intézmény oktatás, továbbképzés és felnőttképzés terén folytatott tevékenységének és profiljának alakítására vonatkozó célkitűzései, az államilag támogatott hallgatói létszámon belüli részesedés megtartása (pl. hallgató/oktató arány; hallgató/képzési program; bevétel, ill. bevétel/kiadás képzési programonként; tantárgyi versenyek).

A szervezeti struktúra és a belső irányítási és együttműködési mechanizmus fejlesztésében (pl. irányítási szintek száma; beosztott/vezető arány; a szervezeti egységek jellemzői; szervezeti adatok és információk gyűjtése és hasznosítása, kommunikációs csatornák és eredményességük).

A gazdasági működés, a gazdálkodás eredményességének a javítása, a pénzügyi egyensúly fenntartása (pl. tartozás-állomány, fizetési fegyelem, bevételi és kiadási szerkezet mutatói, allokációs mechanizmus, döntések gazdasági megalapozása és beválása, vagyongazdálkodás).

Más felsőoktatási intézményekkel folytatott tevékenység, közös szervezeti egységek és teljesítmények, forrásaik jobb hasznosítása végett (pl. a közös tevékenység gyakoriságára, az eredményességére vonatkozó mutatók a tevékenységcsere, érdemi együttműködés és részleges szervezeti fúziók).

A nemzetközi együttműködésből és mobilitásból fakadó előnyök hasznosítása, az erre vonatkozó tervek (pl. együttműködési formák, számszerűsíthető és nem számszerűsíthető előnyök és költségek, a nemzetközi kapcsolatok szerepe az intézmény keresleti és kínálati oldalának alakításában).

A felsőoktatási intézmény kapcsolódása és törekvései a regionális, országos és európai uniós társadalmi célkitűzésekhez (pl. a fenntarthatóság, a fiatalok, a nők, a hátrányos helyzetűek érdekében tett intézkedések).

A törvényi szabályozás csak a jelzett területeket jelöli meg. Az egyes területek teljesítménymutatóinak meghatározását az első három évben a felsőoktatási intézmény feladatának tekinti.

A törvény biztosítja a teljesítmények belső és külső ellenőrzését és a fenntartónak biztosított kezdeményezéssel szabályozza az alacsony teljesítményt nyújtók szankcionálását is (pl. a megállapodás időszakára a felsőoktatási intézmények által a megállapodásban vállalt teljesítmények, továbbá az intézményi gazdálkodás vizsgálata alapján kezdeményezheti a fenntartó a felsőoktatási törvény szerinti átalakulást).

A megállapodások megkötése és a módosítások, a teljesítmény értékelése során felmerülő érdekütközések, konfliktusok feloldása, a vitás kérdések eldöntése a felsőoktatási törvényben a fenntartó és az intézmény közötti kapcsolatot szabályozó eljárási rendben történhet.

A fentiekben leírt három éves megállapodások és az intézmények működési tapasztalatai alapján tehető javaslat a felsőoktatási finanszírozási rendszer átfogó reformjára, a normatívákat mellőző, teljesítménymutatókhoz kötött átalakítására.

További munkavégzésre irányuló jogviszony biztosításának korlátozása

A felsőoktatásban a képzés minőségének meghatározó tényezője az oktatás személyi feltétele. Oktatói munkakörökben a fokozatos teljesítményre épülő előmeneteli rendszer érvényesül. Az oktató munkaidejének egy része csak a tanításra fordított idő. Ahhoz, hogy a felsőoktatási intézmény, a munkáltató az oktatót egyéb szakértelmet igénylő feladatra, különösen a felsőoktatási tevékenységhez kapcsolódó tudományos kutatásra, művészeti tevékenységre, kutatásszervezésre, a hallgatók, oktatók tanulmányi és tudományos munkájának vezetésére igénybe vehesse, szükséges az oktató érdemi jelenléte az intézményben. Ezért a közalkalmazottak további munkavégzésére irányuló jogviszonyának korlátozása indokolt. A módosítás alapján az oktató és tudományos kutató az intézmény működési feltételei meglétének mérlegelése során - hasonlóan az állami támogatások számításához - egy felsőoktatási intézményben vehető figyelembe.

A tudományos kutatói munkakörökhöz kapcsolódó jogosultságok és kötelezettségek az oktatói munkakörök betöltésének elveihez igazodnak. Az összevető rendelkezések technikai pontosítását kezdeményezzük.

Kedvezmények összhangba hozása az uniós állampolgárokra kiterjedő rendelkezésekkel

Az Európai Bizottság a múzeumi belépődíjakra vonatkozó kedvezmények nem megfelelő szabályozása miatt felszólítást küldött a Magyar Köztársaság Kormányának. A közösségi követelményekkel összhangban lévő hazai támogatási rendszer kialakítása folyamatban van. Az uniós állampolgárokkal kötelezően kiszélesítendő kedvezmények kompenzációját az általános ingyenesség megszüntetésével, illetve - más részben már okafogyottá vált vagy az Európai Uniós országokban sem szokásos kedvezmények módosításával -, a rászorultság elvének érvényesítésével kívánja megoldani az oktatási és kulturális kormányzat. Ehhez kapcsolódóan módosítani szükséges a felsőoktatási törvényt is.

Az egész életen át tartó tanulásra vonatkozó nemzeti stratégiához illeszkedő képzési rendszer irányába való nyitás

Az Európai Közösség felsőoktatási szervei az európai felsőoktatás versenyképességének javítása érdekében fogalmazták meg a Bolognai Nyilatkozatot. A program végrehajtásának határidejét 2010-ben jelölték meg. Az Európa Tanács lisszaboni stratégiájaként nyert elfogadást „az oktatás és képzés 2010” munkaprogram. Magyarország is elkötelezte magát abban, hogy részt vesz az Európai Felsőoktatási, illetőleg Kutatási Térség kialakításának feladataiban, illetve a Bolognai Nyilatkozatban, továbbá a lisszaboni stratégiában vállalt célkitűzések megvalósításában.

Az egész életen át tartó tanulásra vonatkozó átfogó nemzeti stratégiához illeszkedően a felsőoktatási intézmények képzési tevékenységében is lehetőséget kell teremteni a rugalmas tanulási útvonalak, az oktatás és képzés különböző rendszerei és szintjei közötti átjáráshoz, a felsőfokú szakképzés, alap- és mesterképzés, szakirányú továbbképzés, doktori képzés mellett a felsőoktatási intézmények által nyújtott - későbbi tanulmányok során elismerhető, végzettséggel és szakképzettséggel nem záruló - programok nyújtására. Ezen programok felsőoktatási képzési rendszerbe illesztéséhez meg kell teremteni a jogszabályi feltételt.

Az Országos Képesítési Keretrendszer kidolgozása kapcsán EU-elvárás, hogy a korábbi - nem formális és informális - tanulmányok beszámítására is lehetőség legyen. A felsőoktatási intézmények korábbi tanulmányok és a munkatapasztalat beszámításának jogát biztosítja a törvénymódosítás.

A felnőttképzésről szóló rendelkezésekhez kapcsolódóan a felsőoktatásban a felsőoktatási intézményekben folytatott költségtérítéses képzést - külön akkreditációs eljárás nélkül - felnőttképzési tevékenységként kell szabályozni.

A külföldi intézmények működésének engedélyezése

A törvény szerint a külföldi felsőoktatási intézmények a magyarországi működéshez szükséges engedélyt - a jelenleg hatályos szabályozástól eltérően - a Magyar Felsőoktatási Akkreditációs Bizottság állásfoglalása nélkül is megkaphatják. A felsőoktatásban tanulni kívánók, munkáltatók védelmét szolgálja a törvénynek az a rendelkezése, hogy ha egy külföldi felsőoktatási intézmény Magyarországon folytatni kívánt képzésének minőségértékelése az intézmény székhelye szerinti országban nem történt meg, azaz a képzés színvonalára vonatkozóan nincsenek garanciák, akkor az intézmény köteles a működési engedély iránti kérelem benyújtásával egyidejűleg kérni a Magyar Felsőoktatási Akkreditációs Bizottság állásfoglalását arról, hogy magyarországi képzése megfelel-e a felsőoktatási intézményekkel szemben támasztott általános feltételeknek.

A felsőoktatás minőségi működését szolgáló intézkedések, adatnyilvántartás, adatkezelés, adatszolgáltatás

A felsőoktatási törvény rendelkezett a felsőoktatási információs rendszer létrehozásáról. A személyes (hallgatók, foglalkoztatottak) adatait a felsőoktatás információs rendszer működtetéséért felelős szerv, a Felsőoktatási Információs Központ, az intézmények működésével kapcsolatos adatokat a Felsőoktatási Regisztrációs Központ tartja nyilván az Oktatási Hivatal keretei között. A közérdekű adatok védelméről és nyilvánosságáról szóló 1992. évi LXIII. törvény személyes adatokra vonatkozó rendelkezéseivel, továbbá a statisztikáról szóló 1993. évi XLVI. törvény szerinti országos statisztikai adatgyűjtési program éves statisztikai adatgyűjtés teljesítésével teremti meg az összhangot a törvénymódosítás.

A felsőoktatási törvény új hatósági eljárásokat, intézményi nyilvántartási feladatokat, illetve szabályokat vezetett be, és az elmúlt egy év tapasztalatai alapján szükséges ezek pontosítása. Pontosítani kell a felsőoktatási intézmények által kezelt személyes adatok körét, ezek továbbítását a felsőoktatási információs rendszer felé, valamint az adminisztratív terhek csökkentése érdekében meg kell teremteni a lehetőséget a felsőoktatási információs rendszerből történő adattovábbításra, kizárólag hatósági felhasználás esetére. Az elmúlt időszakban módosultak a felsőoktatási intézmények nyilvántartásával kapcsolatos szabályok, ezért szükséges a felhasználható nyomtatványok körének megfelelő szabályozása.

Az egészségügyi reformhoz kapcsolódóan a felsőoktatási törvény módosításával kell megteremteni az Országos Egészségügyi Pénztár felé történő adatszolgáltatási kötelezettség felsőoktatási információs rendszerbe illesztéséhez a feltételeket. Az Országgyűlés az Európai Közösséget létrehozó szerződésben biztosított szabad mozgás és tartózkodás joga gyakorlásának biztosítása, valamint a magyar állampolgárok magyar állampolgársággal nem rendelkező családtagjai tekintetében - az egyenlő bánásmód megteremtése érdekében - alkotta meg a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvényt. Az adatszolgáltatási kört ki kell terjeszteni a Magyarországon működő felsőoktatási intézményekre is.

A felsőoktatási törvény intézményi feladatként határozza meg a hallgatók végzés utáni pályakövetését. A felsőoktatási információs rendszerhez kapcsolódóan meg kell teremteni a kapcsolatot az intézményi és országos adatszolgáltatás között.

A felsőoktatási törvényben a Magyar Rektori Konferencia jogi személyiséget nyert. A felsőoktatási intézmények vezetőinek szervezete kezdeményezte a közhasznú szervezetté nyilvánítását, amelyhez törvényi szintű rendelkezés szükséges.

A nem állami fenntartású intézmények szabályozásának kiegészítése

Általánosan rendezendő kérdés a felsőoktatási intézmények jogi személyiségének kérdése, amely elsősorban az egyházi felsőoktatási intézmények kapcsán merült fel. Ebben a fenntartói körben vált szükségessé a közhasznúságra vonatkozó törvényi szabályozás pontosítása.

A felsőoktatási törvény lehetővé tette, hogy a nem költségvetési szervként működő felsőoktatási intézmények (kiemelten) közhasznú minősítést kérjenek és kapjanak. Az eljárások során a felsőoktatási törvényt és a közhasznú szervezetekről szóló 1997. évi CLVI. törvényt (a továbbiakban: Ksztv.) egyidejűleg kell alkalmazni. A felsőoktatási törvényben rögzíti azokat a kérdések, amelyekben el lehet, illetve el kell térni a Ksztv.-től.

A felsőoktatási intézmények autonóm működését biztosító szabályozás feltételeinek megteremtése

A törvénymódosítás pontosítja a törvény által tovább delegált szabályozási jogosultságok címzettjeinek hatásköreit. A felsőoktatási törvény a Kormány részére és a felsőoktatási intézmény számára van ahol azonos tartalommal ad szabályozási felhatalmazást. Az autonómia csak törvénnyel korlátozható, ezért a törvénynek egyértelműen meg kell adnia azokat a szabályokat, hogy mely körben kívánja a kormány és mely körben a felsőoktatási intézményszabályozási lehetőségét biztosítani. A gazdálkodási autonómia jegyében a felsőoktatási intézmény a szellemi alkotások hasznosítására a 2004. évi CXXXIV. törvény szerint alapíthat gazdasági társaságot.

A hitelfelvételi lehetőség módosulása

A felsőoktatási törvény előkészítése időszakában az Európai Unió strukturális alapjaiból származó, felhalmozási célú támogatások igénybevétele tíz százalékos mértékű önrész biztosítása mellett volt lehetséges. Ezért a felsőoktatási törvény - az államháztartásról szóló 1992. évi XXXVIII. törvény általános tiltása alól kivételt téve - lehetővé tette az állami felsőoktatási intézmények része fejlesztési célú pályázatokhoz kapcsolódóan hitel felvételét.

Az európai uniós források felhasználásának új szabályai azonban már lehetővé teszik, hogy a központi költségvetési szervek részére az előleg és az időközi kifizetések együttes összege elérje a támogatás mértékét. A jogszabályi feltételek ilyen irányú változása mellett nem indokolt a felsőoktatási intézmények hitelfelvételi lehetőségének fenntartása.

A felsőoktatási intézmények átalakulását segítő rendelkezések

A felsőoktatási törvény széles körűen biztosítja a felsőoktatási intézmény létesítésének jogát, egyértelműen meghatározta a döntéshozatal szintjeit, az engedélyező eljárást.

A felsőoktatási intézményhálózat átalakulása, új felsőoktatási intézmények létrehozása nem kizárólagosan csak új intézményalapítással, hanem már működő felsőoktatási intézmények átalakulásával is történhet. A törvénymódosítás meghatározza a felsőoktatási intézmények egyesülésének, beolvadásának, csatlakozásának - az új intézmény létrehozásától eltérő - azon szabályait, amelyek az előkészítésre, a döntéshozatalra vonatkoznak.

A hallgatói jogviszonyhoz kapcsolódó kiegészítések

A felsőoktatási törvény meghatározta azt a hallgatói kört, amelynél az előnyben részesítés lehetőségét a kormány szabályozhatja. Az előnyben részesülők a felsőoktatásba való bejutás során élvezhetnek jogszabályban meghatározott előnyt. Ehhez kapcsolódóan technikai pontosítás, illetve az egyes fogalmak módosítása szükséges.

A törvénymódosítás mentesíti a képzési hozzájárulás fizetési kötelezettsége alól a terhességi-gyermekágyi segélyben, gyermekgondozási segélyben, gyereknevelési támogatásban vagy gyermekgondozási díjban részesülőket.

A külföldi hallgatók tanulmányainak folytatása érdekében rendelkezés szükséges a magyar nyelv oktatása feltételeinek biztosítása érdekében.

-----STARTING---POINT---RESZLETES---

Az 1. §-hoz

A törvény pontosítja a felsőoktatási intézmények felnőttképzési intézmény- és program-akkreditációjával kapcsolatos rendelkezéseket.

A törvény alapján kiküszöbölhető a korábbi gyakorlatban megjelent probléma, miszerint a felsőoktatási törvény alapján a felnőttképzési tevékenységet külön felnőttképzési intézményi akkreditáció nélkül folytató felsőoktatási intézmények némiképp rendszeren kívülinek számítottak, hiszen nem rendelkeztek lajstromszámmal. A pontosítás nyomán az intézmény alapító okiratában foglaltak szerint az Oktatási Hivatal megkeresésére a Felnőttképzési Akkreditációs Testület ki tudja adni a felnőttképzési akkreditációs lajstromszámot.

A 2. §-hoz

A törvény pontosítja a felsőoktatási törvény maximális hallgatói létszámra vonatkozó rendelkezéseit, figyelemmel arra, hogy a hallgatói létszám nem csupán a felvétel, hanem átvétel, vendéghallgatói jogviszony útján is meghatározott.

A törvény az intézménylétesítés szabályainak megfogalmazását pontosítja. A pontosított rendelkezésnek megfelelő tartalom következik a felsőoktatási törvény rendelkezéseiből.

Az alaptevékenységre (alap- és mesterképzésre) vonatkozó minimális képesség hiányában felsőoktatási intézmény működése nem engedélyezhető.

A felsőoktatási intézmény létesítése és intézményszerű működése elválaszthatatlan az alaptevékenységként gyakorolt képzési tevékenységtől. A felsőoktatási törvény 12. §-ának (2) bekezdése alapján nem kaphat állami elismerést a választható képzési szerkezetben képzést nem folytató - vagy arra nem képes - intézmény. Mivel a képzési tevékenység határozza meg a működés jellegét, ezért a felsőoktatási törvény 106. §-a szerinti az alap- és mesterképzés indítására, kar, illetve doktori iskola létesítésére vonatkozó különös szabályok csak már működő felsőoktatási intézmény által kezdeményezett újabb képzése, vagy doktori iskolája esetén alkalmazható szabályok, a képzés indítására, doktori iskola létesítésére vonatkozó döntést az intézmény létesítésének folyamatában nem külön eljárásban, hanem a működési engedélyezés rendjében hozza meg a regisztrációs központ. A döntésben szakértői véleményt ad a Magyar Felsőoktatási Akkreditációs Bizottság. A módosítás a jogalkalmazói tevékenység, a jogszabályértelmezés megkönnyítését szolgálja.

Tekintettel arra, hogy a továbbiakban a törvény - a doktori iskola tagozódási lehetőségére vonatkozó szabályozást kivéve - nem tartalmazza a tudomány-, vagy művészeti ág fogalmát mint szabályozási elemet, indokolt a működési engedélyre vonatkozó rendelkezés megfelelő módosítása is.

A 3. §-hoz

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvény személyes adatokra vonatkozó rendelkezéseivel teremt szorosabb összhangot, külön megjelölve a regisztrációs központ által a hatósági nyilvántartás vezetése kapcsán kezelt személyes adatok körét.

A 4. §-hoz

A módosítás a szenátusra vonatkozó szövegpontosítást tartalmaz. Az állami intézmények szenátusának tagjai megbízatásukat választás útján nyerik el. Ez alól a szabály alól a rektor tekintetében enged kivételt a felsőoktatási törvény tekintettel arra, hogy rektor egyetem esetén a köztársasági elnöki megbízással, illetve főiskola esetén a miniszterelnök általi megbízással, hivatalból nyeri el ezt a tisztségét és e tisztséggel együtt jár a szenátusban betöltött elnöki megbízatás is.

A szenátusra vonatkozóan az egyházi felsőoktatási intézmény - élve a felsőoktatási törvény 139. § (8) bekezdés b) pontjában írt rendelkezés adta lehetőséggel - a 28. §-ban foglaltaktól eltérő szabályt állapíthat meg szervezeti és működési szabályzatában.

A módosítás a továbbiakban a szenátus döntéshozatalára vonatkozó alapvető szabályt tartalmazza, mint a felsőoktatási intézmény belső autonóm működésének garanciáját.

Az 5. §-hoz

A törvény a doktori képzés és fokozatszerzés kormányrendeleti szabályozására vonatkozó felhatalmazás megszövegezését pontosítja.

Az Alkotmánybíróság 41/2005. (X. 27.) AB határozatában mondta ki, hogy a felsőoktatási intézmény autonóm működésére tartozó kérdésben törvény, illetve a törvény kifejezett felhatalmazása alapján lehet szabályozni, ugyanakkor ilyen felhatalmazás hiányában mindenfajta korlátozás az autonómia sérelmével járhat.

A doktori képzés és fokozatszerzés egységes szabályozását ágazati tudománypolitikai szempontok teszik indokolttá, melyet a Kormány a doktori iskola létesítésének eljárási rendjéről és a doktori fokozat megszerzésének feltételeiről szóló 33/2007. (III. 7.) Korm. rendelet megalkotásával teljesített.

A 6. §-hoz

A szakirányú továbbképzés tartalmi és oktatásszervezési sajátosságaira figyelemmel indokolt az átadni kívánt szaktudás és annak elsajátításhoz szükséges tanulmányi idő egymással összhangban lévő meghatározása érdekében a tartalmi összetétel jelenleginél rugalmasabb kezelése lehetőségének biztosítása. Ennek érdekében elengedhetetlen a hatályos szabályozásnak a képzés időtartama kapcsán általános minimumként húsz százalékot engedő - az általános szabályok alól indokolt kivételt teremtő - rendelkezéssel való kiegészítése.

A 7. §-hoz

A módosítást a statisztikáról szóló 1993. évi XLVI. törvény 11. §-a szerinti Országos Statisztikai Adatgyűjtési Program és a 12. §-a szerint kiadott kormányrendeletben meghatározott éves statisztikai adatgyűjtés teljesítésének feltételeit teremti meg, ugyanakkor a felsőoktatási törvény alkalmazását megkönnyítő, annak végrehajtását szolgáló pontosítást tartalmaz.

A társadalombiztosítási ellátásra és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 16. § (1) bekezdésének i) pontja alapján egészségügyi szolgáltatásra jogosult az, aki középfokú nevelési-oktatási vagy felsőoktatási intézmény nappali tagozatán tanulmányokat folytató magyar állampolgár, valamint az a külföldi állampolgár, aki nemzetközi szerződés vagy az oktatásért felelős miniszter által adományozott ösztöndíj alapján létesített tanulói, hallgatói jogviszonyban áll. A jelenleg hatályos jogszabályi rendelkezések értelmében a felsőoktatási intézmény vezetője köteles az OEP felé adatot szolgáltatni a hallgatói jogviszony keletkezésére és megszűnésére vonatkozóan. A módosítás célja, hogy az egészségügyi szolgáltatásra való jogosultság megállapításához szükséges adatszolgáltatás az OEP részére ne intézményenként, hanem egységesen, a felsőoktatási információs rendszeren keresztül történjen.

A módosítás szoros összefüggést mutat a felsőoktatási törvény 2. számú mellékletére vonatkozó módosítással. A felsőoktatási információs rendszer, illetve a felsőoktatási intézmények nyilvántartását vezető szerv - a felsőoktatási törvény szóhasználatában: regisztrációs központ - által kezelt adatok célhoz kötött, a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek megfelelő szabályozása indokolja a felsőoktatási törvény pontosítását. A megváltozott rendelkezéseket a kormányzati szervezetátalakítással összefüggő törvénymódosításokról szóló 2006. évi CIX. törvénnyel bevezetett és újabb szabályozási rend is szükségessé teszi.

A törvény a diákigazolvány kiadásával kapcsolatos eljárási szabály pontosítását is szolgálja. A kiegészítés szerint a felsőoktatási törvény az egységes jogalkalmazáshoz szükséges egyértelműséggel rendezi annak a kérdését, hogy a diákigazolványt a hallgató erre irányuló kifejezett akarata esetén, kérelmére kell kiadni. A módosítás nem tartalmaz érdemi változtatást, tekintettel arra, hogy a felsőoktatási törvény 35. § (6) bekezdése tartalmaz a diákigazolvány igénylésére vonatkozó általános utalást. A diákigazolvány igénylésével kapcsolatos eljárási kérdéseket a 17/2005. (II. 8.) Korm. rendelet tartalmazza.

A törvény további célja a felsőoktatásban használt nyomtatványok egységes rendszerének kialakítása, ezzel az intézmények közötti információcserének, így a hallgatói mobilitásnak a megkönnyítése, valamint a hatósági eljárásokban használt formanyomtatványok egységesítése és ezáltal az állampolgári adminisztratív terhek csökkentése.

A 8. §-hoz

A törvény pontosítja a felsőoktatási intézmények átalakulását (egyesülés, szétválás, kiválás, csatlakozás, beolvadás) szabályozó rendelkezések közül az intézmények egyesülésére, illetve a felsőoktatási intézmények átalakulásának speciális esetére, a beolvadásra vonatkozó rendelkezéseket.

Az intézmények egyesülését a gazdasági tanácsok, nem állami felsőoktatási intézmény esetén a szenátus által delegált tagokból álló előkészítő bizottság készíti elő. Tekintettel az egyesüléssel kapcsolatos feladatok mennyiségére, a sokoldalú felkészültséget igénylő előkészítő tevékenységre megalapozott az igény, hogy az előkészítő bizottság intézményenként több, a felmerülő feladatok nagyságához igazodó, ám egyenlő számú delegáltból szerveződjön meg.

A törvény - figyelembe véve, hogy egyesülés és beolvadás esetén is nyilvántartásba vett, működési engedéllyel rendelkező, államilag elismert felsőoktatási intézmények átalakulása történik meg, a kizárólag a szervezeti keretek megváltozásában megnyilvánuló változás során szakértői vélemény bekérése nélkül lefolytatott nyilvántartásba vételi, működési engedélyezési eljárási szabályok alkalmazását rendeli, csökkentve ezzel az intézmények adminisztratív terheit. A törvény egyidejűleg a beolvadás esetén is lehetőséget ad a regionális központ létrehozására.

A módosítás a felsőoktatási törvény rendelkezéseinek gyakorlati alkalmazása során szerzett tapasztalatok is indokolják.

A 9. §-hoz

A módosítás eredményeként a felsőoktatási intézmények az egységes rangsorolás követelményének akkor tudnak eleget tenni, amennyiben egységes, központi vizsgakövetelményekkel rendelkező érettségi tárgyakat választhatnak a felvétel feltételeként.

A 10. §-hoz

A felsőoktatási intézmények által folytatott oktatási tevékenység szabadabb formáját és a felsőfokú képzésben való részvétel kötetlenebb módját teremti meg a felsőoktatási intézmények által nyújtott, a későbbi tanulmányok során elismerhető, nem lezárt, végzettséget szakképzettséget nem adó képzési program. A szabályozás célja, hogy a felsőoktatási intézményekkel hallgatói jogviszonyban nem álló magyar és nem magyar állampolgárságú személyek egy alkalommal, kizárólag határozott időre - legfeljebb két tanulmányi félévig terjedő időszakra - a felsőoktatási intézmény által folytatott bármely képzésben részt vehetnek, ismereteket szerezhetnek, a megszerzett ismeretről számot adhatnak.

A felsőoktatási intézmény a felvétel intézményi feltételeit a szervezeti és működési szabályzatában szabályozza és honlapján teszi közzé.

A szabályozásnak nem lehet az a célja, hogy az oklevélhez, bizonyítványhoz, vagyis a felsőfokú végzettséghez, szakképzettséghez, szakképesítéshez szükséges képzést felváltsa, azt kiüresítse. Ennek érdekében tartalmaz a törvény számos megszorítást, így a határozott időre vonatkozót, de ezt a szándékot szolgálja a vendéghallgatói, további (párhuzamos) hallgatói jogviszonyra vonatkozó kizáró rendelkezés is.

A részismeretek megszerzése érdekében létesített hallgatói jogviszonyra a felvétel tekintetében nem vonatkoznak a felsőoktatási törvény általános szabályai, ugyanakkor a képzés csak költségtérítés fizetése ellenében vehető igénybe és az így, a beiratkozás és annak elfogadása útján kedvezményesen létesített hallgatói jogviszony keretében képzésben részt vevő személy az alap-, illetve mesterképzésben fokozatot és szakképzettséget tanúsító oklevél birtokában kizárólag a felsőoktatási intézmény által meghatározott követelményének teljesítésére kötelezett.

A kedvezményes ismeretszerzés lehetőségével, azzal a körülménnyel, hogy a hallgató nem a nemzetgazdaság szempontjából szükséges szakképzettség, szakképesítés megszerzésének közvetlen céljával tanul, jár együtt az is, hogy a képzéshez államilag támogatott tanulmányi idő nem vehető igénybe.

A hallgató a határozott idő végeztével a tanulmányi követelmények teljesítéséről igazolást kap, amelyet a felsőoktatási intézmény a felsőfokú tanulmányok folytatása során később elismerhet, beszámíthat.

A 11. §-hoz

Az Európai Felsőoktatási Térség kialakítására vonatkozó európai együttműködés keretében, az Egységes Képesítési Keretrendszer munkálatai során vált szükségessé a felsőoktatási intézmények formális és informális ismeretek beszámítására vonatkozó jogosultságának törvényi szinten történő rögzítése. A munkatapasztalatok elismerésére várhatóan a szakmai gyakorlatok és a gyakorlati tárgyak esetében, intézményi szabályzatban szabályozottak szerint - ellenőrzött módon - kerül sor.

A munkatapasztalatok elismerése azonban nem vezethet a felsőoktatási intézmény által végzett oktatási tevékenység teljes mellőzéséhez, ezért a törvény a beszámításra vonatkozó, kreditértékben meghatározott korlátozást tartalmaz.

A 12. §-hoz

A módosítás a Kormány fogyatékossággal élő hallgató előnyben részesítéséhez szükséges eljárási szabályok és szempontok meghatározási kötelezettségét pontosítja. A pontosítást a fogyatékos személyek jogairól és esélyegyenlőségük biztosításáról szóló 1998. évi XXVI. törvény, valamint az egyenlő bánásmódról és az esélyegyenlőség előmozdításáról szóló 2003. évi CXXV. törvény rendelkezéseinek való minél teljesebb megfelelés indokolja.

A 13. §-hoz

A törvénymódosítás a sikeres záróvizsgát, illetve a nyelvvizsgát igazoló okirat bemutatását követően az oklevél kiállításának és kiadásának az eljárási szabályait pontosítja. Korábban értelmezési nehézséget jelentett a felsőoktatási törvény 62. § (3) bekezdésében írt rendelkezés helyes alkalmazásakor, hogy a nyelvvizsga birtokában letett sikeres záróvizsga után milyen határidővel kell a felsőoktatási intézménynek az oklevelet kiállítani és a jogosult részére kiadni.

A továbbiakban a módosítás szoros kapcsolatot mutat a felsőoktatási törvény 35. § (11) bekezdés b) pontjára vonatkozó módosítással. Hivatkozott módosítási kezdeményezés szerint a Kormány jogosult meghatározni a felsőoktatási intézmények által használt nyomtatványok tartalmi és formai követelményeit. Jelen rendelkezés ebben a körben a felsőfokú végzettség és szakképzettség igazolása alapdokumentumának, a közokirat oklevélnek a formai követelményei meghatározására ad felhatalmazást. Az oklevél tartalmi követelményeit a felsőoktatási törvény határozza meg.

A 14. §-hoz

A rendelkezés szövegpontosítást tartalmaz.

A 15. §-hoz

A törvény a felsőoktatási intézmények hagyományaihoz igazodó pontosítást vezet át a felsőoktatási törvény tiszteletbeli doktorrá nyilvánítási lehetőséget szabályozó rendelkezésein.

A 16. §-hoz

A módosítás a felsőoktatási intézményeknek a doktori képzés szervezésében megnyilvánuló önálló döntési lehetőségét szélesíti ki. A felsőoktatási intézménynek - mint a tudományos kérdésekben döntésre jogosult közösség szervezeti megnyilvánulásának - a döntésétől függően tudományterületenként, illetve a tudományterülethez kapcsolódóan tudomány-, illetve művészeti áganként tagozódhat a doktori tanács.

A 17. §-hoz

A felsőoktatási törvény 75. § (4) bekezdésre vonatkozó - kiegészítést tartalmazó - része a jogalkalmazást megkönnyítő szövegpontosítást tartalmaz. Értelemszerű, hogy a felvételi kérelmek elbírálásával kapcsolatos jogorvoslati jogosultság egészen a hallgatói jogviszony létesítésének az időpontjáig terjed. Azt követően a hallgatói jogviszonyból következő - tartalmilag azonos - jogorvoslati rend az irányadó. A felvételi döntés és a beiratkozás időpontja között nem jön, nem jöhet létre köztes - szabályozatlan - időszak, amely elzárná a leendő hallgatót a jogorvoslat lehetőségétől.

A 18. §-hoz

A módosítást az egyenlő bánásmódról és az esélyegyenlőség előmozdításáról szóló 2003. évi CXXV. törvény foglalkoztatásra vonatkozó rendelkezései és az Alkotmánybíróság 30/1992. (V. 26.) AB határozatával és 41/2005. (X. 27.) AB határozatával értelmezett, valamint a felsőoktatási törvény rendelkezéseivel megvalósított felsőoktatási autonómia egyeztetése indokolja. A felsőoktatás autonómiáját a kommunikációs alapjogok közül a tudományos alkotás és annak terjesztési szabadsága alapozza meg. Az autonómia általában vett jogosultja az önszerveződő tudományos közösség egésze, amely közösség tagjai túlnyomórészt - de korántsem kizárólagosan - valamely magyarországi felsőoktatási intézménnyel állnak kapcsolatban.

A szabadságjog egyik alkotmányos megnyilvánulási formája a felsőoktatási intézményi autonómia. Az intézmény számára biztosított autonóm jogosultságok, amelyek közé a tudományos közösséghez való tartozás, az intézményi foglalkoztatás követelményeinek meghatározása is tartozik, azonban nem gyakorolható önkényesen, a tudományos közösségnek az adott intézményhez nem kötődő tagjai számára hátrányos módon.

A módosítás az egyenlő bánásmód követelményébe ütköző közvetlen vagy közvetett hátrányos megkülönböztetésként értelmezi azt - az egyenlő bánásmódról és az esélyegyenlőség előmozdításáról szóló 2003. évi CXXV. törvény 22. §-ának kivételt engedő rendelkezései alá nem tartozó - megkülönböztetést, amely olyan szakmai feltételt, gyakorlati időt ír elő a foglalkoztatási követelményrendszerben, amely csak az adott intézményben aktuálisan, vagy korábban foglalkoztatott személy számára teljesíthető, vagy amely csak az adott felsőoktatási intézményben - foglalkoztatási jogviszonytól függetlenül - szerezhető meg. Hátrányos megkülönböztetést jelent az is, ha a pályázati követelményt objektíve valamennyi lehetséges pályázó képes lenne teljesíteni, azonban az az intézményi közösséghez korábban és aktuálisan nem kötődő személyek számára aránytalanul terhesebb lenne.

A törvény szerint tilalmazott megkülönböztetést valósíthat meg a pályázati feltételek között megjelölt publikációs követelmények kizárólagos teljesítési helyére, vagy az intézmény valamely szervezeti egységében megszerezhető szakmai gyakorlatra vonatkozó kitétel is - amennyiben az a munka jellege és természete alapján nem indokolt -, de hátrányos megkülönböztetést valósíthat meg a magyarországi tevékenység előírása olyan pályázat esetén, amelyre objektív megítélés szerint külföldi illetőségű pályázó is jogosult lenne.

Az egyenlő bánásmód követelményének ilyen jellegű megsértése a tudományos közösség működési rendjét sértő gyakorlatot jelent, mely nem egyeztethető össze a felsőoktatási intézményekre vonatkoztatott, a nemzetközi versenyképességre, a technológiai innováció kívánatos mértékének fenntartására vonatkozó feltétellel, azzal hogy az intézmények az Európai Gazdasági Térség felsőoktatási rendszerének részeként működjenek.

Az egyenlő bánásmód követelményének megsértése esetén külön jogszabályban meghatározott jogorvoslati eljárásnak van helye.

A 19. §-hoz

A tudományos kutatókra vonatkozó szabályok pontosítását szolgáló rendelkezés, az ebben a munkakörben indokolatlan alkotói szabadság lehetőségét törli. Szabályozza továbbá, hogy a kutatói munkakörrel foglalkoztatott személlyel megbízási jogviszony csak akkor létesíthető, ha a megbízás tárgya nem esik a kutató munkaköri feladataiba.

A 20. §-hoz

A felsőoktatási törvény 35. § (5) bekezdése szerint a munkáltató a munkaviszonyban, közalkalmazotti jogviszonyban foglalkoztatott tanárnak, oktatónak, kutatónak - kérelmére - oktatói, kutatói, tanári igazolványt (a továbbiakban: oktatói igazolványt) ad ki. E rendelkezés megtartása mellett az állampolgársági követelmények alapján megállapított eltérő múzeumi belépők/díjak miatt az Európa Bizottság által indított 2006/4489. számú kötelezettségszegési eljárás, a közösségi jogharmonizációs követelmények indokolják a múzeumi kedvezményekre vonatkozó szabályozás elhagyását.

A 21. §-hoz

Megalapozott az igény, hogy a felsőoktatási törvényben meghatározott és a regisztrációs központ által a közigazgatási hatóság eljárás keretében vizsgált követelmények nem, vagy nem megfelelő módon történő teljesítése esetére a hatóság indokolt esetben szankciót, felügyeleti bírságot alkalmazhasson.

Bírság kiszabása esetén - mint valamennyi a regisztrációs központ által folytatott eljárás során - független szerv, végső soron a bíróság általi jogorvoslat lehetősége biztosított, így a felsőoktatási intézmény autonóm működésére vonatkozó alkotmányos követelmény megtartásra kerül. A bírság összege a felsőoktatási intézmények költségvetésével arányos szankció alkalmazását teszi lehetővé.

A 22. §-hoz

A törvény a felsőoktatási intézmények vezetői testületét, a Magyar Rektori Konferenciát a kiemelkedő közhasznú szervezetté minősíti. Ez összefügg a Ksztv. kiegészítésével.

A módosítás az Országos Doktori Tanácsnak az államilag támogatott hallgatói létszámkeret elosztására vonatkozó döntési jogkörét szabályozza.

A 23. §-hoz

A rektor munkaköri leírásának fogalmi és tartalmi pontosítását célzó módosítás.

A 24. §-hoz

Az Európai Felsőoktatási Térség egyik kiemelkedő célkitűzése, hogy ösztönözze a különböző felsőoktatási intézmények közös képzését. Ezt az Európai Unió külön pályázat formájában pénzügyileg is támogatja. A közös képzés feltételeit a felsőoktatási törvény rögzíti. Ez a rendelkezés megteremti annak lehetőségét, hogy közös képzés esetében a külföldi partnerintézmények magyarországi működését, melyre valójában nem kerül sor, mivel az együttműködés keretében a hallgató utazik el a partnerintézmény székhelyére, ne kelljen engedélyezni.

A 25. §-hoz

A módosítás a felsőoktatási intézményekre, illetve a kutatás-fejlesztésről és a technológiai innovációról szóló 2004. évi CXXXIV. törvényben a költségvetési kutatóhelyekre vonatkozó szabályozás innovációs célú harmonizációjára irányul.

A pontosítás szerint az állami felsőoktatási intézmény élve a kutatás-fejlesztésről és a technológiai innovációról szóló 2004. évi CXXXIV. törvényben a költségvetési kutatóhelyek számára biztosított lehetőséggel szellemi alkotások üzleti hasznosítása céljából hasznosító vállalkozást, gazdasági társaságot hozhat létre.

A 26. §-hoz

A tanulmányokat kezdő magyarul tudó külföldi hallgatók számára a tanulmányok eredményes elvégzéséhez segítséget, jogosultságot előíró, illetve a nem ingyenesen biztosítandó oktatásért térítési díj fizetésének lehetőségét biztosító rendelkezés.

A 27. §-hoz

Az Országgyűlés 2006. októberében - a felsőoktatásról szóló 2005. évi CXXXIX. törvény módosításáról szóló 2006. évi LXXIII. törvénnyel - módosította a felsőoktatási törvényt és az államilag támogatott képzésben részt vevő hallgatók számára előírta, hogy meghatározott feltételek teljesülésekor a hallgatók képzésük költségeinek egy részét viseljék. Az államilag támogatott képzésben részt vevő hallgatót terhelő képzési hozzájárulás fizetési kötelezettségnek a bevezetésre vonatkozó időbeli, illetve szociális helyzetre vonatkozó további feltételei voltak.

A szociális helyzetre vonatkozó feltétel azt eredményezte, hogy a szociálisan rászoruló hallgatók államilag támogatott képzésben nem kötelezettek a képzés költségeinek a megfizetésére. Hátrányos helyzetűnek az a hallgató tekinthető, akit középfokú tanulmányai során családi körülményei, szociális helyzete miatt a jegyző védelembe vett, illetve aki után rendszeres gyermekvédelmi támogatást folyósítottak illetve rendszeres gyermekvédelmi kedvezményre jogosult, vagy állami gondozott volt.

Jelen törvény a gyermekvállalás támogatásának céljával a képzési hozzájárulás alóli mentesség kiterjesztését kezdeményezi a gyermeke gondozása céljából fizetés nélküli szabadságon lévő, terhességi-gyermekágyi segélyben, gyermekgondozási segélyben, gyermeknevelési támogatásban vagy gyermekgondozási díjban részesülő hallgatóra is.

A 28-29. §-hoz

A felsőoktatási intézmények képzési szerkezetének átalakulásához, a PPP (az állami és magánszektor közötti fejlesztési, illetve szolgáltatási együttműködés, Public Private Partnership program) keretében vállal hosszú távú kötelezettségek teljesítéséhez szükséges intézményi forrásbővítési igény indokolja a szabályozásnak a költségvetés tervezésére vonatkozó rendelkezését.

A hallgatói juttatásokhoz nyújtott támogatás értékállóságának, a magyar költségvetés teherbíró képességének összehangolását célozza a 2007. évi bázis-alapú támogatási szabályozás bevezetése.

A Magyar Köztársaság 2007. évi költségvetését megalapozó egyes törvények módosításáról szóló 2006. évi CXXI. törvény 31. § (9) bekezdése rendelkezik a hallgatói juttatásokhoz nyújtott támogatás megállapítására vonatkozó - a felsőoktatási törvény 129. § (3) bekezdésében található - 2008. január 1-jétől hatályosuló számítási szabályokról. Tekintettel arra, hogy a számítási alap módosítását indítványozza jelen törvény a 2008. január 1-jei módosítás sem indokolt.

A 30. §-hoz

A felsőoktatási törvény 7. § (5) bekezdése szerint a felsőoktatás rendszerének működtetése az állam, a felsőoktatási intézmény működtetése a fenntartó feladata.

A felsőoktatási intézmények finanszírozásának kiszámíthatóságát, az intézményi működés hosszabb távon való tervezhetőségét szolgálja a több évre megkötött fenntartói finanszírozási megállapodás. A keretmegállapodás állandó támogatási részei az Alkotmánybíróság 41/2005. (X. 27.) AB határozatában - az autonóm intézményi működés alapjaként - meghatározott működési támogatás biztosítását jelenti, míg a változó elemű támogatási részek az adott intézmény által folytatott oktatási tevékenység, az államilag támogatott képzésben részt vevő hallgatói létszám által meghatározott módon évente módosulhatnak.

A fenntartói megállapodás változó jellegű támogatási részeinek évenkénti elszámolási kötelezettsége azzal jár, hogy a teljesítés időarányos értékelése folyamatos tevékenységként a felsőoktatási intézmény működési hatékonyságának, magasabb színvonalú működésének a garanciájaként valósul meg.

A módosítás a nem állami felsőoktatási intézmények fenntartói részére is lehetőséget biztosít - az egyházi és alapítványi felsőoktatási intézmények finanszírozási rendjének megfelelően - a hároméves keretmegállapodós megkötésére.

A 31. §-hoz

A felsőoktatási törvény rendelkezik a kockázatfedezeti alap létrehozásának lehetőségéről. Az alap működési céljainak bővítése a felsőoktatási intézmény részére részben vagy egészben visszatérítendő fejlesztési, felújítási, beruházási támogatás lehetőségét teremti meg. Az alap működésének törvényességét a tőkepiacról szóló 2001. évi CXX. törvény rendelkezései biztosítják.

A 32. §-hoz

A felsőoktatási törvény 138. § (2) bekezdésének módosítását a törvény 139/A-139/C. §-sal történő kiegészítése indokolja. Hivatkozott „A közhasznú szervezetként működő felsőoktatási intézményekre vonatkozó külön rendelkezések” címmel történő kiegészítés tartalmazza a közhasznú szervezetként működő magán, illetve egyházi felsőoktatási intézményekre vonatkozó speciális szabályokat.

A 33. §-hoz

Az egyházi felsőoktatási intézményekre vonatkozó kivételes szabályozás pontosítását kezdeményezi a módosítás. A módosítás a törvény szabályainak az alkalmazását könnyíti meg. A kiegészítés érdemi módosítást nem tartalmaz, valamennyi rendelkezés következik a felsőoktatási törvény korábbi szabályaiból.

Értelemszerű az a rendelkezés, hogy valamennyi felsőoktatási intézmény tekintetében alkalmazandóak az törvény általános szabályai addig a mértékig amíg a törvény különös rendelkezése (139. §) eltérést nem enged. Az egyházi felsőoktatási intézmények vonatkozásában a működésre - az intézményi jogállásra azonban értelemszerűen nem - vonatkozhatnak a külön törvényekben meghatározott szabályok.

A módosítás összefügg „A közhasznú szervezetként működő felsőoktatási intézményekre vonatkozó külön rendelkezések” címmel, az újabb 139/A-139/C. §-sal történő kiegészítéssel.

A kizárólag hitéleti képzést folytató egyházi fenntartású intézmények esetében sor kerülhet arra, hogy évekig nem vesznek fel hallgatót. Ennek a helyzetnek a szabályozását valósítja meg a szüneteltetésre vonatkozó rendelkezés.

A 34. §-hoz

A felsőoktatási törvény egy új jogintézményt vezetett be a magyar jogrendbe, amikor lehetővé tette a magán és egyházi fenntartású felsőoktatási intézmények számára, hogy közhasznú szervezetként folytassák működésüket. A Ksztv. rendezi a közhasznú nyilvántartásba vétel szabályait, ugyanakkor a felsőoktatási intézmények sajátos jogi helyzetére tekintettel a felsőoktatási törvény különös szabályokat is tartalmaz.

Jelen módosítással egyértelművé válik az a jogalkotói szándék, hogy a felsőoktatási intézménynek jogában áll választani, mely közhasznú (cél szerinti) tevékenységeket kívánja folytatni. Választási lehetőséget kínál a jogalkotó a felsőoktatási intézmények számára azzal, hogy a felsőoktatási törvény 4. §-ában rögzített tevékenységek közül meghatározhatja melyik legyen az az egy (vagy több) tevékenység amelyet mint közhasznú (cél szerinti) tevékenységet kíván ellátni.

A felsőoktatási intézmények alapító okiratának kötelező tartalmi elemeit a felsőoktatási törvény 16. §-a sorolja fel. Ez a szakasz rendelkezik arról is, hogy az alapító okiratban rendelkezni kell a felsőoktatási intézmény alap-, kiegészítő és vállalkozási tevékenységéről. Amennyiben azonban a felsőoktatási intézmény közhasznú szervezetként működik, alaptevékenysége az által folytatott közhasznú (cél szerinti) tevékenység lesz, az össze többi egyéb tevékenységét (így pl.: a tudományos kutatást, avagy a művészeti tevékenységet, de ilyen lehet akár a gyakorló iskola fenntartása is) vagy kiegészítő, vagy vállalkozási formában kell végeznie. Ez nem jelenti azt, hogy más vállalkozási tevékenysége nem lehetne a közhasznú szervezetként működő felsőoktatási intézménynek. A gyakorlat számos ilyen tevékenységet, így különösen a könyvkiadást, tankönyv, és taneszköz-fejlesztést, bérbeadást etc. ismer.

A közhasznú szervezetek jogi helyzetét alapvetően a Ksztv. rendezi. A Ksztv. mögötti jogalkotói szándék azonban nem a felsőoktatási intézményekre épül, az alapvetően alapítványokra és társadalmi szervezetekre előírt szabályai nehezen alkalmazhatók a felsőoktatási intézmények vonatkozásában.

A Ksztv. által előírt rendelkezések arra épülnek, hogy az érintett közhasznú szervezet alapító okiratát kiadó személy (szervezet) részleteiben jogosult meghatározni az általa létrehozott szervezet működési rendjét, szervezeti kereteit. Ez a logika a felsőoktatási intézmények vonatkozásában nem áll fenn. A felsőoktatási intézmény alapító okiratát az intézmény fenntartója jogosult - és köteles - kiadni, tartalmának meghatározását azonban keretek közé szorítja a felsőoktatási törvény, illetőleg a törvényben, illetőleg az Alkotmánybíróság számos határozatában értelmezett intézményi autonómia. Ez utóbbinak szerves részét képezi az önigazgatáshoz való jog, illetve a szervezetalakítási önállóság.

Az intézményi autonómia és a Ksztv. rendelkezései egyöntetű alkalmazhatóságának biztosítása érdekében tartalmazza a törvény azt a szabályt, hogy a fenntartónak kell a kérelmet benyújtania az illetékes hatósághoz.

Külön kérdésként merül fel, a még nem létező felsőoktatási intézmény közhasznú szervezetté minősítése a létesítési eljárás során. A felsőoktatási intézmény létrejöttét a nyilvántartásba vételi eljárás lezárása jelenti. Ezt követően válik jogosulttá minden olyan nyilatkozat megtételére, és olyan kötelezettségvállalásra, amely ahhoz szükséges, hogy a működés megkezdéséhez az engedély kiadásának feltételei teljesüljenek. A közhasznú szervezetté minősítéshez azonban az intézményi dokumentumok, és a „szenátusi” döntés elengedhetetlen, ezért - a nyilvántartásba vételi eljárás során - annak érdekében, hogy a közhasznú szervezetként működésről érdemi döntést lehessen hozni, már a felsőoktatási törvény 15. § (5) bekezdésében foglalt feltételeknek is teljesülniük kell.

A Ksztv. 7. §-a olyan kötelező tartalmi elemeket írt elő a közhasznú szervezetként működő felsőoktatási intézmények alapító okirata számára, amelyek egy részét rendezi a felsőoktatási törvény, más részéről kifejezetten kimondta, hogy az az intézmény belső szabályzatának a része, harmadrészt pedig ezek a rendelkezések kifejezetten érintik, vagy érinthetik az intézményi autonómia fentebb már részletezett szabályait, így a módosítás a két törvény közötti összhang megteremtése érdekében fogalmazza meg az eltérő alkalmazási szabályokat.

A felsőoktatási intézmény és a közhasznú szervezet működésére vonatkozó szabályozás összehangolását szolgálja a szenátusi ülések nyilvánosságát előíró rendelkezés. A személyes és különleges adatok, illetve a közérdekű adatnak nem minősülő üzleti és államtitok megőrzésére vonatkozó külön törvényi rendelkezések azonban korlátozhatják a legfelső döntéshozó szerv, a közhasznú szervezet nyilvános működésére vonatkozó általános igényt.

A 35. §-hoz

A módosítás megteremti a lehetőségét annak, hogy a közoktatási intézményeknek csak egyes részei, tagintézményei működjenek gyakorlóintézményként, illetve összhangot teremt a költségvetési törvényben foglalt előírásokkal az egyházi jogi személy által fenntartott gyakorlóintézményekre vonatkozóan.

A 36. §-hoz

A felsőoktatási törvény módosított tartalmú fogalmainak bevezetését az indokolja, hogy mind a hátrányos helyzet, mind a fogyatékosság a felvételi eljárás során is jelentős és értelmezendő fogalom. A felsőoktatási törvény 39. § (7) bekezdésének felhatalmazása alapján a felsőoktatási jelentkezések tekintetében a Kormány előnyben részesítési követelményt állapíthat meg a hátrányos helyzetűekre, a fogyatékossággal élőkre vonatkozóan. A módosítás a felsőoktatási törvény hivatkozott rendelkezésének és a fogalom meghatározásoknak a nagyobb összhangját szolgálja.

A törvény a felsőoktatási törvény 33. § (3) bekezdésének tartalmi értelmezését könnyítő az esti és levelező képzésre vonatkozó rendelkezésekhez szükséges fogalmi meghatározást tartalmaz.

A 37. §-hoz

A módosítás a statisztikáról szóló 1993. évi XLVI. törvény 11. §-a szerinti Országos statisztikai adatgyűjtési program és a 12. §-a szerint kiadott kormányrendeletben meghatározott éves statisztikai adatgyűjtés teljesítésének feltételeit teremti meg, egyúttal teljesíti a regisztrációs központ által a felsőoktatási törvény rendelkezései alapján vezetett hatósági nyilvántartás működéséhez és a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek érvényesüléshez szükséges követelményeket.

-----STARTING---POINT---VEGE---

A 38-45. §-hoz

A § a hatályba léptetésre vonatkozó jogtechnikai és a bevezetést szolgáló átmeneti rendelkezés mellett további, kisebb terjedelmű módosításokat is tartalmaz. A módosítások a felsőoktatási intézmény alapító okiratának adattartalmára, a felsőoktatási intézmények hitelfelvételi lehetőségének megszüntetésére irányulnak. A felsőoktatási törvény 123. § (2)-(3) bekezdése szerint az állami felsőoktatási intézmények hitelt vehetnek fel, amely a pályázatokhoz szükséges önrész biztosításához, a pályázati utófinanszírozásból adódó likviditási zavar kezeléséhez, az intézményfejlesztési tervben meghatározott fejlesztési feladatok megvalósításához vehet igénybe. A hitel fedezete a felsőoktatási intézmény saját tulajdonában lévő vagyona, valamint a felsőoktatási intézmény által létrehozott gazdálkodó szervezet eredménye, illetve a vállalkozási tevékenységének eredménye, a fejlesztés eredményeképpen megvalósuló beruházás vagyona. A Magyar Köztársaság 2007. évi költségvetéséről szóló 2006. évi CXXVII. törvény 12. § (6) bekezdése szerint a felsőoktatási intézmények által igénybe vehető hitelkeret 2007. évben 1000 millió forint.

A felsőoktatási intézmények számára biztosított hitelfelvételi lehetőség célja az Európai Unió strukturális alapjaiból társfinanszírozott programok utófinanszírozó jellegéből fakadó likviditási zavar kezelése volt. Tekintettel arra, hogy időközben az államháztartás működési rendjéről szóló 217/1998. (XII. 30.) Korm. rendelet vonatkozó szabályai [91. § (5) bekezdés] a központi költségvetési szervekre, így az állami felsőoktatási intézményekre nézve is kedvezőbb szabályokat állapítanak meg a jogintézmény fenntartása nem indokolt. A hatályon kívül helyezett rendelkezés kapcsolódik a Magyar Köztársaság 2007. évi költségvetéséről szóló 2006. évi CXXVII. törvény 12. § (6) bekezdéséhez.