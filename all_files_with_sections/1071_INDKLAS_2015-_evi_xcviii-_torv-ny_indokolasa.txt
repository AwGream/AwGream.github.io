2015. évi XCVIII. törvény indokolása

a szőlő- és bortermeléssel kapcsolatos egyes törvények módosításáról

-----STARTING---POINT---ALTALANOS--- 

A szőlő- és bortermeléssel kapcsolatos egyes törvények módosításáról szóló törvény a szőlőtermesztésről és a borgazdálkodásról szóló 2004. évi XVIII. törvény, a hegyközségekről szóló 2012. évi CCXIX. törvény, továbbá a védjegyek és a földrajzi árujelzők oltalmáról szóló 1997. évi XI. törvény módosítását tartalmazza.

A szőlőtermesztésről és a borgazdálkodásról szóló 2004. évi XVIII. törvény módosítása részben technikai jellegű pontosításokat tartalmaz, amely elősegíti az adminisztrációs terhek további csökkentését is.

A törvény érdemi változást tartalmaz a következő kérdésekben:

- a nem művelt borszőlőültetvények hatékony és gyors kezelése érdekében a törvény növény-egészségügyi veszélyeztetés esetén lehetővé teszi a kényszerkivágást (különös figyelemmel az aranyszínű sárgaság szőlőbetegség veszélyes terjedésére) abban az esetben, ha növénytermesztési hatóság megállapítja, hogy a műveletlen ültetvény növény-egészségügyi állapota alapján veszélyt jelent más ültetvényekre,

- a törvény meghatározza a 2016. január 1-jétől hatályos, a szőlőtelepítésekre vonatkozó új engedélyezési rendszer szabályait. A mezőgazdasági termékpiacok közös szervezésének létrehozásáról, és a 922/72/EGK, a 234/79/EK, az 1037/2001/EK és az 1234/2007/EK tanácsi rendelet hatályon kívül helyezéséről szóló 1308/2013/EU rendelet (a továbbiakban: 1308/2013/EU rendelet) megszűnteti 2016. január 1-jével a telepítési jogok rendszerét,

- az 1308/2013/EU rendelet telepítési jogokra vonatkozó átmeneti szabályainak megfelelően a törvény lehetővé teszi a 2015. december 31-ig kiadott telepítési jogoknak telepítési engedélyre való váltását. A telepítési jog tulajdonosa az engedélyre való átváltást ‒ az érvényességi időn belül ‒ 2020. december 31-ig kérelmezheti,

- a törvény módosítja és pontosítja a borhamisítás esetén alkalmazható szankciókat, hogy a hatóság kezében visszatartó erejű bírságolási lehetőség legyen.

A hegyközségekről szóló 2012. évi CCXIX. törvény módosítása a telepítési jogok új rendszerével kapcsolatos szabályokat, valamint a hegyközségi rendtartások elfogadásával és módosításával kapcsolatos szabályok pontosítását tartalmazza.

A védjegyek és a földrajzi árujelzők oltalmáról szóló 1997. évi XI. törvény szabályozza a borászati termékek földrajzi árujelzőinek uniós oltalma iránti eljárást.

Az 1997. évi XI. törvény módosítása az uniós jogszabályok változása miatti pontosításokat tartalmazza. A szabályozás érdemben nem változik.

A módosítást

- a szőlészeti és borászati termékek földrajzi árujelzőinek uniós oltalmára a mezőgazdasági piacok közös szervezésének létrehozásáról, valamint egyes mezőgazdasági termékekre vonatkozó egyedi rendelkezésekről szóló, 2007. október 22-i 1234/2007/EK tanácsi rendelet hatályon kívül helyezése, valamint

- a mezőgazdasági termékpiacok közös szervezésének létrehozásáról, és a 922/72/EGK, a 234/79/EK, az 1037/2001/EK és az 1234/2007/EK tanácsi rendelet hatályon kívül helyezéséről szóló, 2013. december 17-i 1308/2013/EU rendelet és

- az ízesített borászati termékek földrajzi árujelzőinek oltalmára az ízesített borászati termékek meghatározásáról, megnevezéséről, kiszereléséről, jelöléséről és földrajzi árujelzőinek oltalmáról és az 1601/91/EGK tanácsi rendelet hatályon kívül helyezéséről szóló, 2014. február 26-i 251/2014/EU európai parlamenti és tanácsi rendelet hatályba lépése

tette szükségessé.

Ezért az 1997. évi XI. törvény módosítása kapcsolódik a szőlő- és bortermeléssel kapcsolatos egyes törvények módosításához.

-----STARTING---POINT---RESZLETES---

Az 1. §-hoz

A rendelkezés technikai pontosítást tartalmaz a törzsszőlő és a borászati termék fogalma esetében.

A módosítás kiegészíti a fogalmakat az új telepítési engedély, az újratelepítési engedély és az átváltott telepítési engedély fogalmával. Az új fogalmak meghatározása a 2016. január 1-jétől hatályos új telepítési engedély szabályozása szempontjából szükséges.

A 2. §-hoz

A módosítás kiegészíti a jelenlegi szabályozást. A jövőben az előzetes hegybírói hozzájárulás kötelezettsége a gyümölcstelepítésekre is kiterjed.

A 3. §-hoz

A módosítás technikai jellegű pontosítást tartalmaz.

A 4. §-hoz

A szövegpontosítás bezárja a joghézagot és ezzel az árutermő ültetvénynél kisebb, árutermő ültetvény méretet elérő ültetvénybővítések telepítési engedélyezésének kikerülését akadályozza meg.

A módosítás kiegészíti a Bortv.-t a 2016. január 1-jétől hatályos, a szőlőtelepítésekre vonatkozó új engedélyezési rendszer szabályaival.

Az 1308/2013/EU rendeletnek az új telepítések engedélyezésére vonatkozó szabályait egy felhatalmazáson alapuló bizottsági rendelet és egy bizottsági végrehajtási rendelet egészíti ki. E szabályok végrehajtása indokolja az ügyintézési határidő 90 napban való meghatározását.

A telepítési jogok rendszerét 2016. január 1-jétől engedélyezési rendszer váltja fel. Ez azt jelenti, hogy a meglévő telepítési jogokat fokozatosan telepítési engedélyekké kell átalakítani.

A 2015. december 31-e előtt a termelők részére megadott és a kérelem benyújtásának időpontjában még érvényes telepítési jogokat, kérelem alapján telepítési engedélyre lehet átváltani. A megadott telepítési engedély érvényességi ideje megegyezik a telepítési jog érvényességi idejével.

Az 1308/2013/EU rendelet lehetővé teszi, hogy a tagállamok a telepítési jogok engedélyre való átváltásának kérelmezésére hosszabb határidőt állapítsanak meg. Így Magyarország 2020. december 31-ig teszi lehetővé a telepítési jogok engedélyre való átváltásának kérelmezését.

Az 5. §-hoz

A jelenleg hatályos szabályozás a nem művelt ültetvények rendezésére hosszú végrehajtási időszakot állapít meg. Az aranyszínű sárgaságot okozó grapevine flavescence dorée (FD) phytoplasma a szőlő egyik legveszélyesebb kórokozója. A fertőzés következtében a szőlőtőkék terméshozama 20‒50%-kal csökkenhet, a beteg növények száma évente megtízszereződhet. A nem művelt, növény-egészségügyi veszélyforrást jelentő ültetvények felszámolása ezért gazdasági érdeknek tekinthető.

A bírság kiszabásának lehetősége kikényszeríti az ültetvény rendeltetésszerű használatát a növény-egészségügyi veszélyhelyzet megelőzése érdekében. A törvény szerinti szabályozás a veszélyforrást jelentő ültetvények kivágására vonatkozó szabályokat határozza meg.

A 6. §-hoz

Technikai jellegű pontosítást tartalmaz az uniós jogszabály változása miatt.

A 7. §-hoz

Az oltalom alatt álló eredetmegjelöléssel, vagy oltalom alatt álló földrajzi jelzéssel rendelkező borászati termék védelme érdekében a módosítás lehetővé teszi, hogy a hegyközségi tanács előzetesen meghozott testületi döntésében meghatározott eljárásrend és szempontok mérlegelése alapján közgyűlési határozatban legfeljebb öt évre eltilthatja a hamis termékjelölést alkalmazó hegyközségi tagot oltalom alatt álló eredetmegjelölés vagy földrajzi jelzés, vagy a termékleírásban meghatározott kisebb földrajzi egységek nevének használatától.

A törvény előírja, hogy az érintett hegyközségi tanács engedélye szükséges a szőlőt vagy bort tartalmazó, borászati terméknek nem minősülő termékeken bor oltalom alatt álló eredetmegjelölésével vagy oltalom alatt álló földrajzi jelzésével azonos földrajzi árujelző használatához.

A 8. §-hoz

A nyilvántartás vezetésére vonatkozó törvényi szabályozás pontosítása lehetővé teszi az adminisztrációs terhek további csökkentésének lehetőségét a kisüzemi bortermelők számára.

A 9. §-hoz

Fogalmi pontosítást tartalmaz a hamisított borászati termékekre vonatkozóan. A módosítás értelmében hamisított terméknek kell tekinteni azt a borászati terméket, amelyet a jogszabályokban meg nem engedett anyagok, illetve megengedett anyagok nem megengedett mennyiségű, mértékű felhasználásával vagy a jogszabályokban meg nem engedett módszerrel állítottak elő vagy kezeltek.

A 10-11. §-hoz

A módosítás technikai jellegű pontosítást tartalmaz.

A 12. §-hoz

A Magyarország területére behozott borászati termékek nyomon követésének és ellenőrzésének feltételeit teremti meg a módosítás.

A 13. § hoz

A módosítás a Tokaji bor tárolására vonatkozó szabályok pontosítását és szigorítását tartalmazza. A módosítás előírja, hogy a más terület terméséből származó borászati terméket a Tokaji borvidék területéről származó borászati terméktől elkülönítve, külön borászati üzemben kell tartani.

A 14. §-hoz

A módosítás a Tokaji szamorodni előállítására vonatkozó szabályokat pontosítja. A Szamorodni készítésének részletes szabályait a Tokaj eredetmegjelölés termékleírása tartalmazza, amelyet a módosítás nem érint.

A 15. §-hoz

A módosítás az új telepítési engedélyezési eljárásra figyelemmel az engedély nélküli kivágást és az engedélyben foglaltaktól eltérő telepítést szankcionálja.

A 16. §-hoz

A módosítás a szőlőtelepítésekre vonatkozó engedélyezési rendszer ellenőrzésének és szankcionálásának új szabályaival egészíti ki a Bortv.-t.

Az új uniós szabályozás a telepítési engedély nélkül végzett telepítés esetére új szankciókat állapít meg. A 2015/560/EU rendeletben előírt szankció minimális mértékét tartalmazza a törvény.

A 17. §-hoz

A módosítás a borászati hatóság ellenőrzésére vonatkozó pontosítást tartalmazza.

A 18. §-hoz

A módosítás lehetővé teszi a forgalombahozatali engedély alapjául szolgáló analitikai vizsgálati eredmények közzétételét a borászati hatóság honlapján.

A 19-20. §-hoz

A módosítás a borászati hatóság által végzett ellenőrzések jogkövetkezményeit határozza meg a bírság alkalmazására vonatkozóan.

A 21. §-hoz

A módosítás a mulasztási bírságra vonatkozó szabályokat pontosítja.

A 22. §-hoz

E rendelkezés módosítja a felhatalmazó rendelkezést az új telepítési engedélyezési rendszerre figyelemmel.

A 23. §-hoz

A módosítás kiegészíti a felsorolást azokkal az új uniós jogi aktusokkal, amelyeknek a végrehajtásához szükséges rendelkezéseket állapítja meg a törvény.

A 24. §-hoz

A törvény a borszőlő termőhelyi kataszterbe sorolt területen kívüli ültetvények esetében két évvel, 2016. december 31-ig meghosszabbítja a szőlőtermesztésről és a borgazdálkodásról szóló 2004. évi XVIII. törvényt módosító 2009. évi XXXIX. törvényben előírt 2014. december 31-i határidőt, amely lehetővé teszi ezen ültetvények borszőlő termőhelyi kataszteri állapotának rendezését. Az eljárásra a borszőlő termőhelyi kataszterbe sorolásra vonatkozó szabályokat kell alkalmazni.

A 25. §-hoz

E rendelkezés szövegcserés, technikai jellegű módosításokat tartalmaz.

A 26. §-hoz

A módosítás az új uniós jogszabályok miatt szükséges hatályon kívül helyezett rendelkezéseket tartalmazza.

A 27. §-hoz

A módosítás lehetővé teszi a közgyűlési meghívó elektronikus levélben való megküldését és előírja nemcsak az év első közgyűlése, hanem valamennyi közgyűlése előtt a hegyközségi járulék befizetését a szavazati jog gyakorlásának feltételeként.

A 28. §-hoz

A módosítás a szőlészeti és borászati termelő hegyközségi tagsági viszonya, valamint a borvidéken kívül a szőlészeti és borászati termelő nyilvántartásba vételi kötelezettsége kezdő időpontját - a szőlészeti és borászati felvásárlókra vonatkozó hatályos szabályokhoz igazodóan - a tevékenység megkezdésének napjában határozza meg.

A 29. §-hoz

A módosítás előírja, hogy a hegyközségi tanácsnak az alapszabályát és a módosítást követően az egységes szerkezetbe foglalt alapszabályát, valamint a részben vagy egészben tulajdonában lévő cégekre vonatkozó éves beszámolóját és mérlegét meg kell küldenie a Hegyközségek Nemzeti Tanácsa részére.

A 30-31. §-hoz

A módosítás technikai jellegű pontosítást tartalmaz a borvidéki rendtartások elfogadásának eljárására vonatkozóan.

A 32. §-hoz

A módosítás az új telepítési engedélyekkel kapcsolatos nyilvántartások vezetésére vonatkozó szabályt tartalmazza.

A 33. §-hoz

A módosítás kiegészíti Hktv. 40. §-át a 2016. január 1-jétől hatályos telepítési engedélyezési rendszer bevezetése miatt szükséges szabályokkal. A kiegészítés tartalmazza továbbá a hegybíró eljárását a szakmaközi szervezet által meghozott döntések ellenőrzésére vonatkozóan.

A 34. §-hoz

A módosítás a Hegyközségek Nemzeti Tanácsa működésével, illetve ügyintéző szervezetével kapcsolatos pontosítást tartalmazza. A részletkérdéseket hatékonyabb az alapszabályban, illetve a szervezeti és működési szabályzatban rendezni.

A 35-37. §-hoz

A módosítás az uniós jogszabályok változása miatti pontosításokat tartalmazza. A szabályozás érdemben nem változik.

A módosítást

- a szőlészeti és borászati termékek földrajzi árujelzőinek uniós oltalmára a mezőgazdasági piacok közös szervezésének létrehozásáról, valamint egyes mezőgazdasági termékekre vonatkozó egyedi rendelkezésekről szóló, 2007. október 22-i 1234/2007/EK tanácsi rendelet hatályon kívül helyezése és

- a mezőgazdasági piacok közös szervezésének létrehozásáról, és a 922/72/EGK, a 234/79/EK, az 1037/2001/EK és az 1234/2007/EK tanácsi rendelet hatályon kívül helyezéséről szóló, 2013. december 17-i 1308/2013/EU európai parlamenti és tanácsi rendelet és a

- az ízesített borászati termékek földrajzi árujelzőinek oltalmára az ízesített borászati termékek meghatározásáról, megnevezéséről, kiszereléséről, jelöléséről és földrajzi árujelzőinek oltalmáról és az 1601/91/EGK tanácsi rendelet hatályon kívül helyezéséről szóló, 2014. február 26-i 251/2014/EU európai parlamenti és tanácsi rendelet

hatályba lépése tette szükségessé.

A Vt. módosítása ezért kapcsolódik a szőlő- és bortermeléssel kapcsolatos egyes törvények módosításához.

A törvény egyrészt módosítja a Vt. 116/A. és 116/C. §-aiban a borászati termékek földrajzi árujelzőinek uniós oltalmát szabályozó, a hatályos 1308/2013/EU rendeletre való hivatkozással, másrészt kiegészíti a vonatkozó rendelkezéseket az ízesített borászati termékek földrajzi árujelzőinek uniós oltalmát szabályozó 251/2014/EU rendelettel.

A 38. §-hoz

A törvény módosítja a Vt. felhatalmazó rendelkezését az uniós szabályok változására és az ízesített borászati termékek földrajzi árujelzőinek uniós oltalmát szabályozó 251/2014/EU rendelet hatályba lépésére tekintettel.

A 39. §-hoz

A módosítás felsorolja azokat az uniós jogi aktusokat, amelyek végrehajtásához szükséges rendelkezést tartalmazza a Vt.

-----STARTING---POINT---VEGE---

A 40. §-hoz

A rendelkezés a hatályba lépést határozza meg, figyelemmel a telepítési jogok új rendszere 2016. január 1-jei hatályba lépésére.