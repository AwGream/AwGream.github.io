2015. évi CLXXI. törvény indokolása

a csődeljárásról és a felszámolási eljárásról szóló 1991. évi XLIX. törvény módosításáról

-----STARTING---POINT---ALTALANOS--- 

A felszámolóbiztosok kijelölésével kapcsolatos kizárási okokat a csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) 27/A. § (4) bekezdés b) pontja határozza meg. A Cstv. jelenleg hatályos 27/A. § (4) bekezdés b) pont bi) alpontja szerint nem jelölhető ki felszámolóbiztosnak az a személy, akit a felszámoló a felszámolás elrendelését megelőzően - felmentett felszámolóbiztos helyett kijelölt új felszámolóbiztos esetén pedig a felszámolóbiztos kijelölését megelőzően - nem jelentett be a felszámolói névjegyzéket vezető szervnek. A törvény ezen rendelkezést pontosítja akként, hogy a kijelölhetőséghez nem elegendő a felszámolói névjegyzéket vezető szerv részére történő bejelentés, hanem a felszámolóbiztos nyilvántartásba vételének is meg kell történnie. A hitelezők védelme szempontjából kiemelten fontos, hogy az adós szervezet csőd-, illetve felszámolási eljárásának lefolytatására csak olyan személyt (felszámolóbiztost) jelölhessen ki a felszámoló szervezet, aki a felszámolóbiztosi tevékenység végzéséhez szükséges jogszabályi előírásoknak megfelel (különös tekintettel a büntetlen előéletre és szakképzettségre vonatkozó törvényi rendelkezésekre).

A felszámolók névjegyzékéről szóló 114/2006. (V. 12.) Korm. rendelet (a továbbiakban: Fnj. Korm. rendelet) szerint a felszámolói névjegyék vezetése (az új névjegyzék felállítása, a névjegyzékbe való felvétel, a névjegyzékkel kapcsolatos adatváltozások bejegyzése), illetve a hatósági ellenőrzés során a felszámolók névjegyzékét vezető hatóság a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályai szerint jár el. Jelen törvénymódosítás kimondja - és a törvénymódosítással egyidejűleg az Fnj. Korm. rendelet is akként módosul -, hogy a felszámolók névjegyzékét vezető hatóságként az állami vagyon felügyeletéért felelős miniszter helyett, az általa vezetett minisztérium - hatósági ügyek tekintetében nem utasítható - önálló szervezeti egysége jár el. Tekintettel arra, hogy a hatósági jogkör eddigi gyakorlója - az állami vagyon felügyeletéért felelős miniszter - helyett egy, a hatósági ügyek tekintetében nem utasítható önálló szervezeti egység jár el, a Cstv.-ben is rögzíteni szükséges, hogy a felszámolói névjegyzéket vezető szervezet által hozott közigazgatási hatósági döntések fellebbezéssel nem, csak bírósági felülvizsgálat keretében támadhatók meg. A törvény kiegészíti a Cstv. szabályait, és kimondja, hogy ezen eljárások során hozott közigazgatási hatósági döntésekkel szemben önálló fellebbezésnek nincs helye, vagyis a közigazgatási hatósági eljárás egyfokú, és a közigazgatási döntéssel szemben a Ket. rendelkezései szerint közvetlenül bírósági felülvizsgálat kezdeményezhető.

A felszámolási eljárásban esedékes, árverés és pályázat útján történő értékesítések 2015. január 1-jétől kizárólag elektronikusan, a Cstv. 49/E. § (1) bekezdésében kapott felhatalmazás alapján elfogadott, a felszámolási eljárásban az adós vagyontárgyainak elektronikus értékesítéséről szóló 17/2014. (II. 3.) Korm. rendelet szerinti Elektronikus Értékesítési Rendszer alkalmazásával folytathatók le. Az elektronikus árverésre és pályázatra vonatkozó speciális szabályokat egyfelől a Cstv. 49/E. §-a, másfelől a hivatkozott kormányrendelet tartalmazza. A törvény a Cstv.-nek az elektronikus árverésre és pályázatra vonatkozó szabályait egészíti ki azzal, hogy az árverés eredményének megállapításáról, valamint a pályázat értékeléséről készült jegyzőkönyvet kérelemre a licitáló részére is meg kell küldeni. Kiemelt érdek fűződik ugyanis ahhoz, hogy az árverésen vagy pályázaton részt vevő licitálók az árverés eredményének megállapításáról, illetve a pályázat értékeléséről szóló jegyzőkönyvet megismerhessék, és ezáltal teljes körű információval rendelkezzenek arról, hogy az értékesítési eljárás eredményének megállapítása milyen szempontok szerint történt, annak során a felszámoló a jogszabályi rendelkezéseket megtartotta-e.

A törvény a Cstv. 83/K. § (6) bekezdésének módosításával - méltányos módon - kiterjeszti a felszámolási és vagyonfelügyeleti szakirányú szakképzettséggel rendelkező személy által teljesítendő szakmai továbbképzési kötelezettség határidejét akként, hogy a továbbképzési kötelezettségnek először 2016. június 30-ig kell eleget tenni. A módosítás felhatalmazza az állami vagyon felügyeletéért felelős minisztert, hogy - az igazságügyért felelős miniszterrel egyetértésben - rendeletben állapítsa meg a felszámolóbiztosok szakmai továbbképzésének megszervezésére és lebonyolítására vonatkozó részletszabályokat.

-----STARTING---POINT---RESZLETES---

Az 1. §-hoz

A Cstv. 27/A. § (4) bekezdés b) pont bi) alpontja szerint nem lehet felszámolóbiztosnak kijelölni olyan személyt, akit a felszámoló a felszámolás elrendelésének időpontját - felmentett felszámolóbiztos helyett kijelölt új felszámolóbiztos esetén pedig az új felszámolóbiztos kijelölésének időpontját - megelőzően nem jelentett be a felszámolói névjegyzéket vezető szervnek. A felszámoló a felszámolói névjegyzék által tartalmazott, a Cstv. 27/C. § (4) bekezdésében meghatározott adatokat, illetve az adatokban bekövetkezett változást öt napon belül köteles bejelenteni. A bejelentés alapján a felszámolói névjegyzéket vezető szerv közigazgatási hatósági eljárás keretében határozattal dönt a változásnak a felszámolók névjegyzékébe történő bejegyzéséről. A gyakorlatban előfordulnak olyan esetek, hogy a felszámoló szervezet a felszámolóbiztost a felszámolók névjegyzékét vezető szervhez nyilvántartásba vétel végett bejelenti, a felszámolóbiztos kijelölése is megtörténik, azonban a felszámolóbiztos bejegyzésére a közigazgatási hatósági eljárás során nem kerül sor, mert a bejelentett személy nem felel meg a felszámolóbiztosi tevékenység végzéséhez szükséges törvényi feltételeknek. A közbizalom erősítése és a hitelezők védelme érdekében a módosítás kimondja, hogy a felszámolóbiztos kijelölhetőségéhez önmagában a bejelentés ténye még nem elegendő, hanem arra is szükség van, hogy a felszámolóbiztos bejegyzése megtörténjen.

Az Fnj. Korm. rendeletnek a felszámolók névjegyzékből való törlésének feltételeit rögzítő 5. § g) pontja 2014. március 15-én úgy módosult, hogy a felszámoló szervezetet törölni kell a névjegyzékből, ha egy éven belül legalább két ügyben, vagy két éven belül legalább három ügyben a bíróság jogerősen felmentette, szemben a korábbi szabályozással, amely a felmentések számát még naptári évhez kötötte. A bizalmi vagyonkezelőkről és tevékenységük szabályairól 2014. évi XV. törvénnyel beiktatott 27/A. § (6a) bekezdésében azonban tévesen még mindig naptári évre utalás szerepel, ezért a normaszöveg módosítása szükséges. Indokolatlan tovább, hogy ez e bekezdés hatálya alá tartozó felszámoló szervezetek - szemben a felszámoló névjegyzékében szereplő felszámolókkal - nem kerülnek felmentésre a folyamatban lévő eljárásokban akkor, ha csődeljárásban, felszámolási eljárásban vagy helyi önkormányzatok adósságrendezési eljárásában eljáró bíróság két éven belül legalább háromszor jogszabálysértés vagy mulasztás miatt jogerősen pénzbírsággal sújtotta. A legtöbb pénzbírságot épp az e bekezdés hatálya alá tartozó felszámoló szervezetekkel szemben szabják ki a bíróságok, de jogszabályi szankció hiányában ennek esetükben nincs következménye.

A 2. §-hoz

Az Fnj. Korm. rendelet szerint a felszámolói névjegyék vezetése (az új névjegyzék felállítása, a névjegyzékbe való felvétel, a névjegyzékkel kapcsolatos adatváltozások bejegyzése), illetve a Cstv. szerinti hatósági ellenőrzési eljárás során a névjegyzéket vezető szerv a Ket. szabályai szerint jár el. A felszámolói névjegyzék vezetésével kapcsolatos feladatokat 2014. szeptember 5-től kezdődően az állami vagyon felügyeletéért felelős miniszter látja. Jelen törvénymódosítással egyidejűleg az Fnj. Korm. rendelet 4. § (1) bekezdése akként módosul, hogy a felszámolók névjegyzékét vezető szervként a Kormány az állami vagyon felügyeletéért felelős miniszter helyett a miniszter által vezetett minisztérium önálló szervezeti egységét jelöli ki (Felszámolók Névjegyzékét Vezető Hatóság). A törvény garanciális okokból kiegészíti a Cstv. rendelkezéseit a hatóság utasítási tilalmára vonatkozó rendelkezéssel. A Ket. a miniszter által hozott elsőfokú döntések esetében jelenleg is kizárja a fellebbezés lehetőségét, és a döntés kizárólag bírósági felülvizsgálat keretében támadható meg. A törvény kiegészíti a Cstv.-nek a felszámolói névjegyzéket vezető szervre vonatkozó rendelkezéseit, és kifejezetten kimondja, hogy a felszámolói névjegyzék vezetésével (az új névjegyzék felállításával, a névjegyzékbe való bejegyzéssel, a névjegyzéki adatváltozásokkal) kapcsolatos, valamint a hatósági ellenőrzési eljárás során hozott közigazgatási hatósági döntésekkel szemben fellebbezésnek nincs helye.

A 3. §-hoz

A felszámolási árverések és pályázatok 2015. január 1-jétől kizárólag elektronikus formában bonyolíthatók le, a felszámolási eljárásban az adós vagyontárgyainak elektronikus értékesítéséről szóló 17/2014. (II. 3.) Korm. rendelet alapján működő EÉR felületén. A Cstv. jelenleg nem tartalmaz rendelkezést arra, hogy az árverés eredményének megállapításáról, illetve a pályázat értékeléséről és az eredménye megállapításáról készült jegyzőkönyvet az árverésen vagy pályázaton részt vevő licitálók miként ismerhetik meg. A pályázati értékesítés esetén a Cstv. 49/A. §-a a pályázat értékeléséről és annak eredményéről készült jegyzőkönyv megtekintését a hitelezői választmány és a hitelező számára biztosítja. Árverés esetén a Cstv. 49/B. § (6) bekezdése a hitelezői választmány, a hitelező és az árverési vevő számára teszi lehetővé a jegyzőkönyv megismerését. A Cstv. 49/E. §-a szintén csak a hitelezői választmány, a hitelezők képviselője és a hitelező számára biztosítja a betekintést a pályázat értékeléséről készült jegyzőkönyvbe. Kiemelt érdek azonban, hogy az árverés eredményének megállapításáról, illetve a pályázat értékeléséről és az eredmény megállapításáról szóló jegyzőkönyvet azok is megismerhessék, akik az adott értékesítési eljárásban licitálóként részt vettek. Méltányolható érdek fűződik ugyanis ahhoz, hogy az értékesítési eljáráson részt vevő licitáló megismerhesse azokat a szempontokat és információkat, amelyek az értékesítés eredményének megállapításában szerepet játszottak. A licitáló a jegyzőkönyvből szerezhet tudomást arról, hogy a felszámoló milyen döntéseket hozott, a döntések meghozatala során milyen szempontokat vett figyelembe. A licitáló a jegyzőkönyv megismerése révén juthat hozzá azokhoz a lényeges információkhoz, amelyek a Cstv. által biztosított jogorvoslati jogosultságok megalapozott igénybevételéhez szükségesek. Számos esetben azért kerül sor a felszámoló intézkedésével szemben kifogás benyújtására, vagy az adásvételi szerződés megtámadására, mert a licitáló a felszámolónak az értékesítés eredményének megállapításával kapcsolatos intézkedéseiről nem rendelkezik kellő információval.

A 4. §-hoz

A bizalmi vagyonkezelőkről és tevékenységük szabályairól szóló 2014. évi XV. törvény 73. § (12) bekezdése iktatta be a Cstv. 27/C. § (1a) bekezdését, amely kimondja, hogy a felszámolási és vagyonfelügyeleti szakirányú szakképzettséggel rendelkező személyeknek legalább két évenként szakmai továbbképzésen kell részt vennie. A Cstv. 83/K. § (6) bekezdése szerint, a szakmai továbbképzési kötelezettségnek először 2015. december 31-ig kell eleget tenni, és a továbbképzésen való részvételről kiállított dokumentumot 2016. január 31-ig kell a névjegyzéket vezető szervnek megküldeni. A módosítás - a továbbképzési kötelezettséggel érintett személyi körre méltányosan - 2016. június 30-ai időpontban határozza meg a továbbképzési kötelezettség teljesítésének időpontját, míg az erről szóló igazolás bemutatását 2016. július 31-ei határidővel írja elő. A módosított rendelkezés kellő időt biztosít a szakmai továbbképzési kötelezettség teljesítésére valamennyi szakirányú szakképzettséggel rendelkező személy számára.

Az 5. §-hoz

Átmeneti rendelkezés.

A 6. §-hoz

Felhatalmazó rendelkezés. A felszámolóbiztosok szakmai továbbképzésének megszervezésére és lebonyolítására vonatkozó részletszabályokat az állami vagyon felügyeletéért felelős miniszter - az igazságügyért felelős miniszterrel egyetértésben kiadott - miniszteri rendeletben határozza meg.

-----STARTING---POINT---VEGE---

A 7. §-hoz

Hatályba léptető rendelkezés.