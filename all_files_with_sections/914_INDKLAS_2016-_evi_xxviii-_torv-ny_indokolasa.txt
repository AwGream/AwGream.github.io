2016. évi XXVIII. törvény indokolása

a Magyarország és a Szlovén Köztársaság között a Lendva-patak vízgazdálkodási szabályozása következtében az államhatár megváltoztatásáról szóló Szerződés kihirdetéséről

-----STARTING---POINT---ALTALANOS---

Általános indokolás

A törvény célja a Magyarország és a Szlovén Köztársaság között a Lendva-patak vízgazdálkodási szabályozása következtében az államhatár megváltoztatásáról szóló Szerződés (a továbbiakban: Szerződés) kötelező hatályának elismeréséhez szükséges felhatalmazás megszerzése és kihirdetése.

Az új Szerződés - amely 2016. január 22-én, Brdo pri Kranjuban került aláírásra - a Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Végrehajtó Tanácsa között a magyar-jugoszláv államhatáron a határvonal és a határjelek felújítására, megjelölésére és karbantartására Belgrádban, 1983. október 20. napján létrejött Egyezmény módosítását szolgálja.

A Szerződés létrehozásának szükségessége az államhatár vonalának a magyar-szlovén közös államhatár „A” határszakaszán bekövetkezett változás miatt merült fel. Az államhatár változásának oka a Lendva-patakon végzett vízgazdálkodási szabályozási munka, amelynek következtében megváltozott a Lendva-patak medre. Az államhatár változásának következtében 41 helyszínen került sor államterületek leválasztására. Magyarország államterületéből 21 db, összesen 25 747 m² nagyságú, a Szlovén Köztársaság államterületéből 20 db, összesen 13 846 m² nagyságú terület leválasztása történt meg.

Az államhatár vonalának változása következtében a leválasztott államterületekben területi különbség keletkezett. Az összesített mérleg alapján az említett helyszíneken összesen 11 901 m² nagyságú területtel csökkent Magyarország államterülete. A terület-csökkenést a Felek megállapodásuk szerint Tornyiszentmiklós magyar település, illetve Pince szlovén települések térségében egyenlítik ki. Az államhatár változásának következtében egy helyszínen 11 901 m² nagyságú terület került leválasztásra a Szlovén Köztársaság államterületéből.

Az államhatár a határjelek jelenlegi számozása szerint a Lendva-patakon, Tornyiszentmiklós, Kerkaszentkirály és Muraszemenye magyar település, illetve Pince szlovén települések térségében, az A 613 és az A 643.2 számú határjelek között változik meg. A Szerződés hatálybalépését követően az annak elválaszthatatlan részét képező Határokmány azonban megváltoztatja a határjelek jelenlegi számozását, ennek megfelelően a vízgazdálkodási szabályozás miatt az államhatár változására az új számozás szerint az A 614 és az A 643.3 számú határjelek között, míg a Szlovén Köztársaság államterületéből egy helyszínen 11 901 m² nagyságú terület került leválasztására az A 612.1 és az A 613.1 számú határjelek között került sor.

A szerződés létrehozására a 26/2008. (V. 27.) ME határozat adott felhatalmazást. A szerződés-tervezet előkészítése, a lényegesebb elvi, koncepcionális kérdések megvitatása, valamint a szerződés-tervezet szövegezése az államhatár felújítására, megjelölésére és karbantartására létrehozott Magyar-Szlovén Vegyesbizottság ülésein, valamint kétoldalú szakértői egyeztetések keretében folyt.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja és (3) bekezdésének b) pontja alapján az Országgyűlés adhat felhatalmazást a Szerződés kötelező hatályának elismerésére. Az 1. § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel a Szerződés tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az 1. cikk az új államhatár meghatározását tartalmazza, amely a Lendva határpatak medrének elvégzett vízgazdálkodási szabályozása következtében bekövetkezett változásait és az ezzel kapcsolatos területcserét szabályozza.

A 2. cikk az államhatárhoz kapcsolódó kiigazítással kapcsolatos változásokat rögzíti.

A 3. cikk a Szerződés értelmezésével vagy végrehajtásával kapcsolatos viták rendezésének módját szabályozza.

A 4. cikk a záró rendelkezéseket - a Szerződés hatályára, hatálybalépésére, valamint felmondására vonatkozó rendelkezéseket - tartalmazza.

A 4. §-hoz

A Szerződés a 4. cikkének (2) bekezdése értelmében azon későbbi jegyzék keltének napját követő második hónap első napján lép hatályba, amelyben a Szerződő Felek diplomáciai úton értesítették egymást arról, hogy a Szerződés hatálybalépéséhez szükséges belső jogszabályi követelményeknek eleget tettek.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

Az e törvény végrehajtásához szükséges intézkedésekről a határrendészetért és az ingatlan-nyilvántartásért felelős miniszter gondoskodik.