2015. évi CXXVII. törvény indokolása

az ideiglenes biztonsági határzár létesítésével, valamint a migrációval összefüggő törvények módosításáról

-----STARTING---POINT---ALTALANOS--- 

A Kormány a rendkívüli bevándorlási nyomás kezelése érdekében szükséges egyes intézkedésekről szóló 1401/2015. (VI. 17.) Korm. határozat 3. pontban felhívja a belügyminisztert, hogy a bevándorlásról és a terrorizmusról jelenleg zajló nemzeti konzultáció eredményének figyelembevételével készítsen előterjesztést az illegális bevándorlás elleni hatékony fellépés érdekében szükséges jogszabály-módosításokról.

A törvény által érintett törvények, a menedékjogról szóló 2007. évi LXXX. törvény (a továbbiakban: Met.) és a harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) módosítása elsősorban a Magyarországra nehezedő migrációs nyomásra tekintettel tartalmaz olyan módosításokat, melyek révén lehetőség nyílik a menekültügyi eljárások gyors és hatékony lefolytatására az Európai Unió biztosította kereteken belül. Az államhatárról szóló 2007. évi LXXXIX. törvény módosítása révén a magyar államot schengeni külső határokon a határvonaltól számított 10 méteres sávon belül közérdekű használati jog illeti.

2015-ben Magyarország története legnagyobb mértékű migrációs nyomásának van kitéve. 2015. június 15-ig a Bevándorlási és Állampolgársági Hivatal 56319 menedékjog iránti kérelmet rögzített, míg a tavalyi évben összesen 42777 volt a regisztrált menedékkérők száma.

Jelentősen növekedett az illegális migráció és ezzel összefüggésben a menedékkérők száma, mely már az első öt hónapban meghaladta a tavalyi év teljes kérelmezői számát. A jogellenesen Magyarországra érkezők célja főként az, hogy az országon áthaladva mielőbb az Európai Unió nyugati tagállamaiba jussanak. Jellemzően a Magyarországra illegálisan érkezett harmadik országbeli állampolgárok menedékjog iránti kérelmük benyújtását követően - az eljárás befejezése előtt, rövid időn belül - valamelyik nyugat-európai államba távoztak. Az év első két hónapjában a legnagyobb migrációs nyomást továbbra is a nyugat-balkáni térségből (elsősorban Koszovóból) érkezők okozták, ám ez a helyzet márciustól jelentősen megváltozott, tekintettel arra, hogy a koszovói kérelmezők száma radikálisan csökkent, ezzel egyidejűleg egyre inkább a válságövezetekből (elsősorban Szíriából, Afganisztánból és Irakból) érkezők váltak jellemzővé. Ezzel párhuzamosan megnőtt a menedékkérők által a befogadó intézményekben töltött időtartam, ami azzal járt, hogy a befogadó kapacitásokat folyamatosan bővíteni kellett (közösségi helységek lakótérré alakítása, konténerházak telepítése, sátrak felállítása), az intézményi rendszer jelenleg mintegy 130%-osan túlterhelt.

A menedékkérők számának a tavalyi évhez képest is radikális emelkedése egyéb sürgősségi intézkedés megtételét is követelte, így erősíteni kellett a schengeni külső határ ellenőrzését és növelni kellett az idegenrendészeti őrzött szállások számát. A napi beáramlás mértékét (kb. 400-500 fő) tekintve prognosztizálható, hogy az illegális határátlépő, illetve menedékkérők száma év végére eléri a 120-130.000-et. Minderre tekintettel szükséges a jelenlegi jogszabályi környezet módosítása annak érdekében, hogy a megalapozott nemzetközi védelmi igénnyel rendelkezőket minél gyorsabban és hatékonyabban be lehessen azonosítani, és az ilyen védelmi igénnyel nem rendelkező, tipikusan gazdasági migránsokat, mielőbb az ország területéről kitoloncolni.

A szigorúbb szabályok hiánya a terror-fenyegetettség terjedése kapcsán is biztonsági kockázatot hordoz, különös tekintettel arra, hogy Magyarország elsődlegesen még mindig tranzit-ország, ezért különös érdek fűződik ahhoz, hogy a menedékkérők biztonsági ellenőrzése teljes körűen megvalósulhasson.

A törvény célja korlátozni az ismételt menedékkérők területen maradási jogát, amely a gyakorlatban azt jelenti, hogy az ismételt kérelem előterjesztése esetén a kérelmezőt nem illeti meg automatikusan, korlátlan mértékben a Magyarország területén maradás joga.

A módosítás értelmében a jelenleg kétfokozatú (előzetes és részletes vizsgálati szak) szakra bontott eljárás a két szakasz összevonásával egyszerűsödik, ezáltal az eljárási időtartam lerövidül és csökkennek a kérelmezőre fordított kiadások.

A törvény értelmében a menekültügyi eljárás a kérelem tárgyában hozott döntés végrehajthatóvá válásáig tart, így a területen maradási joggal rendelkező elismerését kérő a bírósági eljárás végéig menekültügyi őrizetben maradhat.

A törvényben megjelenik nemzetbiztonsági kockázat, mint a menekültként elismerést kizáró ok, a szigorítás mindössze pár embert érint évente, olyan személyeket, akiknek nemzetközi védelemben részesítése az ország nemzetbiztonságát veszélyeztetheti.

Az illegális migránsok országba történő beáramlása az idegenrendészeti hatóságok kapacitásaira is súlyos terhet ró, nehézséget okoz a hatóságok számára, hogy az előállítási és visszatartási időben - eleget téve schengeni tagságból fakadó kötelezettségüknek - az illegális migránsokat regisztrálják. Erre tekintettel indokolt a visszatartási időtartamának 12 óráról 24 órára emelése.

A törvény az eljárás gyorsítását és egyszerűsítését biztosítja azzal, hogy az őrizet helyén történik a kérelmező bíróság általi meghallgatása, amely egyúttal csökkenti a hatóságok költségeit.

Az államhatárról szóló 2007. évi LXXXIX. törvény módosítása értelmében a magyar államot schengeni külső határokon a határvonaltól számított 10 méteres sávon belül közérdekű használati jog illeti meg a törvény erejénél fogva. E használati jog a honvédelmi, nemzetbiztonsági és rendvédelmi szerveket sajátos építményfajták létesítésére és üzemeltetésére jogosítja fel a jogszabályban meghatározott egyéb feladataik elvégzése mellett. A törvény ennek megvalósítása érdekében rendelkezik a határmenti ingatlantulajdonosok kártalanításáról, a használati jog tartalmáról, valamint a joggyakorlás egyes kérdéseiről.

A foglalkoztatás elősegítéséről és a munkanélküliek ellátásáról szóló törvény, a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló törvény, a menedékjogról szóló törvény és a harmadik országbeli állampolgárok beutazásáról és tartózkodásáról szóló törvény vonatkozó módosításai lehetőséget teremtenek arra, hogy az elismerését kérő személy, valamint kijelölt tartózkodási helyen élő harmadik országbeli állampolgár a közfoglalkoztatási jogviszony keretében munkát végezzen.

-----STARTING---POINT---RESZLETES---

Az 1-3., 12., 20. és az 51-53. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény, a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény, a menedékjogról szóló 2007. évi LXXX. törvény és a harmadik országbeli állampolgárok beutazásáról és tartózkodásáról szóló 2007. évi II. törvény vonatkozó módosításai lehetőséget teremtenek arra, hogy a menekültként, oltalmazottként, menedékesként elismerését kérő személy, valamint az idegenrendészeti hatóság döntése alapján kijelölt tartózkodási helyen élő harmadik országbeli állampolgár a közfoglalkoztatási jogviszony keretében munkát végezzen.

A 4., 7., 18-19., 25., 30., és a 32. §-hoz

A Dublin III. rendeletből eredő kötelezettségek teljesítése indokolta a személyi hatály kiterjesztését azon külföldiekre, akik Magyarországon menedékjogot nem kértek, ám esetükben az ún. dublini eljárás lefolytatásának van helye. Dublini eljárásban érintett lehet olyan személy, aki Magyarországon nem nyújtott be menedékjog iránti kérelmet és menedékjogot sem élvez. Rájuk alapvetően a Harmtv. előírásait kell alkalmazni, azonban egyes esetekben - ide értve különösen a menekültügyi őrizet elrendelését és meghosszabbítását - a jogalkalmazás megkönnyítése érdekében szükséges a Met. hatályának kiterjesztése azokra a külföldiekre is, akik dublini eljárás hatálya alatt állnak.

Az 5., és 13. §-hoz

A menekültügyi hatóság által elrendelt kiutasítás végrehajtásához szükséges szabályokat állapítja meg azon esetkörben, amikor önkéntes távozásra tekintettel a menekültügyi hatóság által nem került elrendelésre kitoloncolás, illetve beutazási és tartózkodási tilalom.

A 6. §-hoz

A törvény pontosítja a kiutasítás végrehajtása felfüggesztésének szabályait, ha a külföldi az idegenrendészeti eljárás végrehajtási szakaszában kér menedéket.

A 8. §-hoz

A harmadik országbeli állampolgároktól jelenleg csak a kiutazás biztosítása érdekében az úti okmány és menetjegy beszerzéséhez szükséges pénzösszeg lefoglalására van lehetőség. Ugyanakkor a külföldiek a kiutazás költéségén túl, további költségek megfizetésére is kötelezhetőek (pl. a kíséret költsége, az őrizetben tartására, ellátására fordított költség, valamint a közösségi szálláson történő tartózkodás költsége stb). Amennyiben a külföldi rendelkezik pénzösszeggel, a jogszabályi lehetőséget meg kell teremteni arra, hogy az utaztatáson kívüli költségeire is lefoglalhassa a hatóság a szükséges pénzösszeget, tekintettel arra, ezen költségek megfizetésére is kötelezni kell.

A 9., és 26. §-hoz

A menekültügyi eljárás időtartamának meghatározása dogmatikai szempontból lényeges, továbbá egyértelművé teszi az idegenrendészeti eljárás megindításának kötelezettségét.

A kísérő nélküli kiskorúak esetében a menekültügyi eljárást gyorsítja a gyám kirendelésére vonatkozó határidők meghatározása.

A 10. és 23. §-hoz

A rendelkezés az eljárás gyorsítását és egyszerűsítését biztosítja azzal, hogy az őrizet helyén történik a kérelmező bíróság általi meghallgatása, amely egyúttal csökkenti a hatóságok költségeit.

A 11. §-hoz

Tekintettel arra, hogy a jelenlegi szabályozás értelmében a kijelölt helyen való tartózkodást megszüntető határozat ellen bármeddig előterjeszthető jogorvoslat, indokolt a jogorvoslati kérelem benyújtása határidejének meghatározása. A megszüntető határozathoz több esetben jogkövetkezmények is kapcsolódnak, ezért indokolt, hogy a döntés végrehajthatósága pontosan meghatározható legyen.

Indokolt továbbá - az őrizet költségei viselésének szabályaihoz hasonlóan - a közösségi szálláson elhelyezett esetén is pontosítani, hogy a humanitárius tartózkodási engedéllyel rendelkezőkön túl a nemzetközi védelemben részesített külföldiek esetén sem kell rendelkezni a költség megállapításáról.

A 14. §-hoz

Az illegális migránsok országba történő beáramlása az idegenrendészeti hatóságok kapacitásaira is súlyos terhet ró, nehézséget okoz a hatóságok számára, hogy az előállítási és visszatartási időben - eleget téve schengeni tagságból fakadó kötelezettségüknek - az illegális migránsokat regisztrálják. Erre tekintettel indokolt a visszatartási időtartamának 12 óráról 24 órára emelése. Emellett azon gyakorlati tapasztalatokra figyelemmel, hogy az illegális migránsok nagy része az elfogását követő előállítási vagy visszatartási időn belül nyilvánítja ki nemzetközi védelemre irányuló szándékát, indokolt a menekültügyi hatóság intézkedéséig, vagyis a kérelem és kérelmező regisztrálása és őrizetéről történő döntésig a visszatartás biztosítása további legfeljebb 12 óra időtartamra.

A 15. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseitől való eltérés érdekében pontosítani szükséges a Harmtv. szerinti döntések hirdetményi úton történő közlésének szabályait. Tekintettel arra, hogy az idegenrendészeti hatóság rendkívül nagyszámú döntést hoz, és a Kormány álláspontja szerint külföldieket érintő döntések közzétételére az önkormányzatok hirdetőtábláján és a helyi lapokban nincs szükség, elegendő a döntést hozó hatóság hivatali honlapján, a http://hirdetmeny.magyarorszag.hu-n és a döntést hozó hatóság hirdetőtábláján való közzététel. Az önálló beutazási és tartózkodási tilalmak esetén, mivel az ügyfél biztosan ismeretlen helyen tartózkodik, elegendő a honlapokon való közzététel.

Indokolt továbbá a beutazási és tartózkodási tilalmat elrendelő döntések hirdetményi közlésére vonatkozó szabályozás korrigálása a Harmtv. esetében, tekintettel arra, hogy nemcsak az EU tanácsi és nemzetközi kötelezettségvállalásból adódó korlátozó döntések esetében bír kiemelt jelentőséggel az, hogy a döntés a közzététel napján közöltnek tekintendő, hanem egyéb esetekben pl. köz és nemzetbiztonsági okból elrendelt beutazási és tartózkodási tilalmak, vagy az állam felé fennálló meg nem fizetett tartozások esetén is. Tekintettel arra, hogy amennyiben a döntés a közléssel végrehajthatóvá is válik, így a nemzetbiztonságra veszélyt jelentő pl. terrorizmussal kapcsolatba hozható személyekkel szembeni korlátozó intézkedéseknek azonnal érvényt lehet szerezni.

A 16. §-hoz

Tekintettel arra, hogy a kiutasítás a visszatérési irányelvnek való megfelelés értelmében a jogszabályban meghatározott kivétellel az Európai Unió tagállamai területéről történik, indokolt a szöveg pontosítása. Továbbá indokolt a menekültügyi hatóság által elrendelt kiutasítással összefüggő adatok kezelésére vonatkozó szabályok meghatározása.

A 17. és 47. §-hoz

Az Európai Unió jogának való megfelelés érdekében szükséges rendelkezések.

A 18. és 28-29. §-hoz

A menekültügyi eljárás a kérelem tárgyában hozott döntés végrehajthatóvá válásáig tart, így a területen maradási joggal rendelkező elismerését kérő a bírósági eljárás végéig menekültügyi őrizetben maradhat. A törvény értelmében a menekültügyi hatóság a nemzetközi védelem iránti kérelem tárgyában hozott végrehajtható döntésben (elutasítás, elfogadhatatlanság, megszüntetés egyes esetei) rendelkezik a kiutasításról, kitoloncolásról valamint a beutazási és tartózkodási tilalom időtartamának megállapításáról. Ezzel az elutasított menedékkérők esetében egyszerűsödik és gyorsul az eljárás.

A 20. §-hoz

A kérelmezőt az eljárási irányelv 12. cikk (1) bekezdés a) pontja értelmében tájékoztatni kell a bizonyítékok benyújtására vonatkozó kötelezettségekről. A jelenlegi jogszabályi előírások nem konkretizálják az együttműködési kötelezettség tartalmát és mértékét, ugyanakkor a jogszabály szankcióként az eljárás megszüntetését, illetve menekültügyi őrizet elrendelését helyezi kilátásba a menekültügyi hatósággal együtt nem működő, így különösen a személyazonossága tisztázásában közre nem működő kérelmezővel szemben. Erre tekintettel garanciális szempontból szükséges a kérelmezőket terhelő kötelezettségek törvényi szinten történő pontos rögzítése.

A 21. §-hoz

A kvalifikációs irányelv (31) preambulumbekezdésében, a 14. cikk (4) bekezdés a) pontjában, valamint a 14. cikk (5) bekezdésében foglalt szabály átültetése a magyar büntetőjogi terminológiának megfelelően. A rendelkezés a jelenlegi hatósági joggyakorlat következetes érvényesítését, egyértelmű alkalmazását segíti elő.

A 22. §-hoz

Az átdolgozott befogadási irányelv 8. cikk (3) bekezdésének és a Dublin III. rendelet szövegezésének való pontosabb megfelelés, valamint a nemzeti és a nemzetközi jogi kötelezettségek összhangja indokolja a módosítást.

A 24. §-hoz

A menekültügyi rendszerre háruló fokozott nyomás előidézhet olyan helyzetet, hogy a rendelkezésre álló menekültügyi őrizeti kapacitás nem elegendő. Ilyen esetekben a menekültügyi őrizetet hasonló jellegű, a menekültügyi őrizet végrehajtására alkalmas helyen kell végrehajtani.

A 27. §-hoz

Az eljárási irányelv 14. cikk (1) bekezdésének, valamint a 42. cikk (2) bekezdés b) pontjának való pontosabb megfelelés, amely rendelkezés csökkenti a menekültügyi hatóság költségeit, egyben gyorsítja az eljárások lefolytatását.

Az eljárási irányelv 40. cikk (4) bekezdésének való megfelelés, amely rendelkezés csökkenti a menekültügyi hatóság költségeit, egyben gyorsítja az eljárások lefolytatását.

A 30., 34. és 36. §-hoz

Az elfogadhatatlan és a gyorsított eljárásban lefolytatott ügyekre vonatkozó rövidebb eljárási határidő révén jelentősen csökken a menekülteljárások időtartama.

Az eljárási irányelv 46. cikke lehetővé teszi az elfogadhatatlan és a gyorsított eljárásban elutasított kérelmek esetén, hogy a döntéssel szembeni felülvizsgálati kérelemnek ne legyen halasztó hatálya. Ezáltal az illegális migrációval, illetve a menedékjoggal való visszaéléssel szembeni fellépés hatékonyabbá válhat.

Az eljárási irányelv 46. cikk 3. bekezdése írja elő a kérelmek teljes körű, ex nunc jellegű vizsgálatát.

Az eljárási irányelv 31-38. cikkeinek átültetése az elfogadhatatlansági okok alkalmazásának konkretizálásával, a gyorsított eljárás szabályainak átvételével jár. Ezen pontosított szabályok átültetésével bővül azon eszközök köre, amivel a hatóság fel tud lépni a menedékjoggal való visszaéléssel szemben, illetve erőforrásait hatékonyabban tudja a valóban védelemre szoruló személyekkel kapcsolatos eljárásokra fókuszálni.

Az eljárási irányelv 32-34. cikkei rendelkeznek a kérelem elfogadhatatlanságának vizsgálatáról és az elfogadhatatlanság eseteiről, a Met. szabályozása ezt a rendszert követi. A kérelmek gyorsított eljárásban történő vizsgálatát a befogadási irányelv 31. cikk (8) bekezdése teszi lehetővé.

A Met. 51. § (2) bekezdés d) pontjának pontosítása, mely jogalkalmazói szempontból elengedhetetlen, hiszen az 51. § (2) bekezdés d) pontjában szereplő fogalom korábban nem került meghatározásra. Új ténynek, körülménynek kizárólag az minősül, amit a kérelmezőnek korábban nem állt módjában a hatóságokkal közölni, ellenkező esetben a kérelmezők új körülményekre történő ismételt hivatkozással korlátlan számú kérelmet nyújthatnának be. A kérelmezők számára is ismert, hogy menekülési indokaikat a menekültügyi hatósággal közölniük kell, amennyiben első eljárásuk alkalmával egyes tényeket, körülményeket szándékosan a menekültügyi hatóság elől elhallgattak, az eljárás céljával ellentétes lenne az együtt nem működést új eljárás indításának lehetőségével bátorítani. A rendelkezés megfelel az eljárási irányelv 40. cikk (2)-(4) bekezdéseiben foglaltaknak.

A Met. 51. § (4)-(5) bekezdés az eljárási irányelv 38. cikk (1)-(2) bekezdéseiben foglaltaknak megfelelő szabályozást tartalmaznak.

A Met. 51. § (6) bekezdése az eljárási irányelv 38. cikk (3) bekezdés b) pontjának való megfelelést biztosítja.

A kérelem gyorsított eljárásban történő vizsgálatának lehetséges eseteit az eljárási irányelv 31. cikk (8) bekezdése tartalmazza. A gyorsított eljárás esetei részleges átfedést mutatnak a nyilvánvaló megalapozatlanság eseteivel, a két jogintézmény azonban nem feleltethető meg egymásnak. Azzal, hogy megszűnik az eljárás két szakaszra bontása, az olyan kérelmek vizsgálata, ahol a védelmi szükséglet valószínűsíthetően alacsony, az általános szabályok szerint történne. Ugyanakkor ezen kérelmek esetében sem a kérelmezőknek, sem az államnak nem érdeke az eljárás indokolatlan elnyújtása, így indokolt az eljárási irányelv nyújtotta, az eljárás gyorsított lefolytatását lehetővé tevő szabályokat a hazai jogba átültetni. A kérelmezők jogai ezáltal nem sérülnek, hiszen a kérelem tárgyában a menekültügyi hatóság érdemben dönt, mindössze az eljárási határidők rövidülnek le, ugyanakkor az eljárási irányelv 31. cikk (9) bekezdésében foglaltaknak megfelelően a Ket. általános szabályai szerint az eljárási idő 21 nappal történő meghosszabbításának lehetősége fennáll, amennyiben az a kérelem elbírálása érdekében szükséges.

Az eljárási irányelv (42) preambulumbekezdése, 34. cikk (1) bekezdés és a 38. cikk (2) bekezdés c) pontja kötelező jelleggel írják elő, hogy a tagállamoknak lehetőséget kell biztosítani a kérelmezők számára, hogy kifejtsék nézeteiket, hogy rájuk nézve miért dől meg a biztonságos harmadik ország jelentette vélelem.

A 31., 33., 39. és 42-43. §-hoz

Az átdolgozott eljárási irányelv nem írja elő az eljárás két részre bontását, mind az elfogadhatóság, mind a gyorsított eljárásban elbírálhatóság kérdése az eljáráson belül eldönthető kérdés. A jelenlegi rendszer indokolatlanul elnyújtja a kérelem megvizsgálását, holott a kérelmezők érdeke, hogy kérelmük tárgyában minél hamarabb döntés szülessen. A menekültügyi eljárás jelenlegi két szakasza jelentős és szükségtelen mértékű adminisztrációval és költségvonzattal (ellátási költségek, tolmácsköltség) jár. A két külön vizsgálati szakasz eltörlése a költségek csökkentését, az eljárás egyszerűsödését és ezáltal az eljárás hatékonyabb lefolytatását eredményezi. A halasztó hatály jogszabályban történő rögzítését a Dublin III. rendelettel való harmonizáció indokolja.

A 35. §-hoz

Az eljárási irányelv 38. cikk (4) bekezdése előírja, hogy amennyiben a biztonságos származási, vagy biztonságos harmadik ország a kérelmezőt nem veszi át, a menekültügyi hatóságnak az eljárást le kell folytatnia.

A 37. §-hoz

Az eljárási irányelv 41. cikke a menedékkérők területen maradási jogának korlátozását a szabályokkal összhangban teszi lehetővé. A területen maradás jogának korlátozása nélkülözhetetlen a kiutasítási, illetve kiadatási eljárások hatékony végrehajtásához. Az eljárási irányelv 46. cikke lehetővé teszi ezen esetekben a területen maradási jog kizárását a felülvizsgálati szakra kiterjedően.

A 38. §-hoz

A szakhatósági eljárás idejének csökkentése a menekülteljárások idejének csökkentését eredményezi.

A 40. §-hoz

Az eljárási irányelv 27. cikke lehetővé teszi a kérelem érdemében döntés hozatalát abban az esetben is, ha a kérelmező kérelmét visszavonja, feltéve, hogy az érdemi döntéshozatalhoz szükséges információk rendelkezésre állnak. A Met. 66. § (4) bekezdése kapcsán a kérelem visszavonása esetén indokolatlan a kérelmező saját szándékán alapuló döntéssel szembeni jogorvoslati jog biztosítása, ez egyben a jogorvoslati lehetőséggel való visszaéléseket is megszünteti. Az eljárási irányelv ugyanakkor előírja, hogy a tagállamok a kérelem hallgatólagos visszavonása okán meghozott eljárást megszüntető döntés esetén, minimum 9 hónapig biztosítsák az ügyfél számára az eljárása újrafelvételének lehetőségét anélkül, hogy az ismételt kérelemnek minősülne.

Az ismeretlen helyre távozás fogalmát - az eljárási irányelv 12. cikk (1) bekezdés a) pontjában és a 28. cikk (1) bekezdés b) pontjában foglaltaknak megfelelően - garanciális okokból szükséges meghatározni, tekintettel arra, hogy ilyen esetben az eljárási irányelv lehetővé teszi az eljárás megszüntetését is.

A 41., és 44. §-hoz

Az eljárási irányelv, illetve a hatékony jogorvoslathoz való jog nem írja elő a felülvizsgálati kérelem automatikus halasztó hatályát, az általános szabályok szerint a végrehajtás felfüggesztése kérhető.

A rendelkezések az eljárás gyorsítását, a menekültügyi hatóság és a rendőrség költségeinek jelentős csökkentését célozzák.

A 45. §-hoz

A jogszabályhely felhatalmazó rendelkezést tartalmaz adatkezelésre a menekültügyi őrzött befogadó központ működtetésében részt vevő Rendőrség számára.

A 46. §-hoz

Átmeneti rendelkezések pontosítása.

A 48. §-hoz

Az előzetes és részletes vizsgálati eljárás megszüntetésével okafogyottá vált rendelkezések hatályon kívül helyezéséről szóló rendelkezés.

A 49-50. §-hoz

Rendelkezik az államhatárról szóló 2007. évi LXXXIX. törvény módosításáról. A módosítás értelmében a magyar államot schengeni külső határokon a határvonaltól számított 10 méteres sávon belül közérdekű használati jog illeti meg a törvény erejénél fogva. E használati jog a honvédelmi, nemzetbiztonsági és rendvédelmi szerveket sajátos építményfajták létesítésére és üzemeltetésére jogosítja fel a jogszabályban meghatározott egyéb feladataik elvégzése mellett. A törvény ennek megvalósítása érdekében rendelkezik a határmenti ingatlantulajdonosok kártalanításáról, a használati jog tartalmáról, valamint a joggyakorlás egyes kérdéseiről

-----STARTING---POINT---VEGE---

Az 54. §-hoz

Hatályba léptető rendelkezés.

Az 55. §-hoz

Az Európai Unió jogának való megfelelés érdekében szükséges rendelkezések.