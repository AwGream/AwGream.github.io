2008. évi CIX. törvény indokolása

a Magyar Nemzeti Bankról szóló 2001. évi LVIII. törvény módosításáról

-----STARTING---POINT---ALTALANOS--- 

A módosításokat az indokolja, hogy az Európai Bizottság és az EKB 2008. májusában publikálták legújabb Konvergenciajelentéseiket, amelyek részét képezi az eurót be nem vezetett tagállamok jogának az EK-Szerződéssel való összeegyeztethetőségére vonatkozó értékelése. Ezen jelentés Magyarországot illetően a korábbi, 2006. évi Konvergenciajelentéshez képest újabb szempontú értékelésekkel bővült. A jelentések megállapították, hogy az MNB-re vonatkozó jogi szabályozás nem minden elemében egyeztethető össze az EK-Szerződés jegybanki függetlenségre vonatkozó rendelkezéseivel. A törvény a szükséges jogharmonizáció célját szolgálja.

A módosítás másrészt annak érdekében szükséges, hogy az MNB elnöke jogosultságot nyerjen arra, hogy rendeletben szabályozza a központi értéktári tevékenységhez, valamint a központi szerződő fél tevékenységhez szükséges szabályzatokkal kapcsolatos, a szakhatósági eljárása során figyelembe veendő követelményeket. Hasonlóan az elszámolóházi tevékenységet végző szervezetekhez, a hatályos 2001. évi CXX. törvény (a továbbiakban: Tpt.) a két új intézménytípus szabályzatainak PSZÁF általi jóváhagyását is az MNB elnökének egyetértéséhez köti, és a Tpt. tervezett módosítása is egyértelművé teszi, hogy az MNB az elszámolási rendszer hatékony és megbízható működésével kapcsolatos kérdésekben szakhatóságként vesz részt az e szabályzatok jóváhagyására irányuló eljárásban. Az MNB elnöke egyetértési joga gyakorlása során figyelembe veendő követelmények átláthatóságának megteremtése indokolja tehát a jogalkotási jogosultság kibővítését.

A 2001. évi LVIII. törvény (a továbbiakban: MNB törvény) egyéb módosításai továbbá azt a célt szolgálják, hogy az MNB törvény időtálló legyen, megfelelő stabilitást nyújtson a Magyar Nemzeti Bank számára.

-----STARTING---POINT---RESZLETES---

Az 1. §-hoz

A Konvergenciajelentések szerint a monetáris finanszírozás tilalmára vonatkozó nemzeti szabályokat úgy kell megfogalmazni, hogy ezek semmiképpen ne korlátozzák a közösségi jog vonatkozó szabályainak hatályát. A törvény ezért pontosítja az általános hivatkozást az MNB törvény 14. §-ában.

A 2. §-hoz

Az MNB törvény 15. §-át megelőző címben az ezt következő §-ok rendelkezéseinek sorrendjét figyelembe véve felcseréli a törvény a jelenleg hatályos címben foglalt két kifejezést.

A 3. §-hoz

A törvény az MNB valamennyi számlavezetési kötelezettségét ebben a §-ban írja elő. A törvény a kincstári egységes számlával kapcsolatban a kamat mértékét a jegybanki alapkamathoz köti.

A 4. §-hoz

A Konvergenciajelentések szerint a monetáris finanszírozás tilalmával összefüggésben a nemzeti szabályokat úgy kell megfogalmazni, hogy ezek semmiképpen ne korlátozzák a közösségi jog vonatkozó szabályainak hatályát, ezért az eddig előírtakon túl az EK-Szerződés 101. cikkére való hivatkozás is szükséges az MNB törvény 16. §-ának (1) bekezdésében.

Az 5. §-hoz

A törvény egyértelművé teszi azt, hogy az MNB elnöke milyen esetekben hagyja jóvá a hitelintézeti elszámolóház üzletszabályzatát, szabályzatait illetve ezek módosítását. Az MNB törvény 27. §-a (3) bekezdésének módosítása értelmében a hitelintézeti elszámolóházak az MNB által jóváhagyott üzletszabályzatukat, illetve az üzletszabályzat jóváhagyott módosítását a honlapjukon kötelesek közzétenni az eddigi Pénzügyi Közlönyben való közzététel helyett.

A 6. §-hoz

Az (1) bekezdés előírja, hogy az MNB felelősségi körébe tartozik a monetáris, a fizetési mérleg és a kapcsolódó állományi, az értékpapír, a pénzügyi-számla, a pénzügyi stabilitási, a pénzforgalmi, a fizetési rendszer statisztikák összeállítása. Ezen túl az (1) bekezdés a törvény 19. § (1) bekezdésével egybehangzóan lehetővé teszi azt, hogy az MNB a hivatalos statisztikai szolgálathoz tartozó szervtől egyedi adatokat kaphasson, összhangot teremtve ezáltal a nemzeti szabályozás és a fizetési mérleggel, a szolgáltatások nemzetközi kereskedelmével és a közvetlen külföldi befektetésekkel kapcsolatos közösségi statisztikákról szóló, 2005. január 12-i 184/2005/EK európai parlamenti és tanácsi rendelet előírásai között. A módosítás egyértelművé teszi azt, hogy az MNB elnökének rendeletében előírt adatszolgáltatás személyes adatokra nem terjed ki. Az (1) bekezdés emellett az MNB törvény 15. §-ának a jelen törvény 3. §-a szerinti módosítására tekintettel meghatározza a „miniszter” MNB törvényben használt fogalmát.

A (2) bekezdés megteremti annak lehetőségét, hogy az MNB alapvető feladataihoz szükséges kutatási, elemzési és döntéselőkészítési tevékenységei ellátása érdekében adatokhoz anonimizált egyedi formában jusson hozzá. Az ilyen adatokhoz való hozzájutást kívánja az érintett személy vagy szervezet saját adataival való önrendelkezésének csorbítása nélkül biztosítani a módosítás. Az anonimizált adatok érintettel összefüggésbe hozása ellen a törvény számos garanciális rendelkezést az MNB törvénybe iktat.

A 7. §-hoz

Mind jogszabályszerkesztési, mind gyakorlati szempontok alapján indokolt, hogy az MNB valamennyi ellenőrzési eljárására ugyanazon eljárási szabályok vonatkozzanak, így az MNB törvény 29. §-ának (1) bekezdése kiegészül a 2007. évi CXXXVI. törvény (Pmt.) szerinti ellenőrzési eljárással. A törvény előírja, hogy a jegybanki ellenőrzés időtartama legfeljebb hat hónap lehet.

A 8. §-hoz

A törvény megteremti annak lehetőségét, hogy az MNB a forgalomból általa bevont törvényes fizetőeszköznek már nem minősülő, továbbá a nehezen felismerhető, valamint sérült készpénz magyar törvényes fizetőeszközre való átváltására való kötelezettségét harmadik személy, azaz például a hitelintézetek és a posta közreműködésével is teljesíthesse. A törvény újraszabályozza az érmeelfogadási kötelezettségeket a hitelintézeteken és a postán kívüli körben a közösségi joghoz való jobb alkalmazkodás, illetve az egyértelmű szabályozás érdekében. Ezen kívül a törvény kifejezetten előírja a törvényes fizetőeszköznek minősülő készpénz, valamint a már bevont bankjegy és érme alapanyaga értékesítésének MNB-t illető kizárólagos jogát, az esetleges nyerészkedési célú érmefelhalmozás megakadályozására. Az MNB törvény 33. §-ának a módosítással történő hatályon kívül helyezésére tekintettel szükséges annak biztosítása, hogy a készpénzátváltás szabályai továbbra is jogszabályban rögzítettek legyenek.

A 9. §-hoz

A törvény egyértelművé teszi, hogy a feltehetően hamis vagy meghamisított magyar és külföldi fizetőeszközök a pénzügyi közvetítő rendszeren, illetve a postán keresztül is eljuttathatóak a kijelölt szervezethez. A törvény tevékenység alapon határozza meg a hamisítványok forgalomból való kiszűrésére kötelezett szervezetek körét.

A 10. §-hoz

A § meghatározza a monetáris tanács tagjai hivatalbalépésének időpontját, továbbá - az egyes közjogi tisztségviselők esküjéről és fogadalmáról szóló 2008. évi XXVII. törvényben foglaltakhoz hasonlóan - rendelkezik arról, hogy a fogadalomról, illetve az esküről okmányt kell aláírni.

A 11. §-hoz

A humánkockázatok kezelése érdekében az MNB-t érintő összeférhetetlenségi helyzetek indokolt mértékéig való szabályozása szükséges. A jelenlegi összeférhetetlenségi szabályok közül a pénzügyi intézményben, befektetési vállalkozásban fennálló tulajdonosi részesedést érintő rendelkezések felülvizsgálata egyrészt annak érdekében szükséges, hogy kizárólag a ténylegesen indokolt munkavállalók vonatkozásában legyenek tulajdonosi korlátok, másrészt az összeférhetetlenséggel érintett intézmények körének kibővítése is indokolt.  A differenciált munkavállalói körhöz igazodó szabályozás a nemzetközi gyakorlat által is alátámasztott. A törvény szerint az MNB törvény 4. §-ában meghatározott feladatokat ellátó alkalmazottakra vonatkozó jelenleg hatályos összeférhetetlenségi korlátozás szigorodik, míg az egyéb munkavállalók esetében a bejelentési kötelezettség áll fenn az érintett döntéshozatalból való kizárásával mint jogkövetkezménnyel együtt.

A fennmaradó összeférhetetlenségi korlátozások a jelenlegi tulajdonszerzési korlátozásról befolyásszerzési korlátozásra változnak, tágítva ezzel a tilalmak körét. Az összeférhetetlenségi szabályok a kiegészítő pénzügyi szolgáltatást végző jogi személyben való befolyásszerzési korláttal is kiegészülnek, megfelelő átmeneti időszakot biztosítva az MNB munkavállalói számára. A törvény az összeférhetetlenségi előírások teljesítése és ellenőrzése érdekében megteremti az MNB ezzel kapcsolatos nyilvántartási jogosultságát.

A (2) bekezdés kizárólag technikai jellegű pontosítást tartalmaz, az MNB törvény 57. § megváltozó szerkezete miatt módosítja az MNB törvény 58. §-ában szereplő hivatkozásokat.

A 12. §-hoz

A § az MNB elnökének rendeletalkotási jogosítványait szabályozza. Az (1) bekezdés jogszabályszerkesztési okokból változik azzal, hogy a jelenleg hatályos MNB törvény 60. §-a (1) bekezdésének h) pontjában szereplő jogkör módosul. A módosítást követően az így kibővülő előírást az MNB törvény 60. §-ának (2) és (3) bekezdése tartalmazza. Az MNB törvény 60. §-nak új (3) bekezdése megteremti az MNB elnökének jogát arra, hogy a Tpt.-vel összhangban rendeletben szabályozza a központi értéktári tevékenységhez, valamint a központi szerződő fél tevékenységhez szükséges szabályzatokkal kapcsolatos követelményeket az e szabályzatokkal kapcsolatos egyetértési joga gyakorlása során figyelembe veendő követelmények átláthatóságának megteremtése érdekében.

Az MNB törvény 60. §-a új (5) bekezdése az alapkamat, illetve rendkívüli esetben a kötelező tartalék mértékéről szóló rendeletek speciális kihirdetésére vonatkozó szabályokat az elektronikus információszabadságról szóló törvény új szabályainak megfelelően módosítja.

A 13. §-hoz

Az MNB számlavezetési tevékenységének célja alapfeladataiból levezethető, közvetlen fizetési rendszertagok számára nyújtott kiegyenlítő-banki szolgáltatások, illetve alapfeladataihoz kapcsolódóan, azok által indokolt esetben levelező-, illetve általános számlavezető banki szolgáltatások nyújtása. A törvény megteremti annak a lehetőségét, hogy a jegybanki számlavezetés - a KESZ és az ÁKK Zrt., az OBA, és a BEVA pénzforgalmi számlájának az MNB törvény 15. §-ában szabályozott kivételétől eltekintve - az MNB jogosultságai között kerüljön szabályozásra. A korábbi szabályozás megszüntetését az is indokolja, hogy nincs olyan szakmai körülmény, ami az e §-ban felsorolt szervezetek számára a jegybanknál való számlavezetési kötelezettség törvényi előírását tenné szükségessé. Az e § hatálya alá tartozó szervezetek számlavezetési jogosultságaira az általános szabályok irányadóak. A jegybanki számlavezetés megvalósul törvényi kötelezés nélkül is a közvetlen fizetési rendszertagok számára. A törvény megteremti továbbá annak a lehetőségét is, hogy az MNB a monetáris politika megvalósítása során, illetve pénzügyi stabilitási feladatai teljesítése keretében a fedezetkezeléssel összefüggő feladatokat ellássa, elősegítve egyúttal az Eurorendszer szabályaihoz történő igazodást.

A 14. §-hoz

A § a monetáris politikai műveletekből eredő, hitelintézetekkel szembeni követelések privilegizált (a pénzforgalmi jogszabályok alkalmazása szempontjából előnyösen rangsorolt fizetési megbízásokkal egyező sorrendű) kielégítési módját kiterjeszti a hitelintézetek szükséghelyzetében nyújtható rendkívüli hitelekből eredő követelésekre is.

A 15. §-hoz

A törvény e rendelkezése arra irányul, hogy az MNB törvény tegye lehetővé a monetáris politikai eszköztárhoz és a pénzügyi stabilitási feladatatok ellátásához kötődő részesedések megszerzését is. Az MNB törvény 69. §-a (3) bekezdése b) pontjának módosítása a Tpt. módosítására tekintettel szükséges, azzal együtt, hogy a KELER Zrt. jelenlegi tulajdonosai közvetlen tulajdonosokká válhassanak az új intézmény tekintetében.

A 16. §-hoz

A Konvergenciajelentések szerint a monetáris finanszírozás tilalmára vonatkozó nemzeti szabályokat úgy kell megfogalmazni, hogy ezek semmiképpen ne korlátozzák a közösségi jog vonatkozó szabályainak hatályát. A törvény ezért pontosítja az általános hivatkozást e §-ban is.

-----STARTING---POINT---VEGE---

A 17. §-hoz

A § a hatálybalépéssel összefüggő és az átmeneti rendelkezéseket tartalmazza.

A 18. §-hoz

Az MNB törvény vonatkozó rendelkezéseit e módosító törvény egyéb §-ain alapuló változások miatt szükséges hatályon kívül helyezni.

Az MNB törvény 8. §-ának hatályon kívül helyezése az MNB monetáris politikai mozgásterét növeli: az adós saját kibocsátású értékpapírjaira vonatkozó korlátozás megszüntetése a monetáris politika eszköztárban alkalmazott elfogadható fedezeti kör Eurorendszerhez történő jövőbeli csatlakozására való felkészülést, ahhoz való igazodást segíti elő.

A pénzügyi függetlenség elve alapján a jegybanknak bármilyen olyan „hatástól” mentesnek kell lennie, amely pénzügyi szempontból veszélyeztetheti alapvető feladatainak ellátását. A Konvergenciajelentés szerint „[a] tagállamok nem hozhatják Nemzeti Központi Bankjukat olyan helyzetbe, hogy azoknak ne álljon rendelkezésére elegendő pénzügyi forrás a KBER-rel vagy az eurorendszerrel kapcsolatos feladataik ellátásához.” A törvény ezért hatályon kívül helyezi az MNB törvény 18. §-át, amely a pénzbevonási nyereség kötelező felhasználási módjáról szól, ezáltal tovább erősítve a jegybanki tevékenység pénzügyi alapjait. A törvény megteremti annak a lehetőségét, hogy a jegybanki számlavezetés, négy kivétellel az MNB jogosultságai között kerüljön szabályozásra.

A törvény hatályon kívül helyezi az MNB törvény 30. §-át, azaz az MNB által meghatározott célra nyújtott hitelek szerződéstől eltérő felhasználása esetében való büntetőkamat felszámításának jogát és a büntetőkamat mértékére vonatkozó rendelkezéseket, tekintettel arra, hogy az MNB már nem nyújt célzott hiteleket hitelintézetek részére.

Az  MNB törvény 33. §-ának hatályon kívül helyezését az indokolja, hogy a díjmentes váltási tevékenység (jellemzően: aprópénzváltás) törvényi szintű szabályozása indokolatlan, tekintettel arra, hogy rendeleti szintű szabályozással biztosítható a változó piaci viszonyokhoz igazodó, részletes szabályozás.

Az MNB törvény 55. §-ának hatályon kívül helyezésére azért kerül sor, mert a hivatalos személlyé minősítést korábban megalapozó jegybanki feladatok egy része megszűnt, így fenntartással sem indokolt e szabályt hatályában fenntartani.

Az MNB törvény 58/A. § (4) bekezdésének hatályon kívül helyezésére a vagyonnyilatkozat-tétellel kapcsolatos új, az egyes vagyonnyilatkozat-tételi kötelezettségekről szóló 2007. évi CLII. törvénybe beillesztett szabályozás miatt kerül sor.

A 19. §-hoz

A statisztikáról szóló 1993. évi XLVI. törvény annak érdekében módosul, hogy lehetőség legyen arra, hogy a hivatalos statisztikai szolgálathoz tartozó szervek személyes adatnak nem minősülő adatokat egyedi azonosításra alkalmas módon egymástól átvehessenek.

A (2) és (3) bekezdés az egyes vagyonnyilatkozat-tételi kötelezettségekről szóló 2007. évi CLII. törvény hatálya alá utalja az MNB törvény 49. § hatálya alá nem tartozó jegybanki alkalmazottakat, azzal hogy az említett törvény egyúttal úgy módosul, hogy a jelenlegi speciális szabály, miszerint a vagyonnyilatkozatokat az MNB elnöke ellenőrzi és őrzi, továbbra is fennmarad.

A (4) bekezdés kimondja, hogy az ÁKK Zrt. részére devizaszámlát vezethet az MNB mellett bármely hitelintézet is.

Az (5) és (6) bekezdés kiegészíti a Hpt. által meghatározott, a banktitok sérelme nélkül átadható adatok körét akként, hogy ne jelentse a banktitok sérelmét az MNB részére az MNB alapvető feladatai teljesítése során végrehajtott műveletei biztosítékául szolgáló hitelkövetelésekre vonatkozó adatátadás és biztosítja, hogy pénzügyi intézmény az ügyfelet az adatkérésről nem tájékoztathatja.