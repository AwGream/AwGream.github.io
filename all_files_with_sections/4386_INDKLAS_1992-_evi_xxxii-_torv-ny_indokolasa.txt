1992. évi XXXII. törvény indokolása

az életüktől és szabadságuktól politikai okból jogtalanul megfosztottak kárpótlásáról

-----STARTING---POINT---ALTALANOS--- 

A törvénysértő elítélések áldozatainak jogi és erkölcsi értelemben vett rehabilitálását az 1989. évi XXXVI. törvény, az 1990. évi XXVI. törvény és az 1991. évi ... törvény vállalta fel, míg a fenti sérelmekhez tapadó vagyoni kárpótlást e törvény szándékozik rendezni oly módon, hogy túlmegy az előírt törvényi kötelezettség teljesítésén és a teljes sértetti kör számára megnyitja a kárpótlásra való alanyi jogosultságot.

Tekintettel arra, hogy számos sérelmet szenvedett jogosultsága sem a tételes jogból, sem jogelvekből egyébként nem lenne levezethető, az állampolgári jogegyenlőséget rendező elvként tekintve alakította ki a törvényjavaslat (a továbbiakban: Javaslat) a jogosultak körét.

-----STARTING---POINT---RESZLETES---

Az 1. §-hoz

A Javaslat 1. §-a kinyilvánítja, hogy az állam kötelezettséget vállal az ott megjelölt időszakban politikai okból bekövetkezett törvénysértésekért. A kötelezettségvállalás visszamenőleges hatálya tekintetében - csak úgy mint a tulajdoni károk kárpótlásáról szóló 1991. évi XXV. törvényben - ésszerű határvonalat kell húzni, mivel a régebbi történelmi időszakokban is történtek igazságtalanságok, amelyek jóvátétele ma már megvalósíthatatlan.

1939. március 11., a honvédelemről szóló 1939. évi II. törvénycikk kihirdetésének napja. Ez a törvény még nem tartalmazott kifejezetten faji megkülönböztetést hordozó rendelkezéseket, - a második zsidótörvény ekkor még előkészületi szakaszában tartott - mégis egyes cikkelyei törvényes alapot szolgáltattak a kötelező munkaszolgálat bevezetéséhez. A törvény 230. cikkelye teremtette meg a munkaszolgálat alapját, erre hivatkozással a Minisztertanács 5070/1939. M. E. számú rendelete tartalmazta munkaszolgálat általános elveit és megszervezésének részleteit.

Ez az időhatár biztosítja, hogy a ma még élő sérelmet szenvedettek és a sérelmek következményeit közvetlenül velük együtt elviselők lehetőleg még életük utolsó időszakában hozzájuthassanak az őket mind erkölcsi, mind anyagi tekintetben megillető kárpótláshoz.

A 2. §-hoz

Az élettől, mint legfőbb értéktől való megfosztás esetén akkor illeti meg a jogosultat kárpótlás, ha a halálos ítéletet végrehajtották, illetőleg a büntető eljárás során vagy a szabadságvesztés büntetés végrehajtása alatt oly módon vesztette életét a sértett, hogy az eljáró magyar hatóság szándékosságához kétség nem fér. A szándékos közreműködés alatt a súlyos, folyamatos bántalmazásokat - melyek a halálhoz vezettek -, az életmentő gyógyszerek, életmentő műtétek hiánya miatti haláleseteket egyaránt érteni kell.

Az egyösszegű kárpótlásra az elhalt özvegye, özvegy hiányában a gyermeke, és ha egyikük sem él, de az elhalt szülője életben van, akkor ő jogosult.

Több gyermek, vagy több szülő esetén a kárpótlást közöttük egyenlő arányban kell megosztani. Az unoka azért nem sorolható e jogosulti körbe, mivel közvetlenül nem ő szenvedte meg a sértett halálából adódó hátrányokat, hanem elsősorban a házastárs és a gyermek, illetve fiatal sértett esetén a szülei.

Több élő gyermek esetén, ha a kárpótlási igényének a bejelentését követően, de a kárpótlás kifizetése előtt közülük valamelyik meghal, a neki jutó kárpótlási összeg erejéig a leszármazó(i) kötelmi igényt támaszthatnak.

A 3. §-hoz

A 3. § határozza meg, hogy mely - a személyes szabadságot súlyosan, 30 napot meghaladóan korlátozó - sérelmekért jár kárpótlás.

E körben került szabályozásra az 1989. évi XXXVI. törvényben, az 1990. évi XXVI. törvényben és az 1991. évi ... törvényben felsorolt bűncselekmények miatti elítélések semmissé nyilvánítása kapcsán járó kárpótlás, tehát az ott kiszabott ítéletek miatti szabadságvesztés büntetés, előzetes letartóztatás és kényszergyógykezelés. E §-ba tartoznak mindazok a szabadságelvonások, amelyek a szabadságvesztés büntetéshez jellegükben, - és a végrehajtás körülményeit tekintve - súlyosságukban hasonlóak.

A 4. §-hoz

Kárpótlásra az a sérelmet szenvedett jogosult, aki ma magyar állampolgár, vagy a sérelem elszenvedésekor magyar állampolgár volt, illetve a törvény hatálybalépésekor ugyan nem magyar állampolgár, de évtizedek óta Magyarországon él, a magyar lakossággal sorsközösségben, vele azonos sérelmeket szenvedve el, vagy haláláig élt így Magyarországon.

Az 5. §-hoz

A különböző szabadságelvonások után elsősorban a még élő sérelmet szenvedett jogosult kárpótlásra. Halála esetén az jogosult, aki a sérelem elszenvedésének idején és a sérelmet elszenvedő halálakor vele házasságban élt. Számtalan esetben a sérelmet elszenvedővel a jegyese végig élte a megpróbáltatásokat, de csak a szabadulását követően volt lehetőség a házasságkötésre. Amennyiben erre a szabadságelvonás megszűnését követő egy éven belül sor került, és ez a házasság a sérelmet szenvedett halálakor is fennállt, ez esetben a túlélő házastárs szintén jogosult a kárpótlásra.

Ennek indoka, hogy elsősorban azok helyzetén kell könnyíteni, akik a törvénytelenséget elszenvedték és csak a hiányuk esetén azokon, akik hosszú időn át vállalták mind a megbélyegzést, mind a kirekesztettséget.

A 6. §-hoz

A szabadságelvonás után kárpótlásra jogosultat, ha e törvény hatálybalépésekor életvitelszerűen Magyarországon él, választás illeti meg a vonatkozásban, hogy kárpótlási jegyre vagy életjáradékra tart igényt.

Azt a jogosultat, aki e törvény hatálybalépésekor nem él életvitelszerűen Magyarországon, a kárpótlás csak kárpótlási jegyben illeti meg.

Amennyiben a kárpótlásra jogosult a túlélő házastárs, neki a sérelmet elszenvedőnek járó kárpótlás 50%-a jár. Ebben az esetben a kárpótlás összegének kiszámítása úgy történik, hogy a ténylegesen sérelmet szenvedett születési idejéből kell kiindulni úgy tekintve őt, mintha ma is élne -, majd ennek alapján a mellékletben meghatározott várható élettartamból és ezzel együtt figyelembe kell még venni a szabadságelvonás tartamát, s az így kapott összeg 50%-a a túlélő házastársra jutó kárpótlás.

Amennyiben a túlélő házastárs életkorát és várható élettartamát vennénk figyelembe, akkor a kárpótlás nem érné el azt a szándékolt célját, hogy minden esetben a sérelmet ténylegesen elszenvedő az, aki e kárpótlási konstrukció középpontjában kell hogy álljon.

A (4) bekezdés alapján - azon elítéltek vonatkozásában, ahol a jogerős ítéletben halálbüntetést szabtak ki - a kárpótlás emelt összegben jár. E többletjuttatás azt a pénzben nem mérhető és ki nem fejezhető lelki gyötrelmet kívánja méltányolni, amikor valaki a közelgő halál árnyékában töltötte a szabadságvesztés büntetését, s esetleg a kivégzésre hurcolása alkalmával hirdették ki számára a kegyelmet.

A 7. §-hoz

Az életjáradék számításánál a szabadságelvonás időtartama és a sérelmet szenvedett életkora a meghatározó. E két adat az, amelynek figyelembevételével kellő és méltányos differenciálás eszközölhető a sérelmek nagyságának és a sérelmet szenvedettek jelenlegi szociális helyzetének megfelelően. E konstrukció alapján az a sérelmet szenvedett, aki idős és viszonylag hosszabb tartamú szabadságelvonást viselt el, magasabb, míg a fiatalabb életkorú, kevesebb szabadságelvonásban töltött idővel bíró sértett, kisebb havi juttatásban fog részesülni.

Az a jogosult, aki a 3. § alapján több címen is szabadságelvonást szenvedett el, az összes időtartam beszámításával kérheti az életjáradéka megállapítását, vagy választhat úgy is, hogy az egyik sérelem után kárpótlási jegyet kér, míg a másik szabadságelvonás idejét az életjáradék számításánál kéri figyelembe venni.

Ha a kárpótlás kárpótlási jegyben kerül folyósításra, a kárpótlási jegy felhasználására az 1991. évi XXV. törvény 7. §-ában foglaltak az irányadók.

A 8. §-hoz

A 30 napot meghaladó, de a 6 hónapot el nem érő szabadságelvonások esetén a kárpótlás átalányjellegű. A rövidebb szabadságelvonások után járó kárpótlás esetén az életjáradéki formában történő kifizetés nem lenne célszerű, hisz mind a jogosult, mind pedig az állam számára az a legoptimálisabb megoldás, ha ezek az összegek viszonylag rövid idő alatt és nem apró részletekben kerülnek kifizetésre.

A 9. §-hoz

A 9. § segédszabályokat tartalmaz az életjáradék számításához arra az esetre, ha a sérelmet szenvedett a szabadságelvonás ideje alatt meghalt.

A túlélő házastársnak lehetősége van arra, hogy a 9. §-ban megállapított értékeken túli időtartamot bizonyítson, ha ez nem vezet eredményre, vagy erre eleve nincs lehetőség, a szabadságelvonás idejét az e §-ban megállapítottak szerint kell figyelembevenni. Ezek az időtartamok igazodnak az ilyen típusú sérelmeket ténylegesen elszenvedettek által döntő többségben letöltött időkhöz.

A 10-11. §-hoz

A 2. §-ban és 3. §-ban nevesített sérelmekhez, ha tulajdoni sérelmek is kapcsolódtak, erre nézve az 1991. évi XXV. törvény rendelkezései az irányadók azzal a többletszabállyal, amelyet a 11. § fogalmaz meg a bérlakás elvesztése kapcsán. Amennyiben a bérlakás elvesztése a 2. §-ban és 3. §-ban írt sérelmekkel összefüggésben történt, de a lakás főbérlője (jogosult) meghalt, a jogosultak körének megállapítására szintén az 1991. évi XXV. törvény 2. §-ának (2)-(5) bekezdésében foglalt szabályai az irányadók; elsősorban tehát a jogosult leszármazója, ennek hiányában a túlélő házastárs nyújthat be kárpótlási igényt. A leszármazók e kárpótlásra fejenként egyenlő arányban jogosultak.

A 12-13. §-hoz

Akit e törvényben írt időhatáron belül elkövetett bűncselekmény miatt történt elítélés kapcsán törvényességi óvás vagy perújítás során felmentettek és a büntető eljárási törvény alapján a kártalanítási eljárásban előleget kapott, vagy teljes kártalanításban részesült, ez a jelen törvény alapján járó kárpótlásba beszámít, illetőleg kárpótlásra nem tarthat igényt ez a jogosult.

A 12. § (2) bekezdése szerint kizárt a kárpótlásból az a személy, akik a Polgári és Politikai Jogok Nemzetközi Egyezségokmányában elismert alapjogok megsértéséért felelősség terhel, kivéve ha bizonyítható, hogy a későbbiek során már e jogok érvényesítéséért úgy szállt síkra, hogy ezért büntető eljárás következtében súlyos hátrányt szenvedett el. A legsúlyosabb hátrányként azt kell értékelni, ha e magatartásának következményeként az életét vesztette el (kivégezték), vagy hosszú tartamú szabadságvesztés büntetésre ítélték, melyet le is töltött.

A 14. §-hoz

Az e törvény alapján induló kárpótlási eljárásra az 1991. évi XXV. törvény 10-12. §-át kell alkalmazni, az e §-ban megfogalmazott eltérésekkel.

Első fokon a kárpótlási kérelmeket az Országos Kárrendezési és Kárpótlási Hivatal bírálja el, de be lehet nyújtani mind ide, mind pedig a jogosult állandó lakóhelye szerint illetékes megyei (fővárosi) kárrendezési hivatalhoz. A kérelem benyújtásának határideje a törvény hatálybalépését követő 4 hónap. E határidő lejárta 4 hónap elteltével az a naptári nap, amely megfelel a hatálybalépés napjának. Ez a törvényben biztosított határidő szükséges, de egyben elegendő is az igények megfontolására. Ettől hosszabb határidőt nem célszerű biztosítani, mivel az a tényleges kárigények felmérését és az ebből eredő eljárást is szükségtelenül elnyújtaná. Az alapösszeg megállapítása szempontjából is feltétlenül szükséges az igénybejelentések számának az ismerete.

Abban az esetben, ha valaki neki fel nem róható okból mulasztotta el a bejelentési határidőt, az államigazgatási eljárás szabályairól szóló törvénynek az igazolási kérelemre vonatkozó rendelkezéseit kell megfelelően alkalmazni.

Ha a jogosult kárpótlási igénybejelentésének az az alapja, hogy a sértett a büntető eljárás vagy a büntető ügyben hozott ítélet végrehajtása során a magyar hatóság szándékos közreműködésének következtében vesztette életét, de az Országos Kárrendezési és Kárpótlási Hivatal a rendelkezésre álló bizonyítékokat nem látja kellőnek és elegendőnek, a további eljárás lefolytatására az iratokat az illetékes bíróságnak küldi meg. A bíróság a büntetőeljárási törvény szerinti különleges eljárás keretében, elsősorban az iratok alapján dönt a kárpótlásra jogosultság kérdéséről, de szükség esetén meghallgatást, tárgyalást tarthat.

A 15. §-hoz

E § egyértelműen állapítja meg a kárpótlás adómentességét, valamint a kárpótlási eljárással kapcsolatban az illetékmentességet.

A 16. §-hoz

A kárpótlás esedékességének napja 1992. január 1. Ez azt jelenti, ha a jogosultnak csak e határidőt követő néhány hónap elteltével történne meg az életjáradék folyósítása, vagy e törvény 1992. január 1-je után lép hatályba, a kárpótlás összegének számítása szempontjából 1992. január 1-jét kell figyelembe venni, tehát eddig az időpontig visszamenőleg jár a kárpótlás.

A 17. §-hoz

Az életjáradék számításánál, valamint a 8. §-ban említett alapösszeget minden évben az állami költségvetésről szóló törvény állapítja meg.

Ha valaki a kárpótlást kárpótlási jegyben kéri, illetve a 8. § (2) bekezdése alapján átalánykárpótlásra jogosult, az 1992-ben megállapított alapösszeget az ő vonatkozásában véglegesnek kell tekinteni, míg a többi jogosult esetében az alapösszeg évente kerül megállapításra.

A 18. §-hoz

A házassági jogról szóló 1894. évi XXXI. törvénycikk kiegészítéséről és módosításáról, valamint az ezzel kapcsolatban szükséges fajvédelmi rendelkezésekről szóló 1941. évi XV. törvény 9. §-ában, 10. §-ában, 14. §-ában és 15. §-ában foglalt - nemzsidó és zsidó házasságkötési tilalmak megszegésével megvalósított - bűncselekmények miatt történt elítélések e törvény erejénél fogva semmisnek tekintendők. A semmisségi igazolás kiadására az 1990. évi XXVI. törvény 3. §-ában és 4. §-ában foglaltak az irányadók.

A 19. §-hoz

E § alapján minden olyan esetben, ha a terhelt a bűncselekményt 1989. október 23-a előtt követte el, és őt törvényességi óvás vagy perújítás folytán felmentették, enyhébb büntetésre ítélték, vagy a büntető eljárást vádelejtés alapján megszüntették, avagy megállapították, hogy a kényszergyógykezelést törvényes ok nélkül rendelték el, s ezért kártalanításra lenne jogosult, e törvény rendelkezései alapján kárpótlás illeti meg.

Ennek indoka, hogy az elmúlt 50 évben elkövetett jogsértések kárpótlása tekintetében egységes rendezőelvek érvényesüljenek.

A 20. §-hoz

A Javaslat jellegénél fogva nem tudja felölelni a szabadságelvonásokkal kapcsolatban keletkezett összes sérelem orvoslását, sem az egészségkárosodás, egészségromlás, sem pedig a súlyos egzisztenciális hátrányok jóvátételét, de kimondja, hogy külön törvény szerint kell jóvátételben részesülnie azoknak, akik az e törvényben meghatározott szabadságelvonással kapcsolatban maradandó fogyatékosságot, vagy súlyos egészségromlást szenvedtek el.

-----STARTING---POINT---VEGE---