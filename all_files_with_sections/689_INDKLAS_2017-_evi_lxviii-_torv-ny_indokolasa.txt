2017. évi LXVIII. törvény indokolása

az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosításáról

-----STARTING---POINT---ALTALANOS--- 

Az állami és önkormányzati fenntartású előadó-művészeti szervezet első számú vezetőjének kinevezése kiemelkedően fontos döntés, hatása túlmutat magán az intézkedésen, hiszen középtávra meghatározza a szervezet arculatát, működésének legfőbb jellemzőit, az ország művészeti palettáján, a székhely és a régió kulturális életében betöltött szerepét.

Az elmúlt évek gyakorlati tapasztalata alapján az érintett önkormányzati és állami fenntartók, valamint a szakmai társadalmi szervezetek részéről számos szabályozási értelmezési kérdés és pontosítási igény merült fel, így szükségessé vált a vezetőválasztásra vonatkozó rendelkezések felülvizsgálata. Jelen módosítással a szabályozás átláthatóbbá válik, világosan megfogalmazva az előadó-művészeti szervezetek vezetőválasztási eljárása során elvárt eszköz-és feltételrendszert.

Jelen módosítás az Emtv. részleges deregulációjával és alacsonyabb jogszabályú szintű felhatalmazó rendelkezések megalkotásával kétszintű szabályozást vezet be. A nyilvántartásba vett, állami vagy önkormányzati fenntartású előadó-művészeti szervezet vezetőjére vonatkozó, általános foglalkoztatási szabályoktól eltérő, sajátos rendelkezések törvényi, míg a részletszabályok - a munkakör betöltésének feltételeire vonatkozó a pályáztatás során alkalmazandó, elsősorban eljárási szabályokat meghatározó rendelkezések - pedig kormányrendeleti szinten kapnak helyet, a törvény hatálybalépésével egyidejűleg.

A részletszabályok kormányrendeleti szintre kerülésével a mindennapi kihívások szabályozási szükségletére gyorsabban és hatékonyabban reagál majd a jogalkotó.

Ezen túlmenően a jogszabály koherenciás és pontosító rendelkezéseket tartalmaz.

-----STARTING---POINT---RESZLETES---

Az 1. §-hoz

A nyilvántartásba vétel az előadó-művészeti szervezetek támogatásának egyik alapeleme. Jelenleg a szabályozás nem rendelkezik a változás-bejelentési kötelezettségről, melyet a változástól, vagy az arról való tudomásszerzéstől számított tizenöt napon belül kel teljesíteni.

A 2. §-hoz

Részben szövegkoherenciás jellegű módosítás, az előadó-művészeti szervezetek minősítési követelményei között a kormányrendeleti szintű szabályozásra utalás bevezetése, valamint a minősítési követelmények elmulasztása esetén szükséges intézkedési határidő pontosítása, különösen indokolt esetben az intézkedési határidő meghosszabbítása.

A 3-4. §-hoz

Részben szövegkoherenciás jellegű módosítás, a fejezet sajátos szabályaival érintett kör (költségvetési szervként működő vagy az Mt. hatálya alá tartozó, állami, vagy önkormányzati fenntartású, nyilvántartásba vett előadó-művészeti szervezet) kijelölése és a foglalkoztatás módjának (munkaviszony) meghatározása.

A munkáltató vezetője megválasztása során alkalmazott eljárás meghatározása (pályáztatás), valamint az alacsonyabb jogszabályi szintű rendelkezések megalkotásához szükséges felhatalmazást megalapozó anyagi jogi rendelkezések.

Az 5. §-hoz

Jogtechnikai, koherenciás jellegű módosítás, valamint az alacsonyabb jogszabályú szintű felhatalmazó rendelkezések megalkotása.

A 6. §-hoz

Jogtechnikai, koherenciás jellegű módosítások.

A 7. §-hoz

A törvényi szinttel párhuzamosan megalkotott, alacsonyabb jogszabályi szintre kerülő rendelkezések deregulációja.

-----STARTING---POINT---VEGE---

A 8. §-hoz

Hatályba léptető rendelkezés.