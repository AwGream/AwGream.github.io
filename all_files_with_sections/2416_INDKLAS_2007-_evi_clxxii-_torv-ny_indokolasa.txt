2007. évi CLXXII. törvény indokolása

a választási eljárásról szóló 1997. évi C. törvény, valamint az országos népszavazásról és népi kezdeményezésről szóló 1998. évi III. törvény módosításáról

-----STARTING---POINT---ALTALANOS--- 

Az Alkotmánybíróság 47/2006. (X. 5.) AB határozatában megállapította, hogy a választási eljárásról szóló 1997. évi C. törvény (a továbbiakban: Ve.) 89. § (1) bekezdésében foglalt igazolás jogintézménye szabályozásakor az Országgyűlés jogalkotói feladatának elmulasztásával alkotmányellenes helyzetet idézett elő azzal, hogy nem teremtette meg maradéktalanul az Alkotmány 71. § (1) bekezdésében foglalt egyenlő választójog alapelvéből következő követelmények érvényesülését biztosító jogszabályi feltételeket. Az alkotmányellenesség oka az, hogy törvény nem zárja ki, hogy a választópolgár akkor is szavazzon az országgyűlési választások második fordulójában, ha azon a településen, ahol az első fordulóban szavazhatott, a szavazás érvényes és eredményes volt. Ilyen esetben ugyanis az érintett választópolgár újabb szavazatával, újabb választókerületben befolyásolhatja a szavazás eredményét, míg azok, akik nem éltek igazolással, egyetlen egyéni jelölt megválasztásában vehetnek részt.

Az Alkotmánybíróság 27/2007. (V. 17.) AB határozatában megállapította: az Országgyűlés nem szabályozta törvényben, hogy az eredményes ügydöntő országos népszavazás esetén ugyanabban a kérdésben mennyi időn belül nem lehet kitűzni újabb népszavazást.

Jelen törvény célja e két alkotmányellenes mulasztás megszüntetése.

-----STARTING---POINT---RESZLETES---

Az 1. §-hoz

A törvény az igazolással kapcsolatos visszaélések megelőzése, és a részletszabályokkal kibővített igazolással való szavazás szakszerűbb lebonyolítása érdekében megszünteti azt a lehetőséget, hogy az igazolással rendelkező választópolgár az igazolásban megjelölt település bármely szavazóhelyiségében leadhassa szavazatát. Az igazolással való szavazásra szolgáló szavazókör kijelölése a Ve. eddigi 10. § (2) bekezdésében foglalt gyakorlat szerint történik.

A 2-3. §-hoz

A törvény az igazolással való szavazás szabályainak módosításából következően megnövekedett szavazatszámláló bizottsági feladatok teljes és szakszerű végrehajtása érdekében az igazolással való szavazás lebonyolítására kijelölt szavazókör szavazatszámláló bizottsága minimális létszámát 7 főben állapítja meg.

A 4. §-hoz

A törvény a mozgóurnás szavazással kapcsolatos visszaélések megelőzése érdekében előírja, hogy a mozgóurna csak írásban kérhető. A törvény pontosítja azt is, hogy a szavazatszámláló bizottság csak illetékességi területén teljesítheti a mozgóurnás szavazási igényeket.

Az 5. §-hoz

A hatályos szabályozás szerint a szavazatszámláló bizottság a szavazás napján névjegyzékbe veszi azt a választópolgárt, aki igazolja, hogy lakcíme a szavazókör területén van. Ezáltal lehetővé válik, hogy az igazolással rendelkező választópolgár mégis a lakóhelye szerinti választókerületben szavazzon. Az ebből származó esetleges visszaélések elkerülése érdekében a törvény szerint a szavazás napján a szavazatszámláló bizottság csak azt veheti fel a névjegyzékbe, aki az adott választókerületbe szóló igazolással rendelkezik.

A 6. §-hoz

A választójog egyenlősége elvének érvényesülése érdekében mindenki csak egy képviselő megválasztásában vehet részt. Ezt a feltételt az országgyűlési egyéni választókerület és a területi választókerület tekintetében külön kell vizsgálni.

Ennek érvényesülése érdekében a törvény az igazolással szavazás eljárási szabályait további garanciákkal egészíti ki.

A törvény az igazolás kérése és kiadása körében rögzíti, hogy

- a manipulatív célból történő igazoláskérés tilos;

- a helyi választási iroda vezetőjének az igazolás kiadásakor az igazolásban milyen adatokat kell feltüntetnie;

- a többször szavazás felderítése és az igazoláskérések statisztikai célú feldolgozása érdekében az igazolás kiadásakor a helyi választási iroda vezetője a választópolgárt külön nyilvántartásba veszi;

- amennyiben az igazolás csak az első fordulóra szól, a lakcím szerint illetékes helyi választási iroda vezetője az igazolás kiadásával és a névjegyzékből való törléssel egyidejűleg a második forduló névjegyzékén is feltünteti azt a települést, ahol a választópolgár igazolással szavazni kíván. Így a szavazatszámláló bizottság a második fordulóban tudja, hogy a választópolgár az első fordulóban melyik választókerületben szavazott vagy szavazhatott volna igazolással;

- ha a választópolgár mindkét fordulóra kért igazolást, a helyi választási iroda vezetője az igazolást mindkét fordulóra ugyanazon a lapon állítja ki.

A törvény további garanciákat épít be a szavazatszámláló bizottság eljárásába. A szavazatszámláló bizottság adminisztratív eszközökkel ellenőrzi, hogy a választópolgár jogosult-e a második fordulóban szavazni:

- Ha a választópolgár mindkét fordulóra kért igazolást, az első fordulóban történő szavazáskor a szavazatszámláló bizottság nem vonja be az igazolást, de a többszöri szavazás megakadályozása érdekében lebélyegzi.

- Ha a második fordulóban történő szavazáskor a választópolgár igazolással lakóhelyétől távol szavaz, a választópolgár bemutatja az igazolását. Az igazolásból és a választási iroda által a szavazatszámláló bizottság részére átadott, az első fordulós eredményeket tartalmazó tájékoztatásból a szavazatszámláló bizottság meg tudja állapítani, hogy

- az a választópolgár, aki mindkét fordulóra igazolást kapott, az első fordulóban hol szavazhatott, és ott a választás eredményes volt-e;

- annak a választópolgárnak, aki csak a második fordulóra kapott igazolást, a lakóhelyén a választás eredményes volt-e;

- Ha a második fordulóban történő szavazáskor a választópolgár lakóhelyén szavaz, a szavazatszámláló bizottság a névjegyzék alapján meg tudja állapítani, hogy az első fordulóban igazolással hol szavazhatott, és ott a választás eredményes volt-e.

- Amennyiben abban a választókerületben, ahol a választópolgár az első fordulóban szavazhatott, az első forduló eredményes volt, a választópolgár a második fordulóban már nem szavazhat, ezért a szavazatszámláló bizottság a választópolgárt visszautasítja.

A törvény a nyilvánosság tájékoztatása érdekében előírja, hogy az igazolás miatt a névjegyzékből törölt választópolgárok nyilvántartásának összesített adatait az Országos Választási Iroda a választás első fordulóját megelőzően nyilvánosságra hozza.

A 7-8. §-hoz

Az igazolással szavazás egyes szabályai alkalmazásának csak az országgyűlési választáson van relevanciája, ezért az Európai Parlament tagjainak választására és az országos népszavazásra vonatkozó fejezetek igazolással szavazásra utaló szabályai pontosításra szorulnak.

A 9-11. §-hoz

Az ügydöntő népszavazással hozott döntés három évig köti az Országgyűlést, ha a népszavazás törvényalkotási kötelezettséget keletkeztetett úgy a három év a törvény megalkotásától számít.

A törvény három éves moratóriumot állapít meg arra, hogy az eredményes ügydöntő országos népszavazás esetén ugyanazon tartalmú kérdésben mennyi időn belül nem kezdeményezhető újabb országos népszavazás. Az időszak elegendően hosszú idő a közvetlen demokrácia eszközével gyakorolt népszuverenitás érvényesülésére, de nem korlátozza túlzottan hosszú időre az állam cselekvési lehetőségét sem.

A 12-13. §-hoz

A 2005. évi LXXXI. törvény a Ve. 126. § (2) bekezdésébe építette be azt a rendelkezést, miszerint egy szavazólapon csak egy kérdés szerepelhet. A Ve. 127. § (2) bekezdésének hatályon kívül helyezése azonban jogtechnikai hiba miatt elmaradt. A koherens jogi szabályozás megteremtése érdekében a törvény ezt pótolja.

-----STARTING---POINT---VEGE---

A törvény hatályba lépésének időpontját a kihirdetést követő 3. napban határozza meg.