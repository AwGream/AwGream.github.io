2004. évi XXIII. törvény indokolása

az Európa-tervvel és az európai uniós csatlakozással kapcsolatos, a belügyi ágazatba tartozó egyes törvények módosításáról

-----STARTING---POINT---ALTALANOS--- 

A törvény alapvető célja a közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) európai uniós normáknak, alapelveknek megfelelő, a közlekedési igazgatási tevékenységgel összefüggő, illetve az ahhoz kapcsolódó nyilvántartásokra vonatkozó adatvédelmi rendelkezésekkel is összhangban lévő új szabályainak törvényi szintű meghatározása, illetve a meglévő szabályok, fogalmi meghatározások pontosítása.

A módosítás főbb szempontjai:

- a Tanács a járművek nyilvántartásba vételéhez kapcsolódó okmányokról szóló 1999. április 29-i 1999/37/EK irányelvében (a továbbiakban: Irányelv) foglalt kötelezettséget teljesítő származásellenőrzési nyilvántartás létrehozása, amely egyben biztosítja a jelenleg nyilvántartásban nem szereplő, ideiglenes okmányokkal és hatósági jelzésekkel közlekedő járművek nyilvántartásba vételének lehetőségét,

- az adatvédelmi törvényben foglalt alapelveknek megfelelő fogalmi meghatározások,

- az előzetes eredetiségvizsgálati nyilvántartás, valamint az abban foglalt adatok körének meghatározása,

- felhatalmazás a belügyminiszter részére a közúti közlekedési igazgatási hatósági eljárások díjainak a megállapítására.

Az Európai Unióhoz történő csatlakozásig az épített környezet alakításáról és védelméről szóló 1997. évi LXXVIII. törvény (a továbbiakban: Étv.) településtervezéssel és az építészeti-műszaki tervezéssel, valamint az építésügyi műszaki szakértéssel kapcsolatos rendelkezéseit ki kell terjeszteni az Európai Unió valamennyi tagállamának állampolgárára is. Az Étv.-ben felsorolt tervezési és szakértői tevékenységek az un. szabályozott szakmák körébe tartoznak, amelyek esetében a vonatkozó EU-irányelvek a következők: a Tanács 1985. június 10-i 85/384/EGK irányelve az építészmérnöki oklevelek, bizonyítványok és a képesítés megszerzéséről szóló egyéb tanúsítványok kölcsönös elismeréséről, valamint a letelepedés és a szolgáltatás szabadságának tényleges gyakorlását elősegítő intézkedésekről, valamint a Tanács 1988. december 21-i 89/48/EGK irányelve a legalább hároméves szakoktatást és szakképzést lezáró felsőfokú oklevelek elismerésének általános rendszeréről.

Az Európa-terv bővítése kapcsán a gyermekek érdekeinek messzemenő figyelembevétele és érvényre juttatása céljából indokolt biztosítani, hogy kiskorú eltűnése esetén az eljáró hatóságok azonnali és a mielőbbi felkutatást legjobban segítő intézkedéseket tegyenek.

Ennek megfelelően e speciális rendelkezéssel ki kell egészíteni a személy- és tárgykörözésről szóló 2001. évi XVIII. törvényt.

Ugyancsak a gyermekek helyzetének javítását célozza a szabálysértésekről szóló 1999. évi LXIX. törvény módosítása, amelynek értelmében egyrészt a gyermekkorú sérelmére elkövetett szabálysértési ügyben az ügydöntő határozatot az általános ügyintézési határidőnél rövidebb idő alatt - 15 napon belül - kell meghozni, másrészt a szabálysértési hatóság a gyermekkel koldulás szabálysértés esetén a gyermek lakóhelye szerint illetékes gyermekjóléti szolgálat felé fennálló értesítési kötelezettségének haladéktalanul eleget kell tegyen.

-----STARTING---POINT---RESZLETES---

Az 1. §-hoz

Az 1. § az értelmező rendelkezéseket módosítja. Újrafogalmazza a járműnyilvántartás fogalmát, meghatározza az újonnan létrehozandó nyilvántartási részelemeket (származásellenőrzési nyilvántartás, előzetes eredetiségvizsgálati nyilvántartás), illetve új fogalmat vezet be (történeti állomány).

A járműnyilvántartás fogalmának újbóli meghatározásából a nyilvántartás adatainak életútkövető jellege válik egyértelművé a történeti állomány fogalmának bevezetésével. Az új fogalom meghatározása a nyilvántartás adattartalmának pontosítása, és az abból teljesíthető adatszolgáltatás miatt szükséges.

A két új nyilvántartási részelem létrehozását a közúti közlekedési nyilvántartás Irányelvnek való megfeleltetése indokolja. A származásellenőrzési nyilvántartás létrehozását a forgalomba helyezés előtti, a jármű jogi helyzetének tisztázási kötelezettsége indokolja. A nyilvántartásba vétel egyben megteremti a jármű használati jogának lehetőségét, ugyanakkor a jelenleg ideiglenes okmányokkal és hatósági jelzésekkel ellátott, de a nyilvántartásban nem szereplő járművek azonosíthatósága biztosított. A másik új nyilvántartási részelem meghatározását az előzetes eredetiségvizsgálat eljárási rendjének megváltozása indokolja.

A 2. §-hoz

A körzetközponti feladatokat ellátó települési önkormányzat jegyzője (a továbbiakban: jegyző) adatszolgáltatási hatáskörének módosítását az új nyilvántartási részelemek létrehozása tette szükségessé.

A 3. §-hoz

A módosítással lehetővé válik, hogy az eljárást gyorsabb, egyszerűbb módon lehessen lefolytatni azáltal, hogy a BM Központi Adatfeldolgozó, Nyilvántartó és Választási Hivatal (a továbbiakban: Hivatal) közvetlenül jogosult adatot igényelni a külföldi hatósági nyilvántartásokból. A törvény meghatározza továbbá, hogy a nyilvántartásból milyen adatok továbbíthatóak az Európai Unió tagállamai, illetve harmadik országok felé.

A módosítás szerint az ORFK Nemzetközi Bűnügyi Együttműködési Központ a továbbiakban közreműködőként segíti a Hivatal munkáját. A módosítással azonosíthatóbb lett a származásellenőrzésben résztvevő szervek köre.

A jármű származásának ellenőrzése hatósági hatáskörbe került. Ennek következményeként a Hivatal közvetlen módon juthat olyan adatokhoz, amelyek feltétlenül szükségesek a jármű származásának ellenőrzéséhez. Azokban az esetekben, amikor a közvetlen hozzáférés nehézségekbe ütközik, közbeszerzési eljárás során kiválasztott közreműködő igénybevételével tesz eleget a Hivatal kötelezettségének. A közreműködő olyan adatbázisokat vesz igénybe, melyek elérése a Hivatal számára nem, vagy csak hosszadalmas és költséges eljárás eredményeként lehetséges. A közreműködő tevékenysége során személyes adatokat nem kezel; feladata a járműhöz kapcsolódó - a származás szerinti ország hatósági gépjármű-nyilvántartásaiban szereplő - technikai adatok beszerzése, valamint a körözés tényének a származás szerinti nemzeti nyilvántartásokban történő ellenőrzése. Az ellenőrzést úgy az Európai Unió tagállamaiból, mint harmadik országból származó járműveknél is el kell végezni.

A 4-7. §-hoz

A 4-7. §-ok a nyilvántartás részeire, továbbá azok adattartalmára vonatkozó rendelkezéseket módosítják.

Tekintettel arra, hogy a nyilvántartás új elemekkel bővült, szükségessé vált annak pontosítása, hogy mely részelemekből épül fel a közúti közlekedési nyilvántartás.

A vezetési jogosultságra vonatkozó rendelkezéseknek a felvételét az tette szükségessé, hogy a megszerzett vezetési jogosultságokkal kapcsolatban a Közlekedési Felügyelet az itt megjelölt adatkört továbbítja a Hivatal részére, melyek a nyilvántartás részét képezik. A nyilvántartás adatkörének meghatározása, valamint az abból történő adatszolgáltatás érdekében szükséges az új pont felvétele.

A származásellenőrzési nyilvántartás célja, hogy a külföldről belföldi üzemeltetés céljából behozott használt járművek és azok tulajdonosi (üzembentartói) adatait, valamint a jármű származását igazoló okmányok adatait és a származásellenőrzés eredményét nyilvántartsa. Ez még a forgalomba helyezés előtt, a jármű jogi helyzetének tisztázása érdekében történik, ugyanakkor biztosítja, hogy a közúti közlekedésben ideiglenesen részt vevő, de a járműnyilvántartásban még nem szereplő járművek azonosíthatóak legyenek. A származásellenőrzésére irányuló hatósági eljárás eredménye a közhiteles nyilvántartás adattartalmát képezi.

Amennyiben a jármű ideiglenes forgalomban tartása indokolt, az ideiglenes rendszám és forgalombantartási engedély kiadásának feltétele a közlekedés biztonságának elősegítése érdekében a jármű műszaki alkalmasságának igazolása, és a kötelező gépjármű-felelősségbiztosítás fedezetének igazolása.

A származásellenőrzési nyilvántartás létrehozása, és az abból történő adatszolgáltatás által mód nyílik továbbá arra is, hogy e nyilvántartásban szereplő járműtulajdonosokkal szemben is érvényesíthetőek legyenek mindazon szankciók, amelyeket - éppen a nyilvántartásba vétel hiánya miatt - eddig nem lehetett foganatosítani. Ezáltal megkönnyítjük a közúti közlekedés ellenőrzésében résztvevő hatóságok - rendőrség, közlekedési hatóság -, illetve a kötelező gépjármű-felelősségbiztosítási feladatokat ellátó biztosítók munkáját, és az esetlegesen szükséges hatósági eljárások lefolytatását.

Ugyanakkor létrehozásának fontos szempontja, hogy a regisztrációs adóról szóló 2003. évi CX. törvény hatálybalépésével módosultak a közúti közlekedésről szóló 1988. évi I. törvény (a továbbiakban: Kkt.) rendelkezései is.

A Kkt. 23. § (6) bekezdése értelmében „A belföldön üzemeltetni kívánt, külföldi rendszámmal ellátott jármű forgalomba helyezését a jármű belföldi üzembentartója a tulajdonszerzést, illetőleg a jármű behozatalát követő legfeljebb 30 napon belül köteles kezdeményezni.”

Amennyiben a belföldi forgalomba helyezési eljárás 30 napon belül nem fejeződik be, a tulajdonos használati joga kerülne korlátozásra azzal, hogy a járművét nem használhatja. Lehetővé kívántuk tenni a származásellenőrzési nyilvántartás létrehozásával, hogy a fent nevezett járművek is a magyar hatóságok által kiállított okmányokkal és hatósági jelzésekkel vehessenek részt a közúti forgalomban. A származásellenőrzési nyilvántartásba vételt követően a járműtulajdonosoknak, valamint az érintett hatóságoknak 6 hónap áll rendelkezésükre, hogy a végleges forgalomba helyezéshez szükséges jogcselekményeket elvégezzék.

A Kknyt. 2003. évi módosításának eredményeként 2004. július 1-jétől több változás lép életbe a közlekedés igazgatás területén. Ezek közül a legjelentősebb az előzetes eredetiségvizsgálat hatósági hatáskörbe vonása. Ennek következményeként a jelenlegi gyakorlatot felváltó rend értelmében az előzetes eredetiségvizsgálatot a Hivatal végzi majd, hatósági eljárás keretében. A feladat végrehajtásához a Hivatal - szigorú feltételek teljesítéséhez kötött kiválasztás alapján - vizsgáló állomások közreműködését veszi igénybe. A vizsgálat eredményéről a Hivatal hatósági bizonyítványt állít ki.

A jogszabályi változás bevezetésével az előzetes eredetiségvizsgálat teljes megújítása válik szükségessé, melynek keretén belül elsősorban az infrastruktúra és a központi nyilvántartás fejlesztése szükséges. A nyilvántartás fejlesztése magában foglalja az előzetes eredetiségvizsgálati nyilvántartás létrehozását, a Hivatal és a vizsgáló állomások online módon történő összekapcsolását, továbbá az alkalmazásfejlesztést.

Ehhez kapcsolódóan a közúti közlekedési nyilvántartás részévé válik az előzetes eredetiségvizsgálati nyilvántartás, amely a vizsgált járműnek a járműnyilvántartásban szereplő, valamint az eljárás során megállapított műszaki és azonosító adatait, rögzített képi adatait, a kérelmező név- és lakcímadatát, a vizsgálat eredményét, valamint a vizsgáló Hivatal által képzett jogosultságazonosítóját tartalmazó nyilvántartás. Ezek az adatok online módon, zárt rendszerben kerülnek be a nyilvántartásba.

A származásellenőrzési nyilvántartásba vétel során biztosított az a lehetőség az üzembentartó részére, hogy a forgalomba helyezési feltételek teljesüléséig részt vehessen a közúti közlekedésben. A közúti közlekedési okmányok - vezetői engedély, forgalmi engedély, törzskönyv - adattartamára vonatkozó szabályoknak megfelelően a jármű ideiglenes forgalomban tarthatóságát igazoló okmány és az előzetes eredetiségvizsgálat eredményét igazoló okiratok adattartalmát határozza meg a módosítás.

A 8-10. §-hoz

A közlekedési igazgatásban felmerülő műszaki kérdések eldöntésére hivatott szakhatóság a közlekedési hatóság. A járművek műszaki feltételeinek ellenőrzésével és a járművek forgalomba helyezésével, illetve forgalomban tartásával kapcsolatos jogszabályok elsősorban a közlekedési hatóságra nézve határoznak meg kötelező feladatokat és ellenőrzéseket. Ezeknek az ellenőrzéseknek, műszaki vizsgálatoknak, valamint a járművezetők képzésének, vizsgáztatásának eredményeiről történő értesítési kötelezettség kerül rögzítésre.

A 9. §-ban kerülnek meghatározásra az egyes adatok kezelésére vonatkozó időtartamok, a kapcsolódó generális jogszabályokkal összhangban.

A 10. §-ban a körzetközponti jegyző adatkezelésére vonatkozó szabályok kerültek kiegészítésre.

A 11-12. §-hoz

A 11-12. §-ok a nyilvántartásból történő adatigénylés és adatszolgáltatás szabályait módosítják.

A Hivatal a közúti közlekedési nyilvántartásból teljesítendő adatszolgáltatási feladatait a Kknyt. rendelkezései alapján látja el, figyelemmel a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseire.

A Hivatal nagy mennyiségű adatszolgáltatást teljesít a közhitelű alapnyilvántartás adattartalmából annak a részére, aki a Kknyt.-ben meghatározott feltételeknek megfelel. Az adatkezelés és az adatszolgáltatás a törvény által meghatározott garanciális feltételek mellett történik.

A Kknyt. rendelkezései értelmében a nyilvántartásból adatot igényelhetnek a társhatóságok eljárásaik lefolytatása érdekében, természetesen - az adatvédelmi szabályok megtartása mellett - minden kérelmező csak a Kknyt.-ben számára meghatározott adatokhoz juthat hozzá.

A települési önkormányzat jegyzője, az adóhatóság, a vámhatóság valamint a gépjármű-felelősségbiztosítást ellátó biztosítók adatigénylésére vonatkozó szabályok tekintetében nélkülözhetetlen a jelenlegi szakaszok módosítása, a feladataik ellátásához szükséges adatokhoz történő hozzáférés biztosítása. A módosítással a törvényben meghatározásra kerül az új nyilvántartásból igényelhető adatok köre.

A módosítás a fentieken túl kiegészíti az adatigénylők körét az egyéb törvényekben meghatározottak szerint. Ennek megfelelően a Központi Statisztikai Hivatal a statisztikáról szóló 1993. évi XLVI. törvényben meghatározott feladatai ellátásához szükséges statisztikai adatokat igényelhet a nyilvántartásból.

A 13. §-hoz

Az előzetes eredetiségvizsgálat hatósági hatáskörbe vonásának következményeként a jelenlegi gyakorlatot felváltó rend értelmében az előzetes eredetiségvizsgálatot a Hivatal végzi majd, hatósági eljárás keretében. A feladat végrehajtásához a Hivatal - szigorú feltételek teljesítéséhez kötött kiválasztás alapján - vizsgáló állomások közreműködését veszi igénybe.

Az előzetes eredetiségvizsgálati eljárás során a közreműködő által a megállapított adatok közvetlenül, informatikai úton kerülnek be az előzetes eredetiségvizsgálati nyilvántartásba.

A 14. §-hoz

Az eredetiségvizsgálat új rendjének 2004. július 1-jei hatállyal történő bevezetése miatt az addig eredetiségvizsgálatot végző vállalkozásoknak rövid időn belül kell átállniuk az új rend szerinti feladatellátásra, illetőleg kell megteremteniük a külön jogszabályban meghatározott feltételrendszereknek megfelelő infrastruktúra és eszközbázist.

A felkészülés időigénye miatt reális veszélye van annak, hogy 2004. július 1-jén csak korlátozott számban lesz az új feltételrendszernek megfelelő vizsgáló állomás, ugyanakkor változatlan mértékben marad fenn az e szolgáltatással kapcsolatos állampolgári kereslet. Tekintettel arra, hogy a jogos lakossági igények nem maradhatnak ellátatlanul, szükséges az átmeneti időszak biztosítása.

A 15. §-hoz

A közúti járművek előzetes eredetiségvizsgálata a járművek azonosító adatai és okmányai valódiságának megállapítására irányuló eljárás, amely a gépjárműbűnözés visszaszorításának meghatározó elemévé vált. Az eredetiségvizsgálat a Kknyt. 2003-ban történt módosítása értelmében 2004. július 1-jétől kikerül a vállalkozásban végezhető gazdasági tevékenységi körből.

A Kknyt. szerint a jármű előzetes eredetiségvizsgálata a jövőben hatósági eljárás, hatósági szolgáltatás, amelyet a Hivatal - közreműködők igénybevételével - végez, a külön jogszabályban meghatározott igazgatási szolgáltatási díj ellenében.

Felhatalmazást kap a belügyminiszter, hogy a pénzügyminiszterrel egyetértésben meghatározza a közúti közlekedési hatósági eljárás igazgatási díjait, ide tartozik - többek között - a származásellenőrzés és a jármű előzetes eredetiségvizsgálatának díja is.

A 16. §-hoz

A településtervezéssel kapcsolatos rendelkezéseket - összhangban a 17. §-ban leírtakkal - ki kell terjeszteni az Európai Gazdasági Térség valamennyi tagállamának állampolgárára is.

A 17. §-hoz

A „gyermekbarát” épített környezet kialakításának követelményét - összhangban az Országos településrendezési és építési követelményekről szóló 253/1997. (XII. 20.) Korm. rendelet ezzel kapcsolatos szabályozásával - az Étv.-ben is meg kell teremteni.

A 18. §-hoz

Az itt felsorolt építészeti-műszaki tervezési és építésügyi műszaki szakértői tevékenységek az ún. szabályozott szakmák körébe tartoznak, ahol a vonatkozó EU-irányelvek (a Tanács 1985. június 10-i 85/384/EGK irányelve az építészmérnöki oklevelek, bizonyítványok és a képesítés megszerzéséről szóló egyéb tanúsítványok kölcsönös elismeréséről, valamint a letelepedés és a szolgáltatás szabadságának tényleges gyakorlását elősegítő intézkedésekről, valamint a Tanács 1988. december 21-i 89/48/EGK irányelve a legalább hároméves szakoktatást és szakképzést lezáró felsőfokú oklevelek elismerésének általános rendszeréről) szerint biztosítani kell a külföldi személyek - ezen belül az európai uniós állampolgárok - szabályozott munkavállalását. A munkavégzéssel kapcsolatban a külföldiekre vonatkozóan - az általánoson túlmenően - több „különös” szabály előírása is szükségessé vált (pl.: a nem magyar állampolgárok építészeti tevékenység gyakorlásának feltételei, nyelvhasználat, névjegyzékbe vétel).

A 19. §-hoz

Magyarország Európai Unióhoz való csatlakozását követően az építési termékek megfelelőség-igazolásának alapjául, a termékre vonatkozó honosított harmonizált európai szabványt, ennek hiányában a termék európai műszaki engedélyét kell alkalmazni. Ha ilyen közösségi szintű műszaki specifikáció nem áll rendelkezésre, akkor alkalmazhatók az egyéb olyan műszaki specifikációk, amelyek a terméknek a tervezett célra való alkalmazási követelményeit tartalmazzák. Az erről szóló miniszteri rendeleti szintű szabályozás már EU-konform, ezért az ennek megfelelő törvényi szabályozás pontosítására is szükség van.

A 20. §-hoz

Az Étv.-ben biztosítani szükséges az 50. § (1) bekezdés a)-i) pontjaiban meghatározott és az Országos Lakás- és Építésügyi Hivatal által ellátott feladatok pénzügyi fedezetét.

A 21. §-hoz

Az Étv. 16. §-ában, valamint a 32. §-ában megfogalmazottakkal összhangban a tervező- és szakértő mérnökök, valamint építészek szakmai kamaráiról szóló 1996. évi LVIII. törvény vonatkozó rendelkezéseinek pontosítására is szükség van, különös tekintettel azokra az EGT állampolgárokra, akik szabályozott építészeti tevékenységet csak alkalomszerűen végeznek, és gazdasági céllal nem szándékoznak letelepedni Magyarországon. A vonatkozó európai uniós irányelvek alapján kamarai tagság nélkül is végezhetik e tevékenységüket. Indokolt ugyanakkor ezen személyek tekintetében is az elkülönítetten vezetett névjegyzékbe vétel, mely feladatot az egész országra kiterjedő illetékességgel a külön jogszabályban meghatározott területi építész kamara (Budapesti Építész Kamara) látja el.

A 22-23. §-hoz

Az Európa-terv bővítése kapcsán a gyermekek érdekeinek messzemenő figyelembevétele és érvényre juttatása céljából indokolt biztosítani, hogy kiskorú eltűnése esetén az eljáró hatóságok azonnali és a mielőbbi felkutatást legjobban segítő intézkedéseket tegyenek.

Ennek megfelelően e speciális rendelkezéssel ki kell egészíteni a személy- és tárgykörözésről szóló 2001. évi XVIII. törvényt.

Ugyancsak a gyermekek helyzetének javítását célozza a szabálysértésekről szóló 1999. évi LXIX. törvény módosítása, amelynek értelmében egyrészt a gyermekkorú sérelmére elkövetett szabálysértési ügyben az ügydöntő határozatot az általános ügyintézési határidőnél rövidebb idő alatt - 15 napon belül - kell meghozni, másrészt a szabálysértési hatóság a gyermekkel koldulás szabálysértés esetén a gyermek lakóhelye szerint illetékes gyermekjóléti szolgálat felé fennálló értesítési kötelezettségének haladéktalanul eleget kell tegyen.

-----STARTING---POINT---VEGE---

A 24-25. §-hoz

Jogalkalmazási szempontból és az állampolgárok jogbiztonságára is tekintettel elengedhetetlen annak szabályozása, hogy a „törvénycsomag” rendelkezéseit - legalábbis az építésügyre vonatkozó részek tekintetében - csak a törvény hatálybalépését követően indult ügyekben lehet alkalmazni.

Az Étv. 62. § (3) bekezdése hatályon kívül helyezésének indoka a magyar nemzeti szabványok kötelező alkalmazási előírásának megszűnte.

Tekintettel arra, hogy az Étv. 32. §-ának eddigi „megengedőbb” szabályozása alapján tervezési vagy szakértői jogosultságot szerzett személyek „szerzett” jogait átmeneti idő nélkül megvonni nem lehet, ezért ki kell mondani, hogy az e törvénnyel hatályba lépő új szabályozási elemek nem érintik e szerzett jogokat.

A záró rendelkezés tartalmazza a jogharmonizációs záradékot is.