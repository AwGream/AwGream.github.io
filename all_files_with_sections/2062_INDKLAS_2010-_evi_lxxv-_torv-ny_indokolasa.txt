2010. évi LXXV. törvény indokolása

az egyszerűsített foglalkoztatásról

-----STARTING---POINT---ALTALANOS--- 

Az egyszerűsített foglalkoztatásról szóló 2009. évi CLII. törvény, mely 2010. április 1-jén lépett hatályba, olyan szabályokat tartalmaz, amelyek rendkívül megnehezítik a foglalkoztatást a hatálya alá tartozó területeken, elsősorban a mezőgazdasági ágazatban. A jelen törvény célja az, hogy megőrizve a papíralapú adminisztrációról az elektronikus ügyintézés irányába történt előrelépés előnyeit, életszerűbb, alkalmazhatóbb szabályokat fogalmazzon meg. Másfelől a kapcsolódó kedvezményes közteher szabályait is oly módon módosítja, hogy azok egyfelől közelítsenek a korábbi kedvezmény mértékéhez, másfelől egyszerűbbek legyenek.

-----STARTING---POINT---RESZLETES---

Az 1. §-hoz

A törvény hatálya alá tartozik - a korábbi szabályozással összhangban a mezőgazdasági, turisztikai, továbbá az alkalmi munka. A közhasznú szervezetek- melyek általában határozatlan időre foglalkoztatnak munkavállalókat, e minőségükre tekintettel nem tartoznak a jövőben a szabályozás hatálya alá, hiszen nem indokolt, hogy az általuk határozatlan időre, meghatározott munkakörre foglalkoztatott munkavállalók munkajogi és társadalombiztosítási jogosultságaikat tekintve előnytelenebb helyzetbe kerüljenek a többi munkavállalóhoz képest.

Ugyanakkor annak nincs akadálya, hogy az alkalmi munka körében kihasználják az e törvény által nyújtott lehetőségeket.

A 2. §-hoz

A törvény hatálya alól kikerült a növénytermesztési idénymunka, amelynek indoka, hogy a mezőgazdasági idénymunka új definíciója mind azt a lényeges és szabályozni érdemes területet átfogja, amit a növénytermesztési idénymunka jelent, annak külön nevesítése a törvényben indokolatlan. Az idénymunkánál. a törvény egy naptári évben 129 napos felső határt szab, és elhagyja 2009. évi CLII. törvény által alkalmazott egybefüggő időtartam korlátját.

A 3. §-hoz

A törvény alapvető változtatást tartalmaz a korábbi jogszabályhoz képest, mert az egyszerűsített foglalkoztatási jogviszony főszabály szerint a munkáltató bejelentési kötelezettségének teljesítésével, és nem a munkaszerződés megkötésével keletkezik. Ettől eltérően, amennyiben a munkavállaló kéri, illetve a nem elektronikus úton bevallásra kötelezett munkáltató választás a szerint a munkaszerződést írásba kell foglalni. Ebben az esetben a munkáltató egyidejűleg jelenléti ív vezetésére már nem köteles. Ha a munkaviszony eredetileg nem egyszerűsített foglalkoztatás céljából jött létre, a munkaszerződést nem lehet módosítani annak érdekében, hogy az egyszerűsített foglalkoztatási jogviszonnyá alakuljon át. A Ktv. és Kjt. hatálya alá tartozó munkáltató által, alaptevékenységébe tarozó feladatok ellátására nem létesíthető egyszerűsített foglalkoztatásra irányuló jogviszony. Emelkedik az idénymunkára azonos felek között egy naptári évben létesíthető munkaviszony maximális időtartama, 120 napra, és a törvény azt is rendezi, hogyan kell eljárni akkor, ha a munkáltató és a munkavállaló alkalmi és idénymunkára is létesít egymással munkaviszonyt.

A 4. §-hoz

A törvény tételesen felsorolja, hogy az egyszerűsített foglalkoztatási jogviszonyban az Mt. mely rendelkezései nem alkalmazhatóak. Új szabályként az egyszerűsített foglalkoztatás esetén nem lehet alkalmazni az Munka Törvénykönyvének szabadság kiadására, az állásidőre, és vasárnap történő munkavégzésre vonatkozó szabályait.

Az 5-6. §-hoz

A harmadik országbeli állampolgárokra vonatkozó szabályok szerint ezen állampolgárok csak mezőgazdasági idénymunkára foglalkoztathatóak. Általános munkavédelmi követelményt a törvény tartalmaz, foglalkoztathatósági szakvélemény beszerzése nem szükséges.

A 7-9. §-hoz

Járulékfizetési kötelezettség szempontjából általános szabályként az Szja tv.-t és Tbj. rendelkezéseit kell alkalmazni, azzal a kitétellel, hogy a 8. § (2) bekezdése összegszerűen megmondja az egyszerűsített foglalkoztatás egyes ágaiban a munkáltató által fizetendő közteher mértékét. A munkáltató nem fizet közterhet, ha a munkavállaló másik, az Egyezményben részes tagállamban biztosítottnak minősül és ezt egyidejűleg igazolni tudja.

Főszabály szerint - a törvényben felsorolt kivételekkel - a munkavállalónak nem kell bevallást benyújtania az egyszerűsített foglalkoztatásból származó jövedelme után.

A 10. §-hoz

Az egyszerűsített foglalkoztatás keretében foglalkoztatott munkavállaló nem minősül a Tbj. szerint biztosítottnak, és nyugellátásra, baleseti egészségügyi szolgáltatásra és álláskeresési ellátásra szerez jogosultságot. Az egyezményben részes másik tagállam állampolgára azonban nyugellátásra valamint baleseti egészségügyi szolgáltatásra nem szerez jogosultságot.

A 11-12. §-hoz

A bejelentési kötelezettség egyszerűsítése érdekében a törvény bevezeti az egyszerűsített foglalkoztatás azonosító kódszámot, és csökkenti a bejelentendő adattartalmat. Lehetővé teszi továbbá a bejelentés módosítását a munkavégzés megkezdését követő 2 órán belül, ha előre nem látott körülmény - pl. időjárás változása - miatt a munkavégzésre mégsem kerül sor. Ugyanakkor felállít egy törvényi vélelmet arra nézve, hogy a két óra letelte után a foglalkoztatás megvalósultnak tekintendő - ez a csekély mértékű közteherre tekintettel nem jelent aránytalan terhet a munkáltatóra.

Lehetőség van az ügyfélkapun keresztül, a telefonon történő bejelentésre.

A 13. §-hoz

A munkáltató a közteher-fizetési kötelezettséget a tárgyhót követő hó 12-éig teljesíti.

A 14. §-hoz

Adózási kérdésekben az Art.-nak, mint mögöttes jogszabálynak az alkalmazását írja elő a törvény.

-----STARTING---POINT---VEGE---

A 15. §-hoz

A további jogalkotáshoz és részletszabályok megteremetéséhez szükséges felhatalmazásokat a törvény ezen paragrafusa tartalmazza.

A 16. §-hoz

A 2010-es adóévre vonatkozó bejelentési és adóbevallási szabályok egységesítése érdekében szükséges rögzíteni, hogy a törvény hatálybalépése után egységesen e törvény rendelkezéseit kell alkalmazni.

A 17-24. §-hoz

A szükséges átmeneti rendelkezéseket, valamint a hatálybalépéshez szükséges vonatkozó törvények módosítását a 17-24. §-ok tartalmazzák.