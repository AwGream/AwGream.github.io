2018. évi CXI. törvény indokolása

egyes agrárszabályozási tárgyú törvények módosításáról

-----STARTING---POINT---ALTALANOS--- 

A törvények módosítását a szakmai tapasztalatok, valamint az időközben bekövetkezett jogszabályváltozások indokolják.

-----STARTING---POINT---RESZLETES---

Az 1-2. §-hoz

Az egységes környezethasználati engedélyezési eljárás - az előzetes vizsgálati és a környezeti hatásvizsgálati engedélyezési eljáráshoz hasonlón - olyan komplex környezetvédelmi engedélyezési eljárás, ahol az engedélyező környezetvédelmi hatóság a - jellemzően több száz/ezer - oldalas kérelmi dokumentációt a szakhatóságok bevonásával, illetve az érintett nyilvánosság észrevételeinek figyelembe vételével érdemben vizsgálja. A tevékenység engedélyezése esetén továbbá a környezetvédelmi hatóságnak az - Európai Bizottság határozatában foglalt - elérhető legjobb technika-következtetések alapján kell rendelkeznie a tevékenység végzésének feltételeiről és az egységes környezethasználati engedélyben meg kell határoznia a földtani közeg, a levegő és víz szennyezésének megelőzése, a zajkibocsátás mérséklése, a hulladékok környezetkímélő kezelése céljából előírt intézkedéseket és környezetvédelmi követelményeket, valamint kibocsátási határértékeket.

A 3. §-hoz

A természet védelméről szóló 1996. évi LIII. törvény (a továbbiakban: Tvt.) 2004. évi módosítása óta eltelt 14 évben kialakult a hazai natúrparkok működési gyakorlata, amely rávilágított a definíció hiányosságaira. A gyakorlati tapasztalatok alapján megfogalmazott új definíció reflektál a natúrparki működés hazai gyakorlatban is megvalósuló legfontosabb elveire.

A 4. §-hoz

A Tvt. csupán a natúrpark elnevezéshez való hozzájárulás lehetőségét teremti meg, ezen felül törvényi szinten szükséges annak szabályozása is, hogy a miniszter jogosult a hozzájárulás visszavonására.

Natúrpark névhasználathoz való hozzájárulás esetén nem jön létre új védett természeti terület, így félreértésre ad okot, hogy a névhasználathoz való hozzájárulás a Tvt. 29/A. §-ában, a „védett természeti területek” fejezetcím alatt került szabályozásra a 2004. évi módosítás során. A névhasználathoz való hozzájárulásra és annak visszavonására vonatkozó szabályozás új helyét a natúrpark új definíciójával is szorosabb kapcsolatot jelentő „A nyilvánosság részvétele a természet védelmében” fejezetben került kijelölésre.

Az 5. §-hoz

A Tvt. 85. § (1) bekezdés 1. pontjának módosítására a szakmai tartalom közérthetőbb kifejtése, továbbá a nemzetközi gyakorlatnak való megfeleltetés miatt van szükség.

A 6. §-hoz

Szabályozni szükséges a hozzájárulás, valamint annak felülvizsgálata, illetve visszavonása feltételeit is, amelynek megfelelő formája a természet védelméért felelős miniszter által kiadott rendelet. Ennek megalkotására új felhatalmazó rendelkezéssel szükséges bővíteni a Tvt. 85. §-át.

A 7. §-hoz

Tekintettel arra, hogy a névhasználathoz való hozzájárulásra és annak visszavonására vonatkozó szabályozás a Tvt. „A nyilvánosság részvétele a természet védelmében” fejezetébe kerül áthelyezésre, szükséges a névhasználathoz való hozzájárulást szabályozó korábbi 29/A. § hatályon kívül helyezése.

A 8. §-hoz

Teljes személyes díjmentességben részesülnek a Magyar Államon kívül a költségvetési szervek is.

A 9. §-hoz

Tárgyánál fogva díjmentessé válik az elektronikus dokumentumként szolgáltatott nem hiteles tulajdonilap-másolat lekérdezése, ha azt a nyomozó hatóságon és a nemzetbiztonsági szolgálaton kívül szabálysértési hatóság, továbbá a szabálysértési elzárással is büntethető szabálysértések esetében az előkészítő eljárást lefolytató szerv feladatai ellátása érdekében kéri.

A hiteles tulajdonilap-másolat igazgatási szolgáltatási díjáról szóló 1996. évi LXXXV. törvény. 31. § (1) bekezdésének jelenleg két o) pontja van, a módosítás ennek orvoslására szolgál.

A 10. §-hoz

Az Országos Magyar Vadászkamaráról szóló 1997. évi XLVI. törvény módosításával kimondásra kerül, hogy a kamarának a vadászjegy kiállításával és érvényesítésével, valamint a vadászati engedély kiállításával kapcsolatos eljárásában az általános közigazgatási rendtartásról szóló törvény rendelkezéseit kell alkalmazni azzal, hogy az eljárás igazgatási szolgáltatási díj - és illetékmentes.

A 11. §-hoz

A törvény módosításával a vadászkamara által az államtól átvett feladatok térítéseként egyéb díjbevételekből származó működési költségnek fedezetéül szolgáló vadászjegy és a vadászati engedély kiállításáért - a vad védelméről, a vadgazdálkodásról, valamint a vadászatról szóló 1996. évi LV. törvény felhatalmazása alapján kiadott rendeletben megállapított összegű - ellenértéket kell fizetni. Fontos kiemelni, hogy ezen ellenérték nem minősül igazgatási szolgáltatási díjnak, mert nem hatósági eljárásért, hanem az állam tulajdonában álló vad elejtésére való jogosultság megszerzésért kerül megfizetésre.

A 12. §-hoz

Az ingatlan-nyilvántartási eljárás során egy-egy bejegyzés ranghelyét és ezzel a bejegyzések rangsorát főszabályként a bejegyzés, feljegyzés iránt benyújtott kérelem iktatási időpontja határozza meg. Az ingatlan-nyilvántartásról szóló 1997. évi CXLI. törvény (a továbbiakban: Inytv.) 44. § (2) bekezdése szerint a beadványok rangsora valamennyi érdekelt közokiratba, ügyvéd vagy kamarai jogtanácsos által ellenjegyzett magánokiratba vagy olyan magánokiratba foglalt hozzájárulása alapján változtatható meg, amelyen az érdekeltek névaláírásának valódiságát közjegyző tanúsítja.

Számos alkalommal előfordul, hogy egy adott ingatlanra vonatkozó jog bejegyzésére irányuló kérelem iktatását követően kerül benyújtásra az ingatlanra bejegyzett zálogjog törlésére irányuló kérelem. Az ügyfelek érdeke, hogy a kérdéses zálogjogok minél előbb törlésre kerüljenek az ingatlan tulajdoni lapjáról. Ez a jelenleg hatályos jogszabályi rendelkezések figyelembevételével csak akként lehetséges, ha a rangsorcseréhez valamennyi érdekelt hozzájárul. A beadványok rangsorának megváltoztatására vonatkozó szabályok ezen esetekben a kérelmezőket indokolatlan költséggel és kellemetlenséggel terhelik. A törvény tehát arra irányul, hogy a zálogjog törlése a beadványok rangsorára való tekintet nélkül átvezethető legyen az ingatlan-nyilvántartáson. A törvény valamennyi, az ingatlan-nyilvántartásban jelenleg, vagy korábban bejegyezhető zálogjogra - jelzálogjog, önálló zálogjog, átalakításos önálló zálogjog, keretbiztosítéki zálogjog - vonatkozik. Az ingatlanok mielőbbi tehermentesítése érdekében a szabályt indokolt kiterjeszteni a végrehajtási jog törlésére is.

A 13. §-hoz

Az Inytv. 30. § (2a) bekezdésének b) pontjában rögzített esetben, a már bejegyzett jogok törlésekor nem volt megfelelő eljárási szabály arra vonatkozóan, hogy a törölt jogon alapuló további bejegyzéseket vizsgálja-e az ingatlanügyi hatóság. A kiegészítés ezen joghézagot szünteti meg egy, a jogorvoslati eljárásokban már bevett eljárásrend kiterjesztésével.

A 14. §-hoz

Az ingatlan-nyilvántartási hatóság, kérelemre, a közigazgatási hatóságok, illetve költségvetési szervek részére a törvényben meghatározott adatátvételi joguk gyakorlása során a feladatellátásukhoz szükséges egyedi adatok lekérdezése céljából lehetővé teszi, hogy saját számítástechnikai eszközeikkel, az adatkezelést végzők megfelelő azonosítása mellett a számítógépes ingatlan-nyilvántartási rendszer szolgáltatásait igénybe vegyék.

A 15. §-hoz

Az ingatlan-nyilvántartás átalakítása a gyakorlatban két esetben merül fel: vagy területszervezéshez, vagy pedig újfelméréshez kapcsolódóan. A területszervezéshez kapcsolódó átalakítás esetén az eljárást megelőzi az Országgyűlés, illetve a köztársasági elnök döntése, ezért ilyen eljárás lefolytatásakor nem indokolt, hogy az ingatlan-nyilvántartás átalakítása a miniszter engedélyével történjen. A módosítás révén a miniszter engedélye kizárólag az újfelméréssel történő átalakítás esetén lenne szükséges.

A 16. §-hoz

Fontos, hogy a helyszíni ellenőrzés az arra alkalmas időpontban történjen meg.

A 17. §-hoz

Technikai jellegű módosítást tartalmaz. A gazdasági aktának tartalmaznia kell az adatszolgáltató FELIR azonosítóját is.

A 18. §-hoz

A távérzékelési feladatok ellátásában érintett közigazgatási szervezetrendszer folyamatban lévő átalakítása esetére az EU által kötelezően előírt parcellaazonosító rendszer folyamatos üzemeltetésének, illetve az integrált rendszer részét képező közvetlen területalapú- és vidékfejlesztési támogatások iránt benyújtott kérelmek ellenőrzésének biztosítása érdekében feltétlenül szükséges garanciális kiegészítés.

A 19. §-hoz

A támogatásokról szóló törvény módosítása a GINOP ÉFK módosításával kapcsolatban a Kincstárnál jelentkező új feladatok ellátása érdekében is feltétlenül szükséges. Az új alcím megteremti a Gazdaságfejlesztési és Innovációs Operatív Program éves fejlesztési keretének megállapításáról szóló 1006/2016. (I. 18.) Korm. határozat folyamatban lévő módosításával összhangban egyes, az ÉFK-ban szereplő a felhívások várható kedvezményezettjeként eljáró Magyar Államkincstár által történő végrehajtáshoz az adatkapcsolati és adatkezelési felhatalmazásokat. Ezen felhatalmazások elősegítik továbbá azt is, hogy a támogatás kihelyezésének elvi eljárási alapjait, az adminisztrációs terhek jelentős csökkentésével, a már meglévő, e törvény szerinti szabályrendszer külön jogszabályban történő, megfelelő adaptálásával történhessenek meg.

A 20. §-hoz

Az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) 1. §-ának a kiegészítését indokolja az, hogy az állatitermék-előállításban jelentős mennyiségű állatgyógyászati készítményt (köztük antibiotikumokat) használnak még a fejlett állattartó technológiával rendelkező tagállamokban és Magyarországon is, sok esetben tényleges hatásfigyelés nélkül, érzékenységi vizsgálat hiányában, rutinszerűen. Napjaink túlzott és helytelen antibiotikum-használata világszerte felgyorsította a rezisztens kórokozótörzsek és az antimikrobiális rezisztencia gének megjelenését és elterjedését a humán- és állategészségügyben egyaránt, melyek jelentősen veszélyeztetik a különböző fertőző betegségek visszaszorítását. Ezek alapján az állattenyésztési ágazatok bármely területén kiemelten fontos az állatok egészségügyi státuszának és az élelmiszertermelő állatok esetében alkalmazott antibiotikumok felhasználásának kiemelt ellenőrzése. A rendelkezés összhangban van a legjelentősebb nemzetközi szervezetek (WHO, OIE, FAO) rezisztenciára irányuló stratégiáival és az új uniós állatgyógyászati készítményekről szóló európai parlamenti és tanácsi rendelettel.

A 21. §-hoz

A gyakorlatban bizonytalanságot okoz, hogy a kedvtelésből tartott állatok körére kiterjed-e az Éltv. hatálya. Ennek pontosítása miatt indokolt a rendelkezés.

A 22. §-hoz

Az élelmiszerlánc-felügyeleti szerv nem csupán a termékek, hanem a szolgáltatások, tevékenységek végzésével kapcsolatosan is állíthat ki tanúsítványt. Továbbá a felügyeleti és ellenőrzési feladatok ellátása mellett minősítési szempontok szerinti értékelésre is sor kerülhet, ezért szükséges az r) pont kiegészítése, összhangban az Éltv. 23. § (5) bekezdésével, valamint a 32. § (1) bekezdés u) pontjával.

A víziállat-tenyésztő vállalkozások tevékenységét a vonatkozó uniós szabályozás alapján szükséges elsősorban élelmiszerlánc-felügyeleti, állategészségügyi szempontok szerint szabályozni. A halgazdálkodásról és a hal védelméről szóló 2013. évi CII. törvény az akvakultúrában történt haltermeléssel ennek megfelelően csak érintőlegesen foglalkozik. A tenyésztett állatokra vonatkozó szabályok lefektetése mellett a természetes vizeinkbe történő haltelepítés - különösen azonnal fogható méretű halak telepítése - járványügyi és élelmiszerbiztonsági kérdés is. E mellett szükséges azt is megjegyezni, hogy az állami halőri szolgálat tapasztalatai szerint országos tendencia, hogy az orvhalászok halastavat vásárolnak, melyen keresztül „legalizálják” az orvhalászatból származó halat.

A 23. §-hoz

Az engedélyköteles termék közül egyes termésnövelő anyagok esetében a nyilvántartásba vételi eljárás lehetőségének biztosítása.

A 24. §-hoz

A nem állam által működtetett laboratóriumok engedélyezésének végrehajtásáról szóló miniszteri rendelet társadalmi vitája során több olyan részletkérdés merült fel, amelynek egyértelművé tétele törvénymódosítással lehetséges. A laboratóriumok esetén szükséges megteremteni a törvényi alapot arra, hogy a kisebb kockázatot jelentő üzemi laboratóriumok csak nyilvántartásba vételi eljárásra legyenek kötelezve, csökkentve ezzel a hatósági eljárások számát és a vállalkozók adminisztratív terheit. Ehhez szükséges törvényben rögzíteni a szükséges fogalmakat is. A módosítás több ponton egyértelművé teszi, hogy az élelmiszerlánc felügyeleti állami feladatokat állami vagy hatósági kijelölés alapján nem állami laboratóriumok láthatnak el. A jelenleg hatályos törvény szövegében a jogvita eldöntésére engedélyezett laboratóriumok vannak kijelölve. Ennek a bekezdésnek a törlése azért indokolt, mert minden Magyarországon működő laboratórium nyilvántartásba vétel vagy engedély megszerzése után működhet, így felesleges ismétlés mindezt a jogviták eldöntése témakörben megismételni.

A 25. §-hoz

A 834/2007/EK tanácsi rendelet helyett 2021-től az ökológiai termelésről és az ökológiai termékek jelöléséről, valamint a 834/2007/EK tanácsi rendelet hatályon kívül helyezéséről szóló, 2018. május 30-i 2018/848 rendeletet kell alkalmazni, melyre tekintettel 2021. január 1-jétől módosítani szükséges az Éltv. 10/A. §-át. A módosítást 2021. január 1-jétől kell hatályba léptetni.

A 26. §-hoz

A termésnövelő anyagok nyilvántartásba vételéhez igazodva azok reklámjában a nyilvántartásba bejegyzett adatokkal való összhangot kell biztosítani.

A 27. §-hoz

Jelenleg a hatóság az előállítóval vagy az első magyarországi forgalomba hozóval szemben tud csak eljárni hamisított termékek előállítása és forgalmazása esetén. A gyakorlati tapasztalatok igazolják, hogy a hamisítással kapcsolatos jogsértések hatékony visszaszorítása céljából a felelősségi kör kiterjesztése indokolt a forgalmazók irányába is, tekintve, hogy akár a hamisítási körbe eső jogsértést ő is okozhatta, vagy az olyan szembetűnő volt, hogy észre kellett volna vennie a forgalmazás során. Megjegyzendő, hogy ilyen esetekben az e körben irányadó fogalmakra tekintettel sem tekinthető a forgalmazó a termék előállítójának, ezért a jelenlegi szabályozás a hamisított termékekkel kapcsolatosan a forgalmazó felelősségre vonására nem ad megfelelő lehetőséget.

A 28. §-hoz

Az Éltv. 38. § (1) bekezdés h) pontja alapján az élelmiszerlánc-felügyeleti szerv vezet nyilvántartást a növényvédelmi felügyelet alá tartozó eszközökről. A rendelkezés pontosítást a két rendelkezés összhangját teremti meg.

A 29. §-hoz

Jelenleg a 45/2012. (V. 8.) VM rendelet 17. §-a rendelkezik arról, hogy az állati eredetű melléktermék tulajdonosa és a melléktermék szállítását, kezelését, tárolását, feldolgozását, felhasználását vagy ártalmatlanítását végző minden üzemeltető (pl.: gyűjtőpontoknak) évente egy alkalommal elektronikusan köteles a jelentési kötelezettségének eleget tenni.

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 9. § (2)-(3) bekezdése szerint:

„(2) Elektronikus ügyintézésre az (1) bekezdésben meghatározott eseteken túl az ügyfél vagy annak képviselője kizárólag törvényben meghatározott esetekben és csak akkor köteles, ha az adott ügyintézési cselekmény tekintetében az értelmezhető.

(3) Természetes személy csak törvényben kötelezhető elektronikus ügyintézésre.”

A hivatkozott törvényi előírás miatt az Éltv-ben szükséges nevesíteni a melléktermék tulajdonosát, valamint annak szállítását, kezelését, tárolását, feldolgozását, felhasználását vagy ártalmatlanítását végző személy jelentési kötelezettségét.

A 30. §-hoz

A módosítás célja, hogy vállalkozások részéről a 178/2002/EK rendelet 19. cikk (1) és (3) bekezdésében meghatározott tájékoztatási kötelezettség mind a NÉBIH, mind a területileg illetékes élelmiszerlánc felügyeleti szerv részére is fennálljon.

Jelenleg országosan változó, hogy a vállalkozások a NÉBIH-nek vagy a megyei kormányhivatalnak vagy a járási hivatalnak küldik meg a tájékoztatást, így gyakran nem első kézből értesül a NÉBIH ezekről az információkról. Az egységes jogalkalmazás indokolja, hogy a NÉBIH (is) minden esetben kapjon tájékoztatást ezekről az esetekről.

A 31. §-hoz

Az élelmiszer-vállalkozások közé nem sorolhatók be az élelmiszerrel rendeltetésszerűen érintkezésbe kerülő anyagot és tárgyat előállítók és az első magyarországi forgalomba hozók, ezért szükséges külön rendelkezni ezen vállalkozók bejelentési kötelezettségéről.

A 32. §-hoz

A fogyasztók egészségét az életmód, ezen belül az általuk elfogyasztott élelmiszer tudja leginkább befolyásolni, ezért is szükséges, hogy a NÉBIH megbízható, naprakész és részletes adatokkal rendelkezzen az élelmiszerfogyasztási szokásokra vonatkozóan, melyet kockázatbecslési eljárásokra, fogyasztási trendek vizsgálatára, kommunikációs tevékenységek, szakmai, ágazati koncepciók megalapozására, illetve kutatási célokra egyaránt alkalmas lehet.

A 33. §-hoz

Az élelmiszerlánc részét képezi a halgazdálkodás, és a halak nyomonkövetése a „halgazdákodási vízterülettől az asztalig”. Az akvakultúra és a halgazdálkodási hasznosítás hatékony ellenőrzése, az ott felmerülő szürke- és feketegazdaság felderítéséhez szükséges az élelmiszerlánc-felügyeleti tevékenység részeként külön nevesíteni ezen ágazathoz kapcsolódó ellenőrzési feladatokat is.

A 34. §-hoz

Biztosítani kell a kiemelt élelmiszerlánc események vonatkozásában a miniszter és a végrehajtásban eljáró kormányhivatalok, járási hivatalok között a szakmai irányítás körébe tartozó kapcsolat módját.

A 35. §-hoz

Elhagyásra került „és az új élelmiszerekkel” kifejezés.

A 36. §-hoz

Az ellenőrzési rendszer működtetése elősegíti a tisztességes termelők védelmét a visszaélések, hamisítások ellen, és hozzájárul a vásárlók érdekeinek védelméhez is.

Az Éltv. 17/B. § (2) bekezdése alapján a növényvédelmi gépek műszaki felülvizsgálatát növényvédelmi szolgáltatási tevékenységre jogosult növényorvosok végzik, a felülvizsgálat eredményével szemben az élelmiszerlánc-felügyeleti szervnél kifogással lehet élni. Ebből következően az élelmiszerlánc-felügyeleti szerv számára szükséges biztosítani ezen tevékenység feletti szakmai felülvizsgálati jogosultságot is.

A 37. §-hoz

Az állategészségügyi határállomásokkal rendelkező határátkelőhelyeken kívüli egyéb határátkelőhelyeken történő ellenőrzés lehetővé tétele érdekében. Szükséges továbbá megteremteni a törvényi lehetőségét annak, hogy a NAV élelmiszerlánc-felügyeleti szervként végrehajtsa a harmadik országból Magyarország határszakaszán keresztül az Európai Unió területére nem kereskedelmi célból behozott személyes poggyászban [206/2009/EK bizottsági rendelet, 44/2010. (IV. 23.) FVM rendelet] található állati termékek, és a szintén nem kereskedelmi célból behozott kedvtelésből tartott állatok Európai Unió határán történő [576/2013/EU európai parlamenti és tanácsi rendelet, 21/2015. (IV. 30.) FM rendelet] ellenőrzését.

A 38. §-hoz

Annak érdekében, hogy megfelelő minősítésű (különböző betegségektől mentes) állatok betelepítésére kerülhessen csak sor, hatósági ellenőrzés alá kell helyezni az állatot tartó gazdaságok benépesítését. Egyes szakmai jogszabályok jelenleg is szabályozzák ennek feltételeit, pl. 3/2014. (I. 16.) VM rendelet 3. § (1) bekezdés, 180/2009. (XII. 29.) FVM rendelet 3. § (4) bekezdés h) pont, 41/1997. (V. 28.) FM rendelet 89. §, ám ezen előírások törvényi szintű szabályozása hiányzik. Az állatvásártér, állatpiac, állatkiállítás, verseny, állatok részvételével tartott rendezvények tartásának feltételeit a 41/1997. (V. 28.) FM rendelet szabályozza, azonban a törvényi rendelkezés ezen feladatokra vonatkozóan is hiányzik. A pihentető állomás elnevezése az 1/2005/EK rendelet hatálybalépését követően ellenőrző állomásra változott. Fentiek miatt az Éltv. 34. § (2) bekezdés d) pontjának módosítása valamint további j) ponttal történő kiegészítése szükséges.

A járványos állatbetegség megállapítása után a legelső lépések egyike, hogy a fertőzéssel érintett területeken felmérik a betegségre fogékony állatok létszámát, földrajzi elhelyezkedését (census). Ennek során felkeresnek minden potenciális állattartó helyet, és ott rögzítik a tulajdonos, a tartó és az állatállomány legfontosabb adatait. Ezek alapján lehet azonosítani az érintetteket, valamint az állatokat a későbbi eljárási lépések során is, meg lehet becsülni az állat populáció sűrűségét a fertőzött területeken. A census során nemcsak azokat az állattartókat kell felkeresni, akiket már nyilvántart a hatóság, hanem valamennyi helyszínt fel kell deríteni, ahol fogékony állatot tartanak. A cenzussal kapcsolatos részletes szabályokat miniszteri rendeletek tartalmazzák, ám a feladat törvényi szintű megjelenítése hiányzik. Emiatt szükséges az Éltv. 34. § (3) bekezdés a) pontjának módosítása.

A szarvasmarhafélék és a sertések Közösségen belüli kereskedelmét érintő állat-egészségügyi problémákról szóló 64/432/EGK irányelvben meghatározott, az Európai Bizottságnak küldendő éves szakmai jelentés összeállításához szükséges a fertőző betegségekre vonatkozó vizsgálati adatok, hatósági intézkedések országos szintű összesítése és nyilvántartása (pl. laboratóriumi vizsgálatok száma, fertőző betegségek miatt leölt állatok, állományok száma). A jelentési kötelezettségre vonatkozó előírásokat az e törvény végrehajtására vonatkozó rendeletek tartalmazzák, ám az élelmiszerlánc-felügyeleti szerv részére felhatalmazást kell biztosítani a fertőző állatbetegségek nyilvántartásának vezetésére.

A 39. §-hoz

Az új élelmiszerek Európai Unión belüli forgalomba hozatalának feltételeit, engedélyezését az új élelmiszerekről, az 1169/2011/EU európai parlamenti és tanácsi rendelet módosításáról, valamint a 258/97/EK európai parlamenti és tanácsi rendelet és az 1852/2001/EK bizottsági rendelet hatályon kívül helyezéséről szóló (EU) 2015/2283 európai parlamenti és tanácsi rendelet (a továbbiakban: uniós rendelet) szabályozza, mely 2018. január 1-jétől alkalmazandó.

Az uniós rendelet szerint az elsődleges értékelés már nem nemzeti hatáskör, hanem a Bizottság feladata. A rendelet 4. cikk értelmében az új élelmiszerré történő minősítésre irányuló eljárás során az élelmiszer-ipari vállalkozóknak ellenőrizniük kell, hogy az általuk forgalomba hozni szándékozott élelmiszer a rendelet hatálya alá tartozik-e. Amennyiben ebben bizonytalanok akkor az élelmiszer-ipari vállalkozóknak, az új élelmiszer tervezett első forgalomba hozatali helye szerinti tagállammal kell, hogy konzultáljanak. Erre alkotta meg a Bizottság az új élelmiszerré történő minősítésre irányuló, az új élelmiszerekről szóló (EU) 2015/2283 európai parlamenti és tanácsi rendelet szerinti konzultációs folyamat eljárási lépéseiről szóló 2018/456 végrehajtási rendeletet.

Ezek miatt az Éltv. erre vonatkozó pontjának módosítása szükséges.

Az élelmiszerlánc-felügyeleti szerv [a 383/2016. (XII. 2.) Korm rendelet értelmében a NÉBIH] nem az új élelmiszerre vonatkozó kérelem elsődleges értékelését, hanem eseti jelleggel az új élelmiszer státusz meghatározását végzi el.

Tekintettel arra, hogy az új élelmiszerek jelentős része, vagy annak összetevője étrend-kiegészítő, és az azokkal kapcsolatos jogszabályban foglalt feladatokat (engedélyezés, nyilvántartásba vétel) az egészségügyért felelős miniszter irányítása alá tartozó, az élelmezés- és táplálkozás-egészségügyi feladatokat ellátó Országos Gyógyszerészeti és Élelmezés-egészségügyi Intézet (OGYÉI) végzi, az itt keletkezett információk egy része az új élelmiszer státusz megállapításánál is szükséges.

A 40. §-hoz

Az engedélyköteles termék közül egyes termésnövelő anyagok esetében a nyilvántartásba vétel biztosítása.

A növényvédelmi gépek műszaki felülvizsgálatára vonatkozó szakmai felügyeletet biztosítani kell a növényorvosok ezen tevékenységének élelmiszerlánc-felügyeleti szerv általi ellenőrzését, annak eredményétől függően a hatósági eljárás lefolytatását.

A 41. §-hoz

Az Éltv. 38. § (1) bekezdése a felsorolás miatt lett újraszabályozva, ténylegesen a 23-27. pontok az új rendelkezések.

- 2. ponthoz: a 2015/262 EU rendelet 40. cikke szerinti központi adatbázis működtetése a 110/2013. (IV. 9.) Korm. rendelet szerint a NÉBIH feladata. A 110/2013. (IV. 9.) Korm. rendelet 13. § (4) szerint a kibocsátó szerv a lóútlevelet a központi adatbázis adatai alapján állítja ki. A kibocsátó szerv az állattartó, illetve ha az állattartó személye eltér az állat tulajdonosától, a tulajdonos adatait a központi adatbázisban nyilvántartott adatok alapján igazolja. Ennek biztosítását szolgálja a ló tulajdonos adatainak nyilvántartására vonatkozó felhatalmazás kimondása.

- 22. ponthoz: a növényvédelmi tevékenységről szóló 43/2010. (IV. 23.) FVM rendelet alapján a növényvédelmi munkavégzők [18. § (1) bekezdés a)-d) pontjában felsorolt képesítéssel rendelkező személyek] jogosultak II. és III. forgalmi kategóriájú növényvédő szerrel folytatott tevékenységben részt venni. A II. forgalmi kategóriájú növényvédő szer szigorú számadású bizonylat meglétéhez kötött, ezért szükséges nyilvántartást vezetni róluk.

- 23. ponthoz: az Éltv. céljául tűzte ki (1. § b) pont) a helyi, illetve regionális kistermelői élelmiszer-előállítás és értékesítés elősegítését, melyet az élelmiszerlánc hatósági felügyeletével tud megvalósítani, így szükséges ezen tevékenységet végzőkről is nyilvántartást vezetni.

- 24. ponthoz: az élelmiszerlánc hatósági felügyelete kiterjed (4. § n) pont) az élelmiszerrel rendeltetésszerűen érintkezésbe kerülő anyag és tárgy előállítására és forgalomba hozatalára, így nyilvántartást ezen tevékenységet végzőkről is szükséges vezetni.

- 25. ponthoz: az Éltv. 37. § (2) bekezdés g) pontja, valamint a 7/2001. (I. 17.) FVM rendelet 33. § (1) bekezdés d) pontja alapján az élelmiszerlánc hatósági felügyelete kiterjed a faanyagok és fa csomagolóanyagok kezelését végző üzemekre is. A hatósági nyilvántartást a 7/2001. (I. 17.) FVM rendelet 33. § (6) bekezdése alapján az élelmiszerlánc-felügyeleti szerv kezeli, ezért szükséges a törvényi szintű felhatalmazás megadása is.

- 26. ponthoz: Az élelmiszerlánc hatósági felügyeletéhez a hatóság munkáját segítő, jogszabályok alapján kijelölt felelős személyekről is szükséges nyilvántartást vezetni. Ilyen személyek lehetnek például az ENAR koordinátorok [119/2007. (X. 18.) FVM rendelet 2. § 7. pont], sertéságazati területi felelősök [83/2015. (XII. 16.) FM rendelet 1. § (1) bekezdés 8. pont] vagy területi felelős, azaz instruktor [182/2009. (XII. 30.) FVM rendelet 2. § (1) bekezdés 8. pont].

A 32/1999. (III. 31.) FVM rendelet [11/A. § (3)-(4) bekezdése] szerinti az állatok jólétéért felelős személyek (állatjóléti felelősök) állatvédelmi képzése iskolarendszeren kívüli hatósági jellegű képzés, melyet a NÉBIH végez és a képesítési bizonyítványt állít ki számukra.

A módosítással az élelmiszerlánc-felügyeleti szerv felhatalmazást kap az érintett személyek adatainak kezelésére.

- 27. termésnövelő anyagok nyilvántartásba vétele esetén.

Az egyéni vállalkozó, illetve az őstermelő olyan természetes személy, aki tevékenységének végzéséhez további azonosítókat kap, mely azonosítókat az élelmiszerlánc-felügyeleti szerv nyilvántartásában is kezelni szükséges.

A jelenleg hatályos szabályozás szerint az elismert ökológiai termelést ellenőrző tanúsító szervezetek - 38/A. § (4) bekezdés e) pontja alapján - csak megkeresésre adnak át adatot az élelmiszerlánc-felügyeleti szerv részére, így jelentősen megnehezítve az élelmiszerlánc-felügyeleti szerv hatósági ügyintézéseit. Az e-közigazgatás folyamatait támogató informatikai fejlesztések, valamint az Európai Unió felé szolgáltatandó adatjelentések szükségessé teszik, hogy a tanúsító szervezetek partnereikre, tevékenységükre vonatkozó adatokat az egyedi megkeresések teljesítése helyett az élelmiszerlánc-felügyeleti szerv által meghatározott adatstruktúrában és gyakorisággal elektronikus úton szolgáltassák.

A 42. §-hoz

A folyamatban lévő informatikai fejlesztések szükségessé teszik a rendszerben lévő és abban kezelt adatok körének felülvizsgálatát. Az élelmiszerlánc-felügyeleti hatósági feladatok köre rendkívül összetett: talaj-, növény- és agrárkörnyezet-védelemi, állat-egészségügyi, állatvédelmi, állattenyésztési, élelmiszer-előállítási, - forgalmazási, és élelmiszerminőség-ellenőrzési kérdéseket egyaránt érint. A élelmiszerlánc-felügyelet irányítása érdekében a hatóság által működtetett valamennyi adatbázist magába foglalja a közhiteles hatósági nyilvántartásnak minősülő élelmiszerlánc-felügyeleti információs rendszer (FELIR).

A FELIR ugyanakkor nem csak egy gyűjtőfogalom a szakterületi adatbázisok felett, hanem egy olyan keretrendszer, amely az egységes információ menedzsmentet valósítja meg. A FELIR feladata az ügyfelek és tevékenységeik azonosítása, a közös partnertörzs működtetése, mely tartalmaz minden legális élelmiszerlánc-szereplőt, pl.: az állattartókat, az élelmiszer-vállalkozókat, a családi gazdálkodókat, őstermelőket, biomassza-termelőket stb.. A FELIR keretein belül értelmezzük az élelmiszerlánc-szereplők tevékenységével kapcsolatban elvégzett élelmiszerlánc-biztonsági ellenőrzések adatainak integrálását, a hivatali folyamatok standardizálását és optimalizálását, illetve az élelmiszerlánc-szereplők elektronikus ügyintézésének biztosítását. A FELIR ugyanakkor nem csak gyűjti, hanem elemezni is hivatott az élelmiszerlánccal kapcsolatos adatokat, amely a hatékony ellenőrzést és a stratégiai döntéshozatal segítését egyaránt céljául tűzte ki.

Az utóbbi években zajló, a FELIR továbbfejlesztését célzó informatikai fejlesztések szükségessé tették a FELIR-ben lévő rendszerek, nyilvántartások és adatok körének felülvizsgálatát. Ezen passzus módosításával az informatikai fejlesztések, az egységes információ menedzsment és a jogszabályi összhang megteremtése valósul meg.

Az egyéni vállalkozó, illetve az őstermelő olyan természetes személy, akik tevékenységeik végzéséhez további azonosítókat kapnak, mely azonosítókat az élelmiszerlánc-felügyeleti szerv nyilvántartásában is kezelni szükséges.

Jogi személyek esetében szükséges a KKV szerinti besorolást is kezelni, tekintve, hogy a felügyeleti díj mértékét is befolyásolja a minősítés.

Az élelmiszerlánc-felügyelet kapcsán számos olyan szereplő adatát is kezelni szükséges, akik nem ügyfelek, de az ügyfélhez vagy az eljáráshoz szorosan köthetőek és a hatósági eljárás szempontjából nyilvántartásuk szükséges. Például a mintavételi eljárásban érintett mintavevő, illetve mintaadó személy.

A genetikai értékek védelme érdekében szükséges a törzsültetvények üzemeltetőit is a FELIR partnerek között kezelni.

Tekintve, hogy a kifogott hal az élelmiszerlánc részét képezi - Éltv. 2. § (2) bekezdés b) pont - szükséges a felügyeletet a halászati engedéllyel, állami halászjeggyel, illetve horgászjeggyel rendelkezőkre is kiterjeszteni és az érintetteket a FELIR partnerei között kezelni. A módosítással megteremthető az ellenőrzés hatékonyságának növelése, az illegális horgászok kiszűrése.

A növénytermesztési hatóság által kezelt partner adat a FELIR-ben lenne, így szükséges a 2003. évi LII. törvény 23. § (1) bekezdés b) pontjával történő kiegészítés.

A személyi jövedelemadóról szóló 1995. évi CXVII. törvény értelmében kötelezettség vezetni a FELIR-ben az őstermelőkre vonatkozó - az Szja-ban nevesített - adatokat. Ha az Éltv. meghatározza visszautalva az Szja-ra ezt a kötelezettséget, akkor az Éltv. 38/B. § (4) bekezdése alapján FELIR számmal/azonosítóval rendelkező termelő számon kérhető annak tekintetében, hogy az adatszolgáltatási kötelezettségét az adatainak megváltozása/megváltoztatása esetén teljesítette-e.

A két adattárat jelenleg a NÉBIH működteti, célszerű a szintén NÉBIH által működtetett FELIR rendszert összekapcsolni az adattárakkal. Az ágazatban több szinten gyűjtött adatok összekapcsolásával jobb elemezhetőség valósul meg, ami többek közt segíti az ellenőrzések hatékonyságát is.

Szövegpontosítás, az élelmiszerlánc-felügyeleti szerv által kezelt adatokkal kapcsolatos adatigénylések főbb technikai paramétereinek meghatározása céljából.

A 2012. évi CXXVI. törvény 7/A. § (8) bekezdése alapján törvényi felhatalmazás szükséges ahhoz, hogy az élelmiszerlánc-felügyeleti szerv a tagra vonatkozó adatok tekintetében betekintsen az agrárkamara gazdaságszerkezeti nyilvántartásába.

A 43. §-hoz

Az élelmiszerlánc felügyelet kiterjed az ökológiai gazdálkodást folytató termelőkre is, akiknek/amelyeknek FELIR azonosítóval történő ellátása elengedhetetlen. Jogi személy esetén szükséges a KKV szerinti besorolás.

Adminisztratív tehercsökkentés érdekében törvényi felhatalmazás szükséges, hogy a mezőgazdasági és vidékfejlesztési támogatási szervtől átvett ügyféladatok tekintetében az élelmiszerlánc-felügyeleti szerv hivatalból FELIR azonosítót állapíthasson meg.

A 44. §-hoz

A törvény biztosítja, hogy az Élelmiszerlánc-biztonsági Centrum Nonprofit Korlátolt Felelősségű Társaság (ÉBC) is közreműködjön ezen feladatok ellátásában. Az ÉBC esetében is szükséges rendezni a feladatai ellátása során felmerülő FELIR-ben történő adatkezelést.

A 45. §-hoz

Több megyét érintő járványos állatbetegség gyanúja, vagy annak kitörése esetén az Országos Járványvédelmi Központhoz érkezik be minden szakmai információ, amely lehetővé teszi azt, hogy késedelem nélkül elrendelésre kerüljenek az Éltv. 51. § (3) bekezdésében meghatározott állat-járványügyi intézkedések.

A 46. §-hoz

Több járást, vagy a megye egészét érintő járványos állatbetegség gyanúja, vagy annak kitörése esetén a Helyi Járványvédelmi Központhoz érkeznek be azok a szakmai információk, amelyek lehetővé teszik az egyes állat-járványügyi intézkedések késedelem nélkül meghozatalát.

A 47. §-hoz

A módosítás a gyakorlatban felmerült problémák rendezése érdekében szükséges. Az Ákr. nem rendezi a lefoglalás intézményét és így ebben a tv-ben szükséges a speciális szabályokat megfogalmazni. pl.: állatorvos körbélyegzőjének lefoglalása, nagy mennyiségű árutartalommal rendelkező kamion - elszállítását nehezen megvalósítandó tételekre külön szabályokat kell hozni.

A kölcsönös megfeleltetés körébe tartozó előírások és követelmények ellenőrzése során a hatósági ellenőrzésről készített jegyzőkönyv helyszíni átadására az eljárás sajátosságai miatt nincs minden esetben lehetőség, így annak utólagos átadási lehetőségéről rendelkezni szükséges.

A 48. §-hoz

Az ágazati célok teljesülésének méréséhez, és az ágazatai döntések meghozatalához stratégiai hatásvizsgálati és monitoring rendszert szükséges működtetni. A monitoring rendszer sikerességét a megfelelő struktúrában rendelkezésre álló, adatelemzésre alkalmas adatokra tudják biztosítani, amely a FELIR rendszerben rendelkezésre áll.

A 49. §-hoz

Az Éltv. V. fejezete címének pontosítása

Az 50. §-hoz

Az Éltv. 34. § (3) bekezdés a) pontjára vonatkozó módosítás szerint a Járványügyi Felügyeleti Rendszer részét képező cenzus intézményt összhangba kell hozni az Éltv. 34. § (3) bekezdés a) pontjában foglaltakkal.

Az 51. §-hoz

Az élelmiszerlánc-felügyeleti szervnek kötelezettsége megtennie mindazt az intézkedést, amely nélkül a késedelem elháríthatatlan kárral vagy veszéllyel járna. Az olyan esetekben, amikor a jogsértés körülményeinek feltárása a beavatkozás sürgőssége okán az érdemi döntéshez szükséges mértékben nem állapítható meg, az élelmiszerlánc-felügyeleti szervnek azonnali közbenső döntésként, azaz végzés formájában kell tevésre vagy tűrésre kötelező intézkedést hoznia, emellett esetlegesen egyéb intézkedést megtennie. Miután ezek az intézkedések elsődlegesen nem szankciók, hanem kár vagy veszély elhárítására szolgálnak, illetőleg ezek csökkentését célozzák - bár tartalmukat tekintve sok esetben az Éltv.-ben jogkövetkezményként felsoroltakkal egyezőek - eljárásjogi szempontból szükséges az érdemi döntésbe, azaz a határozatba foglalt intézkedéstől történő elhatárolásuk, amely döntés más szankciós elemet (pl.: bírság) is tartalmazva lezárja az elsőfokú eljárást.

Az 52. §-hoz

Növényvédelmi bírságot megalapozó tényállás pontosítása: bejelentésre kötelezett termésnövelő anyag esetében a nyilvántartásba vétel elmulasztásának vagy az attól való eltérés esetére, továbbá a nem megfelelő műszaki állapotú növényvédelmi gépek alkalmassá minősítésére való kiterjesztése.

Az 53. §-hoz

A módosítás lehetőséget biztosít a bírságfizetési kötelezettség halasztására vagy részletekben történő teljesítésére. Tapasztalatok alapján a fizetési könnyítés lehetőségének biztosítása nagyban fokozza az ügyfelek fizetési hajlandóságát és fizetési fegyelmét, egyúttal a kötelezettség ésszerű részletekben való teljesítésének lehetősége nem jelenti az érintettek ellehetetlenítését. A részletekben történő teljesítés ennélfogva nem jelent kockázatot a szankció kapcsán megfogalmazott prevenciós célokra, ugyanakkor az eljáró hatóság részére is lehetőséget ad a közhatalmi viszonyban egy ügyfélbaráti szemlélet érvényesítésére.

Az 54. §-hoz

A törvény pontosítja és kiegészíti az élelmiszerlánc-felügyeleti szerv által nyilvánosságra hozandó jogsértésekre vonatkozó rendelkezéseket.

Az élelmiszerbűnözés kapcsán visszatartó erő a személyes felelősségre vonásban rejlik, melyet a kommunikációs eszközökkel is támogatni szükséges a lakosság tájékoztatása érdekében. Ezért a jogsértő vállalkozás nyilvánosságra hozandó adatainak bővítése szükséges az élelmiszervállalkozás - jogsértés időpontjában bejegyzett - vezető tisztségviselő(k) nevének közzétételével.

A forgalmazói magatartás az élelmiszerlánc része, így honlapon megjelenítendő jogsértések körének kiterjesztése indokolt a tisztességtelen forgalmazói magatartás - a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvénybe foglalt - tilalmának megsértésével.

Az 55. §-hoz

Jogharmonizációs záradék.

Az 56. §-hoz

Fogalmak pontosítása a Mellékletben.

Az 57. §-hoz

Szövegcserés módosítások.

Az 58. §-hoz

Hatályon kívül helyező rendelkezések.

Az 59. §-hoz

A módosítás a fogalom pontosítását szolgálja, mivel a faanyag kereskedelmi lánc fogalom meghatározásából kimaradt a szállítás, ami a faanyag termékpálya szükségszerű része.

A 60. §-hoz

A jogalkalmazási tapasztalatok alapján indokolt az illegális kitermelésből származó faanyagot forgalomba hozó jogi személyek vezető tisztségviselőinek faanyag kereskedelmi lánccal kapcsolatos tevékenységének határozott idejű korlátozása, annak érdekében, hogy az uniós és nemzeti előírások betartása ne legyen megkerülhető újabb vállalkozás indításával.

A 61. §-hoz

Az új fogalom meghatározás jobban megfelel a normavilágosság elvének, a jogalkalmazók számára egyértelműbben határozza meg a szállítójegy kiállítási kötelezettséget.

A 62. §-hoz

Az e közigazgatási fejlesztések eredményeként mára számos társhatóság képes közvetlen hozzáférést biztosítani az adatbázisaihoz megfelelő törvényi felhatalmazás esetén. A közvetlen hozzáférés mind a megkereső mind a megkeresett hatóság számára egyszerűbb, olcsóbb és gyorsítja a közigazgatási áljárás lefolytatását.

A 63. §-hoz

Az illegális fakitermelések és a vásárlókat megkárosító faanyag értékesítés eredményes felderítéséhez az erdészeti hatóság számára szükséges a szállításhoz használt járművek adatainak ismerete. Az e közigazgatási fejlesztések eredményeként mára számos társhatóság képes közvetlen hozzáférést biztosítani az adatbázisaihoz megfelelő törvényi felhatalmazás esetén. A kiegészítő norma ezen hozzáférés lehetőségét teremti meg.

A 64. §-hoz

A kiegészítések a jogalkalmazói gyakorlat alapján az illegálisan kitermelt faanyag forgalomba hozatala, valamint az ehhez kapcsolódó fekete- és szürke gazdasági tevékenység elleni hatékonyabb fellépést szolgálják a termelők és a legálisan működő láncszereplők védelme érdekében.

A 65. §-hoz

Az illegális fakitermelésből származó faanyag szállítására használt szállítójármű használatát korlátozhatja az erdészeti hatóság. Súlyos jogsértés esetén a korlátozás vagy tilalom betartását szolgáló kísérő intézkedésként szükséges a közlekedési igazgatási hatóság megkeresése.

A kitermelt faanyag minősége, felhasználhatósága idővel csökken, jelentős tárolási és őrzési költséget jelenthet, ezért indokolt a faanyag kereskedelmi lánc hatósági felügyelete során elkobzott illetve az illegálisan kitermelt, forgalomba nem került állami tulajdonosi joggyakorlónak visszaadott faanyag közérdekű célú felhasználásának lehetővé tétele. Mivel a faanyag fajlagos szállítási költsége magas, indokolt az elkobzott faanyagot tárolási helyének közelében lévő önkormányzatok, közhasznú szervezetek, egyházak részére a legkisebb adminisztrációval járó eljárás keretében átadni.

A 66. §-hoz

Módosításra, illetve kiegészítésre került az erdőről, az erdő védelméről és az erdőgazdálkodásról szóló 2009. évi XXXVII. törvénynek a megbízási szerződésekre vonatkozó 113. § (25) bekezdése. A módosítással az 13. § (4) bekezdés a) pontja alapján, valamint az erdőről és az erdő védelméről szóló 1996. évi LIV. törvény hatálybalépését megelőzően megkötött megbízási szerződést bármelyik fél 60 napos felmondási idővel felmondhatja. Ezek a megbízási szerződések a módosítás következtében - a hatályos 2018. december 31-i időpont helyett - 2020. május 7-én hatályukat vesztik.

A 67. §-hoz

Értelmező rendelkezések pontosítása.

A 68. §-hoz

A természetes személyekkel történő kiegészítés indoka, hogy ők az alapjai az értékgyűjtésnek, az érték gondozásnak, fenntartásnak. Hatáskörrel rendelkező állami szervek kapcsán nevesíteni lehet a minisztériumokat, hiszen az ágazati értéktárak működtetésével kiemelt szerepet töltenek be.

A  magyar nemzeti értékekről és a hungarikumokról szóló 2012. évi XXX. törvény (a továbbiakban: Htv.) a megyei értéktár meghatározásánál már említette a megye-főváros összefüggést, amit egyébként a Magyarország helyi önkormányzatairól szóló 2011. évi CLXXXIX. törvény is rendez, ezért az utolsó mondat elhagyása szükséges.

A 69-71. §-hoz

A Htv. 3. § (6) bekezdéssel történő kiegészítése indokolt, mivel rendezni szükséges törvényi szinten is, hogy ki az értékfelvételre jogosult bármelyik értéktárról legyen is szó.

A 72. §-hoz

A Htv. 6. §, valamint a 6/A. § újraszabályozása indokolt egy új szabállyal, amely alapján minden minisztérium kötelező jelleggel működtet saját Ágazati Értéktár Bizottságot. A Htv. alapján széles körben van lehetőség nemzeti értékek gyűjtésére. Ez egy alulról felfele építkező rendszer. A nemzeti értékek egyre „magasabb szinten” történő elismertsége alábbiak szerint történhet: települési értéktár-> megyei értéktár-> Magyar Értéktár-> Hungarikumok Gyűjteménye

tájegységi értéktár ->megyei értéktár-> Magyar Értéktár-> Hungarikumok Gyűjteménye

külhoni települési értéktár-> Külhoni Nemzetrész Értéktár-> Magyar Értéktár-> Hungarikumok Gyűjteménye

külhoni tájegységi értéktár- >Külhoni Nemzetrész Értéktár-> Magyar Értéktár-> Hungarikumok Gyűjteménye ágazati értéktár-> Magyar Értéktár-> Hungarikumok Gyűjteménye

Az ágazati értéktárba javaslattételi úton azok az értékek kerülhetnek, amik egy adott településhez, tájegységhez, megyéhez nem köthetőek, azaz országos jelentőségűek. A minisztérium saját hatáskörben (minisztérium által vezetett egyéb lajstromból) vehet fel értékeket ágazati értéktárába illetve fogadja és elbírálja az ágazati értéktárba felterjesztett javaslatokat. Tekintettel arra, hogy vannak minisztériumok, ahol eddig nem alakult ki ágazati értéktár illetve ahol kialakult, de nem kellően szervezett az értékfelvétel módja, törvényben szükséges rendezni az ágazati értéktár és annak működését segítő bizottság kialakítási kötelezettségét, ahhoz, hogy az értékgyűjtők ágazati értéktárba történő javaslattételi joga biztosítva legyen.

A 73. §-hoz

A Htv. 13. § (3) bekezdéssel történő kiegészítése a Hungarikum Bizottság felülvizsgálati jogosultsága technikai okokból történő bevezetése miatt szükséges.

A 74. §-hoz

Szövegcserés módosítás.

A 75. §-hoz

Hatályon kívül helyező rendelkezés.

A 76. §-hoz

Ha a földmérő nem egy telekalakítás vagy más földmérési munka során tünteti fel az alappontot, hanem önálló változási vázrajzzal, akkor (mivel ez az állami adatvagyon része) díjmentesség illesse meg. Ez ösztönzőleg fog hatni annak érdekében, hogy minél több alappont bejegyzésre kerüljön.

A módosítás célja, hogy a Magyar Államkincstár számára az Integrált Igazgatási és Ellenőrzési Rendszerben történő felhasználáshoz az állami ingatlan-nyilvántartási térképi adatbázisból előállított kataszteri fedvény adatok átadása szabályozva és biztosítva legyen. Korábban az Integrált Igazgatási és Ellenőrzési Rendszer működtetését a Mezőgazdasági és Vidékfejlesztési Hivatal látta el, amely általános jogutódja 2017-től a Magyar Államkincstár.

A 77. §-hoz

Más szakmák esetében is a 70. életévet betöltött szakmagyakorlók mentesülnek az ilyen vagy hasonló kötelezettségek alól. Előfordulnak olyan járások, ahol egyetlen nyugdíjas magánföldmérő van, aki jogosult földmérési minőségbiztosításra. Amennyiben az előírt kötelezettséget nem teljesíti, jogosultságát elveszíti, ingatlan-nyilvántartási célú földmérési tevékenységet nem végezhet, az adott járás pedig földmérő nélkül marad, szolgáltatást nincs, aki végezze.

Az információszabadságról szóló 2011. évi CXII. törvény rendelkezései alapján szükséges volt meghatározni azon adatok körét, amelyeket a nyilvántartást vezető szerv a honlapján közzé tehet, illetve azon adatokat, amelyek közzétételéről a nyilvántartást vezető személy rendelkezhet.

A 78. §-hoz

A jelenlegi normaszöveg alapján a szakmai vétséget is ellenőriznie kell a Bizottságnak, ami nem képezi feladatát. A földmérési vállalkozások szakmai vizsgálatát a megyei (fővárosi) kormányhivatalok földmérési szakfelügyelői látják el. A Bizottságnak nem feladata téves helyszíni azonosításokkal vagy hibás mérésekkel foglalkoznia, amire ráadásul technikailag sincs felkészülve. Az 52/2014. (IV. 29.) VM rendeletben helyes a szófordulat miszerint „szakmaetikai” vétség esetén jár el a Bizottság.

A 79. §-hoz

Az egyértelműség kedvéért kimondásra kerül, hogy a törvény alkalmazásában hivatásos halőr tekintetében a működési területét érintő valamennyi halgazdálkodási vízterületet, halastavat, valamint annak partját kell érteni.

A 80. §-hoz

A halgazdálkodási ágazatban történt változások következtében időszerűvé vált a „halászati őr” megnevezés „hivatásos halőr”-re módosítása.

A 81. §-hoz

A módosítás a szőlészeti termelő és a borászati termelő egyértelmű megkülönböztetése és tevékenysége alapján történő besorolásának pontosításra irányul.

A 82. §-hoz

A kisebb létszámú hegyközségi tanácsok esetében az ellenőrző bizottság létszáma megközelíti a hegyközségi tanács tagjainak számát. Ebből számos gyakorlati nehézség adódik, ezért szükséges biztosítani az ellenőrző bizottság megalakításának rugalmasabb feltételeit a hatékony és eredményes működés szem előtt tartásával.

A 83. §-hoz

Az intézkedés értelmében a jövőben nem választható meg a hegyközség tisztségviselőjének az, aki mulasztási bírság tartozással rendelkezik.

A 84. §-hoz

A hegyközségi tanácsi működés rugalmasabb szervezése érdekében a módosítás rendelkezik igazgatóválasztmány rendelkezésének lehetőségéről, annak kötelezettsége helyett. Ez elsősorban a kisebb létszámú (4-6 fő) hegyközségi tanácsok számára jelent könnyebbséget.

A 85. §-hoz

A borrégiós tanácsok feladati vonatkozásában a hegyközségi tanácsok feladataitól való egyértelmű lehatárolása szükséges. A hegyközségi szervezet részére biztosítani szükséges, hogy a közösségi borpromóciós programokban közre tudjon működni.

A 86. §-hoz

A Borrégiós tanácsok megalakításával egészül ki a törvény. Az struktúra szerint a borrégiós tanácsokat a hegyközségi tanácsoknak - a Tokaji Borvidék Hegyközségi Tanácsa kivételével - legkésőbb 2019. május 31. napjáig kell megalakítani.

A 87. §-hoz

Az új hegybíró megválasztásának folyamata hosszabb időt is igénybe vehet, amely a hegyközségi tagok és adatszolgáltatásra kötelezettek napi ügyeinek ellátását jelentősen nehezítheti. A módosítás alapján az ügyintézés folyamatossága biztosítható.

A hegybírók feladatai olyan ellenőrzési feladatokkal is bővültek, amelynek ellátása különleges szakértelmet igényel, ugyanakkor ezen ellenőrzési feladatok területileg sok esetben egyenlőtlenül jelentkeznek. A gazdaságosság érdekében a különleges szakértelem elsajátítása nem indokolt minden hegybíró esetében.

A 88-89. §-hoz

A módosítás pontosítja a fellebbezések esetében alkalmazandó eljárást.

A 90. §-hoz

Technikai jellegű módosítást tartalmaz.

A 91. §-hoz

A hegyközségi szervezetek több olyan gazdasági tevékenységet képesek végezni tagjaik napi ügyintézéséhez kapcsolódóan, amely a hatályos előírás alapján nem végezhető. Ilyen tevékenység például a pincekönyv forgalmazása. A jövőben közösségi borpromóciós tevékenységet is folytathat, illetve nonprofit gazdasági társaságot alapíthat.

A 92. §-hoz

A hegyközségi tagoknak, valamint szőlészeti és borászati felvásárlóknak hegyközségi járulékfizetési kötelezettsége áll fenn. A járulék összegének a kiszámítása, meghatározása nem volt egységes, több esetben vitákra adott okot, így ezt most egységesítésre kerül.

Az Európai Gazdasági Térség valamely szerződő államából továbbfeldolgozási célból behozott borászati termék mennyisége után befizetett hegyközségi járulék eddig kizárólag a hegyközséget illette meg. Ezek után a járulékon az illetékes hegyközség és a HNT 50-50%-ban osztozik.

A 93. §-hoz

A HNT az általa ellátott közigazgatási feladatok ellátására az államtól a költségvetési törvényben meghatározott összegű hozzájárulást biztosít. Ennek jelentős része a hegybírók munkabérét és járulékait teszi ki, amelynek összegét a Hktv. az aktuális minimálbér legalább kétszeresében rögzíti. Az elmúlt években a minimálbér jelentősen emelkedett, azonban az állami hozzájárulás mértéke ezt a növekedést nem követte. A jogalkotó célja, hogy az állam az éves költségvetés kialakításakor a minimálbér növekedését is figyelembe vegye, s ennek arányában emelje a költségvetési hozzájárulás mértékét.

A 94. §-hoz

A Borrégiós tanácsok megalakításával egészül ki a törvény. Az új alcím szerint a borrégiós tanácsokat a hegyközségi tanácsoknak - a Tokaji Borvidék Hegyközségi Tanácsa kivételével - legkésőbb 2019. május 31. napjáig kell megalakítani.

A 95-96. §-hoz

A módosítások technikai jellegű módosításokat tartalmaz.

A 97. §-hoz

A halgazdálkodásról és a hal védelméről szóló 2013. évi CII. törvény (a továbbiakban: Hhvtv.) 2. §-ának kiegészítését indokolja, hogy adott horgászeszköz halfogásra alkalmas állapotának meghatározására vonatkozó igény számos alkalommal felmerült már a hatóság, illetve bíróságok részéről, mivel e fogalom pontos definíciójának jogszabályban történő rögzítése gyakran nélkülözhetetlen lenne az egyes hatósági, illetve bírósági ügyekben meghozott döntésekhez.

A horgászati célú halgazdálkodás fogalom bevezetése indokolt a horgászati hasznosítás előtérbe kerülésével átalakult halgazdálkodás miatt, a kifejezés definiálása pedig elengedhetetlen az egységes, egyértelmű fogalomhasználathoz a törvényben és a kapcsolódó jogszabályokban.

A horgászszervezet fogalom bevezetése indokolt a horgászati hasznosítás előtérbe kerülésével átalakult halgazdálkodás miatt, a kifejezés definiálása pedig elengedhetetlen az egységes, egyértelmű fogalomhasználathoz a törvényben és a kapcsolódó jogszabályokban.

A horgászszövetség fogalom bevezetése indokolt a horgászati hasznosítás előtérbe kerülésével átalakult halgazdálkodás miatt, a kifejezés definiálása pedig elengedhetetlen az egységes, egyértelmű fogalomhasználathoz a törvényben és a kapcsolódó jogszabályokban.

A 98. §-hoz

Az új rendelkezés értelmében nyilvántartott halgazdálkodási vízterületnek nem minősülő vízterületen haltelepítés nem végezhető.

A 99. §-hoz

Pontosításra kerül, hogy halgazdálkodási vízterület különleges rendeltetésűvé történő nyilvánítása kiemelkedő természetvédelmi érdek megléte esetén történhet.

A 100. §-hoz

A tömeges jelző beszúrása a gyakorlati tapasztalatok alapján okvetlenül szükséges: kismértékű, alkalmi elhullás esetén nem indokolt ez itt megfogalmazott bejelentés elvárása. Mivel a halakon kívül sok esetben más vízi élőlények (pl. nagytestű kagylók) pusztulási is hasonló gondokat okozhat, indokolt a halpusztulást kiegészíteni a más hasznos vízállatok pusztulásával (a 2. § 19. pontjában definiált fogalomhoz igazodva).

A közelmúltban többször is előfordult, hogy a halpusztulásért felelős személye ugyan megállapítható volt, azonban a károkozó azzal próbált meg kibújni kártérítési kötelezettsége alól, miszerint nincs meghatározva jogszabályban, hogy a kártérítés összegét kinek köteles megfizetni. Jelen módosítás ezt a hiányt pótolja. Mivel e törvény értelmében a halgazdálkodásra jogosult feladata az állami tulajdonban lévő halállomány megóvása és megőrzése, a halpusztulás után szükséges helyreállítás (visszatelepítés) is alapvetően az ő feladata, ezért adekvát, hogy a kártérítés összegét közvetlenül a halgazdálkodásra jogosult kapja meg.

A 101. §-hoz

A horgászati célú halgazdálkodás fogalmának bevezetése miatt szükséges pontosítás. A törvény e kiegészítésével lehetőség nyílik arra, hogy a horgászathoz szükséges halállomány biztosítása érdekében a víztározó jellegű nyilvántartott halgazdálkodási vízterületeken is folytatható legyen haltermelés, és így az ott megtermelt hal telepítési alapanyagként is felhasználható lesz, mivel a 21. § (2)-(3) bekezdései szerint erre az esetre is a haltermelési létesítményekre vonatkozó jogszabályi rendelkezések lesznek mérvadóak.

A 102. §-hoz

A kizárólag horgászattal hasznosított vízterületek esetében indokolatlan és megalapozatlan terhet jelent a vízhasználattal összefüggő olyan elvárások teljesítésének megkövetelése, ami egy valóban halat termelő és esetleg a befogadó vízfolyásba kedvezőtlen minőségű vizet juttató halastó esetében helyénvaló, ezért szükséges a csakis horgászattal hasznosított, de besorolás alapján haltermelő létesítmény státuszú vízterületek ilyen megkülönböztetése.

A 103. §-hoz

Nyelvi pontosítás.

A 104. §-hoz

A módosítás a tó jellegű (lefolyástalan állóvíz) és folyóvízzel nem befolyásolt vízjárású (mentett oldalon elhelyezkedő) víztestek esetében nevesíti a meder többségi tulajdonjogával rendelkező önkormányzatok ex lege halgazdálkodási jogát, mivel a gyakorlatban értelmezési nehézséget okozott a vízfolyások medrén és partjain kialakított olyan tározók halgazdálkodási jogának státusza, ahol nincs árvízvédelmi mű. (A mentett oldal kifejezés ugyanis csak ott értelmezhető, ahol árvízvédelmi mű a vízfolyás eredeti árterületét mentett oldalra és hullámtérre osztja.)

A 105. §-hoz

Jogbiztonságot fokozó kiegészítés. Az elmúlt időszak gyakorlati tapasztalatai alapján indokolt azt biztosítani, hogy az adott vízterülten haszonbérleti vagy alhaszonbérleti szerződése alapján még hosszú évekig gazdálkodó jogosult beruházásai, befektetései a medertulajdon elidegenítése esetén se vesszenek kárba. Ezt kiküszöböli, ha a halgazdálkodásra jogosultnak elővásárlási lehetőséget biztosít a törvény.

A halgazdálkodásra jogosult feladata a nyilvántartott halgazdálkodási vízterületen a halállomány megóvása, fenntartása. Az ehhez szükséges forrás biztosítása szinte kizárólag a horgásztatás útján teremthető meg, amiben meghatározó elem a horgászati célú létesítmények kialakítása is. Ezért indokolt, hogy ilyen beruházások a minden esetben halgazdálkodó bevonásával, hozzájárulásával, adott esetben az ebből származó bevételek megosztásával valósuljanak meg.

A 106. §-hoz

A módosítással bevezetett „horgászszövetség” és „horgászszervezet” fogalmak alkalmazása.

A 107. §-hoz

A horgászszövetség koordinációs feladatai ellátása érdekében időben értesüljön a pályázati lehetőségekről.

A 108. §-hoz

Gyermekkorú horgász-jelöltek esetében, szükséges a horgászatot népszerűsítő rendezvényekhez, gyermektáborokhoz kapcsoltan, a horgászat kipróbálása érdekében végzett, halelviteli (hal kifogása) lehetőség nélküli halfogási tevékenység eseti engedélyezése, illetve a hozzá kapcsolódó jogosultság megteremtése. A bemutatási célú horgászat pontos meghatározását és annak részletszabályait végrehajtási rendeletben célszerű szabályozni.

A 109. §-hoz

A horgászszövetség mint az állami halászjegy és a halász fogási napló kiadására és forgalmazására kijelölt szervezet maga és az általa megbízott horgászszerveztek útján gondoskodik e dokumentumok kiadásáról és forgalmazásáról az ország egész területén. Így e dokumentumok könnyebben hozzáférhetővé válnak az igénylők számára. A törvény második fordulata a horgászat tárgyi szabályozását veszi át az egységesség érdekében.

A hatósági eljárási tapasztalatok birtokában az állam tulajdonú halállomány védelme érdekében célszerű rögzíteni a korlátozást.

A 110. §-hoz

Az e módosítással bevezetett „horgászszövetség” és „horgászszervezet” fogalmak alkalmazása, valamint a horgászszövetség közfeladat-ellátás keretében végzett egyik feladatának (állami horgászjegy és fogási napló kiadása és forgalmazása) pontosítása történik meg.

Fogalomhasználati pontosítás, ugyanis a horgász csak horgászegyesület tagja lehet. Értelmezési pontosítás, ugyanis a jelenleg hatályos szabályozásnál is arra irányult a jogalkotói szándék, hogy a külföldi horgászok számára legyen e formában biztosított az állami horgászjegy kiváltása.

Egyszerűsítés, ami így a bürokráciacsökkentést és az érintettek érdekét egyaránt szolgálja. A mentesítést igazoló okmányok meghatározását a végrehajtási rendeletben célszerű szabályozni.

Megteremti a lehetőségét, hogy a fejlesztés alatt álló elektronikus rendszerekkel megvalósulhasson a digitalizált állami horgászjegy és állami halászjegy, illetve a hozzájuk tartozó elektronikus fogási naplók bevezetése, valamint a horgászszövetség közfeladat-ellátása keretében a területi jegyrendszer egyszerűsítése és a kiadás korszerűsítése.

Az e módosítással bevezetett „horgászszövetség” és „horgászszervezet” fogalmak alkalmazása, valamint a horgászszövetség közfeladat-ellátás keretében végzett egyik feladatának (állami horgászvizsga lebonyolítása) pontosítása történik meg.

A tapasztalatok alapján a horgászturizmus további, érdemi fejlesztéséhez elengedhetetlen lépés a horgászvizsga díjának megszüntetése mely intézkedés egyben a bürokráciacsökkentést is szolgálja.

Az állami horgászvizsga letételét alsó korhatárhoz szükséges kötni az állami horgászvizsgáztatásban eddig nyert gyakorlati tapasztalatok alapján, ugyanis csak így biztosítható az elsajátított ismeretanyag önálló, gyakorlati alkalmazása.

A 111. §-hoz

E módosítás lehetővé teszi a fizetési kötelezettségek egységes elvek mentén történő meghatározását, ugyanis az állami horgászvizsgával rendelkező kiskorúnak is van lehetősége horgászegyesületi tagi jogviszony létesítésére, s ennek keretében ifjúsági horgászként kiváltott területi jegyével már a hal kifogása (elvitele) tekintetében is más, szélesebb lehetőségek igénybevételére.

A 112. §-hoz

E módosítás a horgászszövetség közfeladat-ellátás keretében végzett egyik feladatának (halfogásra jogosító okmányok adatainak valamint ezen okmányok kiváltására jogosult személyek adataink nyilvántartása és kezelése) pontosítása miatt szükséges.

Indokolt biztosítani a horgászszövetség részére a halgazdálkodási hatóság által kezelt azon adatokhoz való gyors hozzáférést, amelyek a horgászszövetség feladatkörébe tartozó feladatok ellátásához szükségesek.

A 113. §-hoz

A jövőben az állami halászjegyet és a hozzá tartozó fogási naplót is a horgászszövetség adja ki, ezért indokolt, hogy ezen okmányok elvesztése esetén is a horgászszövetséghez érkezzen az elvárt bejelentés. A halászati engedélyt továbbra is a halgazdálkodási hatóság adja ki, ezért az eredeti (4) bekezdés tartalmának szétválasztása vált szükségessé.

Az e módosítással bevezetett „horgászszövetség” és „horgászszervezet” fogalmak alkalmazása, valamint a horgászszövetség közfeladat-ellátás keretében végzett egyik feladatának (állami horgászjegy, állami halászjegy és a kapcsolódó fogási naplók szükség szerinti pótlása) pontosítása történik meg.

A 114. §-hoz

A kiegészítések a horgászszövetség közfeladataként az egységes horgász nyilvántartást, az egységes területi jegyrendszer kialakítását, így az egyszerűsítést és a bürokráciacsökkentést is szolgálja. A horgászszövetség által egységesített rendszerben a horgászok kiszámítható, jól átlátható módon tekinthetik át a különböző területi jegy típusok által nyújtott lehetőségeket.

A 115. §-hoz

Az ellenőrzéshez és ennek első lépéseként a személyi azonosításhoz a halfogásra jogosító okmányok mellett egyidejűleg szükséges egy arcképes személyazonosító okmány bemutatása, amely a külföldi horgászok esetében sokszor útlevél, vagy más okmány.

A 116. §-hoz

Szükséges kiegészítés, a horgot rugóerővel halba akasztó rendszerek alkalmazásának tételes tiltása indokolt.

Az egyenáramú elektromos eszközök nyilvántartásával összefüggő dokumentáció része az minősítési-üzembehelyezési okmány is, amely tartalmazza a vizsgálat sorszámát is. Az adatok, dokumentumok hitelessége megfelelően biztosított, ami szükségtelenné teszi a minősítési- üzembehelyezési vizsga számának külön szerepeltetését. Továbbá a nyilvántartás szempontjából jobban átlátható és kezelhető a minősítési-üzembehelyezési vizsga helyének és időpontjának, mint számának szerepeltetése, emellett a módosítás az érintett bekezdésben előírt egyéb adatokkal való koherencia megteremtése érdekében is indokolt.

A 117. §-hoz

Az e módosítással bevezetett „horgászszövetség” fogalom alkalmazása történik meg, valamint annak megjelenítése, hogy a horgászszövetség által kialakított, országos versenyszabályzatok esetében országos illetékességű halgazdálkodási hatóság jóváhagyása szükséges. Mivel az ezen típusszabályzatok alapján elkészített helyi versenyszabályzatok így kötelezően megfelelnek a jogszabályi elvárásoknak is, a fenti jogalkotással jelentős mértékű bürokráciacsökkentés valósítható meg.

A 118. §-hoz

A halgazdálkodásra jogosult fogalma magától értetődőnek tekinthető, ezért korábban nem volt szükséges azt értelmezni. Azonban számos visszajelzés érkezett már arra vonatkozóan, hogy a jogosulatlan halgazdálkodási tevékenység büntethetőségének érdekében kívánatossá vált a fogalomra vonatkozó értelmező rendelkezés meghatározása.

A 119. §-hoz

E módosítások a haltelepítések szabályszerű megvalósulásának elengedhetetlenül szükséges fokozott ellenőrzését, a tevékenység teljes kifehérítését segítik, lehetővé téve az állami tulajdont jelentő természetes vízi halállomány mennyiségi viszonyainak nyomon követését, valamint a halegészségügyi biztonság erősítésével a meglévő őshonos állományok védelmét is.

A 120. §-hoz

Szükséges módosítás, mert a jövőben a halász állami halászjegyet és a hozzá tartozó fogási naplót is a horgászszövetség adja ki, és horgászszervezeti forgalmazói forgalmazzák.

A 121. §-hoz

Az e módosítással bevezetett „horgászszövetség” és „horgászszervezet” fogalmak alkalmazása történik meg, valamint annak a fogási statisztikák tartalmának szükséges pontosítása.

Mindenképp szükséges módosítás, hogy az új, elektronikus nyilvántartási rendszerhez kapcsolódó elvárások törvényi szinten megalapozottak és az állami horgászjegy kiadása ezen új rendszer keretében megvalósítható legyen.

A 122. §-hoz

Az e módosítással egyrészt a bevezetett „horgászszövetség” fogalom alkalmazása, egyben a költséghatékony területi halőrzés biztosításának szabályozása és a tárgyi bürokrácia csökkentése történik meg, másrészt szükséges a rendelkezés kiegészítése a halőr foglalkoztatásának megszűnése esetén a nyilvántartásból való törlési cél meghatározásával. A „működési helye szerinti” kitétel azt a helytelen halgazdálkodási hatósági gyakorlatot eredményezte, hogy a területi halgazdálkodási hatóságok az országosan egységes halászati őri vizsgaanyag ellenére sem fogadták el egymás halászati őri vizsgáit, így a működési területre vonatkozó megbízás változása esetén a halászati őrnek újra vizsgáznia kellett.

E gyakorlaton alapuló módosítások nagymértékben segítik az ellenőrzés lehetőségét, kapcsoltan a későbbi jogkövetkezmények megállapítását, a halőri feladatellátás gyakorlatát, amivel az ellenőrzés következetessége és hatékonysága fokozható.

A 123. §-hoz

A halgazdálkodási hatóság munkáját segítik a pontosítások.

A 124-127. §-hoz

A 1064/2018. (II. 28.) Korm. határozatban meghatározottak végrehajtását szolgáló módosítás: a horgászszövetség az állami horgászjegy és halászjegy bevételét kizárólag az állami közfeladat-ellátáshoz használhatja fel, amelyhez a közfeladatok egyértelmű felsorolása, törvényi megjelenítése szükséges.

A 128. §-hoz

A gyakorlati tapasztalatok alapján indokolt kiegészítés, az elkobzott eszközök kezelését segíti.

A 129-130. §-hoz

A módosítás szankcionálhatóvá teszi, ha a halgazdálkodásra jogosult a halgazdálkodási hatóság többszöri felszólítására sem nyújt be halgazdálkodási tervet, illetve a szankcionálás előtt nyilvántartási és adatszolgáltatási kötelezettségek teljesítésére való felszólítást írja elő. A módosítás egyrészt a Hhvtv. 36. § (1) bekezdésének módosításához igazodik azzal, hogy elkerülendőnek jelöli meg a horgászat akadályozását, másrészt hiánypótló kiegészítést ad meg ahhoz, hogy a törvénybe foglaltakat érvényesíteni lehessen a törvény hatálya alá tartozó minden vízterülten. Gyakori, hogy nem halgazdálkodásra jogosultak a saját tulajdonukban lévő vízen folytatnak halgazdálkodási tevékenységet, például jogszabályellenesen, állami horgászjegy megkövetelése nélkül teszik lehetővé a horgászatot, illetve engedély/bejelentés nélkül végeznek engedélyköteles haltelepítést. A hatályos jogszabályi háttér alapján halgazdálkodási bírság csakis a halgazdálkodásra jogosultra szabható ki. A módosítás a fennálló helyzeten kíván változtatni azáltal, hogy lehetővé teszi a bírság kiszabását a halgazdálkodási tevékenységet folytató nem halgazdálkodásra jogosult természetes vagy jogi személyre is. Szinte minden nyilvántartott halgazdálkodási vízterület esetében az országostól eltérő (annál szigorúbb), a helyi élőhelyi, specifikus adottságokhoz igazodó szabályozást alkot a halgazdálkodásra jogosult. Mivel ezek az állami tulajdonú halállományt óvják, indokolt e rendelkezések figyelmen kívül hagyására kiterjeszteni a halgazdálkodási hatósági szankciókat. A bírságot befizetni kénytelen polgárok érdekében szükséges módosítás. A korábban hatályos a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) jogszabályi lehetőséget biztosított a halgazdálkodási hatóság számára a fizetési könnyítés engedélyezésére. Mivel a helyette életbe lépett általános közigazgatási rendtartásról szóló 2016. évi CL. törvény nem tartalmaz fizetési könnyítés engedélyezésére vonatkozó lehetőséget, a Ket. hatályon kívül helyezése óta a halgazdálkodási hatóságnak erre nincs lehetősége. A tapasztalatok egyértelműen azt mutatják, hogy a fizetési hajlandóság jelentősen magasabb, ha a kötelezettnek lehetősége nyílik kötelezettségének halasztással vagy részletekben történő kiegyenlítésére.

A 131. §-hoz

Felhatalmazó rendelkezések pontosítása.

A 132. §-hoz

Szövegcserés módosítások.

A 133. §-hoz

A módosításokkal összefüggő hatályon kívül helyezések.

A 134. §-hoz

A jogszabály által említett Erdészeti Szakigazgatási Információs és Ügyintézési Rendszer üzemeltetésére történő kellő felkészülési idő biztosítása miatt a hatálybalépést 2019. január 1-jéről 2022. január 1-jére indokolt módosítani.

A 135. §-hoz

A sertés tartásával és szállításával összefüggő elektronikus bejelentési kötelezettség teljesítésére a tervezetnél hosszabb türelmi idő szükséges, így az előírást 2019. január 1. helyett egy évvel később, 2020. január 1-jén lép hatályba.

-----STARTING---POINT---VEGE---

A 136. §-hoz

Hatályba léptető rendelkezés.

A 137. §-hoz

Sarkalatossági záradék.