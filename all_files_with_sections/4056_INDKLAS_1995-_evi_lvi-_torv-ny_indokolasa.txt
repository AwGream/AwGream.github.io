1995. évi LVI. törvény indokolása

a környezetvédelmi termékdíjról, továbbá egyes termékek környezetvédelmi termékdíjáról

-----STARTING---POINT---ALTALANOS--- 

A hulladékgazdálkodás évek óta komoly problémákkal küszködik: a lerakóhelyek fokozatosan megtelnek, újak nyitására kevés lehetőség nyílik. A hulladékégetés ugyan nem a legjobb módja a hulladéktól való megszabadulásnak, de az országban működő hulladékégető kapacitás a szükségesnél kevesebb. Emellett a hulladékok hasznosítására ritkán kerül sor, pedig az elszállított kommunális és ipari hulladék jelentős mennyiségben tartalmaz újrafeldolgozható vagy újrafelhasználható anyagokat.

Bizonyos termékek termelése, forgalmazása, használata, majd hulladékkénti kezelése a környezetet terheli. A környezetterhelés társadalmi szintű optimumának elérése, megközelítése érdekében ösztönözni kell a szennyezőket arra, hogy a termékekből képződő hulladékok hasznosításának, visszagyűjtésének, ártalmatlanításának költségeit beépítsék az áraikba. Ez az Európai Közösség direktívájában meghatározott "szennyező fizet" elv alkalmazását jelenti. A környezetterhelés csökkentésére irányuló költségeknek a termék árába történő beépítésére több lehetőség van. A termékdíjról szóló törvényjavaslat egy olyan konstrukciót mutat be, amely biztosítja, hogy a gazdaságosság követelménye is megvalósuljon.

A termékdíj bevezetésének egyik célja lehet ösztönző hatások elérése a szennyező termékek fogyasztásának visszaszorítására, illetve az azt helyettesítő környezetkímélő termék felhasználásának szélesítésére. A termékdíj másik célja a különböző környezetvédelmi feladatok támogatására történő forrásteremtés lehet, amely egyben egyéb, pl. költségvetési források kiváltását is szolgálja.

A környezetet terhelő termékek közül a gumiabroncsokra, a csomagolóeszközökre, a hűtőberendezésekre és hűtőközegekre vonatkozó termékdíjak bevezetését célozza a jelen törvényjavaslat, egységes szerkezetbe foglalva az 1992 májusa óta már működő üzemanyagok környezetvédelmi termékdíjával, összehangolva a Központi Környezetvédelmi Alap szabályozásával.

A környezetvédelem céljain és szempontjain túl a szabályozás figyelembe veszi a hazai piaci semlegesség és a nemzetközi versenyképesség megőrzésének követelményét, valamint az európai közösségi szabályokkal való harmonizáció elősegítését.

A fentiek érdekében vált szükségessé, hogy az Országgyűlés a környezetvédelmi termékdíjról törvényt alkosson.

-----STARTING---POINT---RESZLETES---

Az 1. §-hoz

A törvény 1. §-a lényegében az Európai Közösség által meghatározott célokat, a környezetvédelmi törvénytervezet definícióját foglalja össze: a termékből képződő hulladékok hasznosítása, természeti erőforrásokkal való gazdálkodás, környezetszennyezés csökkentése.

A 2. §-hoz

A Javaslat szerint termékdíjat kell fizetni a Magyarországon forgalomba hozott gumiabroncsokra, csomagolóeszközökre, hűtőberendezésekre és hűtőközegekre, az üzemanyagokra (a továbbiakban együtt: termékdíjköteles termék), függetlenül attól, hogy belföldön állították-e elő, vagy importálták. A termékdíjköteles termékek forgalmazói bírságot kötelesek fizetni akkor, ha olyan terméket forgalmaznak, amelyre a termékdíjat - ha csak nem mentes a termék - nem fizették meg.

A 3-4. §-hoz

A Javaslat személyi hatálya azokra terjed ki, akik a termékdíjköteles terméket először hozzák belföldön forgalomba. Az első belföldi forgalomba hozó lehet a termék belföldi gyártója, vagy a termék importálója.

A termékdíjat a Központi Környezetvédelmi Alapba kell befizetni. Fizetési kötelezettség import esetén a vámkezelés napján, belföldi előállítás esetén az értékesítés napján keletkezik, ekkor a befizetés határideje a fizetési kötelezettség keletkezését követő hónap 15. napja. Az importtal kapcsolatos szabályok a vám, illetve a fogyasztási adó vámhoz kötődő szabályaival összhangban kerültek megállapításra.

A termékdíjfizetési kötelezettségre vonatkozóan a törvényjavaslat az adózás rendjéről szóló törvény rendelkezéseinek alkalmazását írja elő, ezzel hatékonyabbá téve a termékdíj ellenőrzésével kapcsolatos feladatok ellátását. A termékdíjfizetési kötelezettség tekintetében eljáró hatóságot nevesítik ezek a szakaszok, amelyek értelmében az import esetén a vámhatóság, egyéb esetekben az Alap kezelője rendelkezik hatáskörrel.

A kötelezetteknek negyedévente be kell számolniuk kötelezettségük teljesítéséről. A negyedéves beszámoló kötődik a termékdíj fizetéséhez is, mivel a termékdíjat e beszámoló alapján kell a kötelezetteknek fizetniük. A beszámoló formanyomtatványát a végrehajtási rendeletek határozzák meg.

Az 5. §-hoz

A termékdíj felét kell megfizetni abban az esetben, ha a termékdíjköteles termék jogosult a külön jogszabályban meghatározottak szerinti környezetbarát védjegy használatára (termékdíjkedvezmény).

A 6. §-hoz

Ez a szakasz a termékdíjból képződő bevétel felhasználási irányait határozza meg, igazodva a Központi Környezetvédelmi Alapról szóló törvény rendelkezéseihez.

Pályázat útján a bevételek 75 %-a használható fel, részben a környezetszennyezést megelőző, csökkentő, környezetbarát fogyasztási szokások kialakítását ösztönző fejlesztések egyszeri támogatására, részben pedig a hulladékképző termékek újrahasználatának, újrafeldolgozásának, energiahasznosító égetésének rendszeres támogatására.

Miniszteri döntéssel - törvényben meghatározott keretek között - környezeti kárelhárításra, valamint közcélú környezetvédelmi feladatokra (szemléletformálás, monitoring fejlesztés, működési költség) fordítható a termékdíj fennmaradó hányada.

A 7. §-hoz

A 7. § a rendszeres támogatással kapcsolatos részletes szabályokat állapítja meg, mivel a Központi Környezetvédelmi Alapról szóló törvényi szabályozás ezt külön törvény hatáskörébe utalja. A rendszeres támogatás is pályázat útján nyerhető el, mértékét és feltételeit az éves Támogatási Irányelvek tartalmazzák.

A 8. §-hoz

A rendszeres támogatásra vonatkozóan az adózás rendjéről szóló törvény rendelkezései szerint az Alap kezelője jár el.

A 9-10. §-hoz

Ebben a fejezetben a gumiabroncsok termékdíjára vonatkozó speciális szabályok találhatók. Az 1. sz. melléklet tartalmazza a termékdíjtételeket a gumiabroncs nagysága és kora szerinti kategóriákban.

A 11-13. §-hoz

A javaslat valamennyi csomagolóeszközre vonatkozik, a 2. sz. mellékletben szereplő termékdíjtételek tömegben vannak kifejezve. Tekintettel arra, hogy a csomagolóeszközökkel kapcsolatban megjelent egy EU direktíva, amely kezelési célokat határoz meg, illetve tekintettel a magyar gazdaság teherviselő képességére, a csomagolóeszközök termékdíja alól mentesség szerezhető abban az esetben, ha a kibocsátott csomagolóeszköz meghatározott hányadát kezelik (visszagyűjtik, hasznosítják, ártalmatlanítják). Mentességet szerezhet a gyártó, illetve az importáló akkor, ha egy kezelést koordináló szervezet, vagy a csomagolóeszköz vevője a kötelezettséget átvállalja. Ebben az esetben a kötelezettnek a kezelést koordináló szervezet, illetve a csomagolóeszköz vevője minősül, rá vonatkozik a törvényben megállapított termékdíjfizetési kötelezettség a csomagolóeszköz belföldi forgalomba hozatalakor. Külön jogszabályban kell a mentesség részletes feltételeit meghatározni: a kötelező kezelési arány mértékét, a mentesség megszerzésének feltételeit, a nyilvántartási követelményeket stb. A képződő bevételek felhasználásában fontos az, hogy a Támogatási Irányelvekre, a pályázatok elbírálására egy a gazdálkodók, a környezetvédelmi társadalmi szervezetek és a kormányzat képviselőiből álló Tanácsadó Testület tesz javaslatot.

A 14-15. §-hoz

E fejezet a hűtőberendezések és a hűtőközegek termékdíjára vonatkozó sajátos szabályokat állapít meg. Az ehhez a részhez kapcsolódó 3. és 4. sz. mellékletben szerepelnek a termékdíjtételek, és azok számítási módja.

A hűtőberendezések termékdíja a névleges hűtőtérfogattól és a hűtőközeg mennyiségétől függő tételekből tevődik össze. A hűtőközeg termékdíjtételei az ózonkárosító hatás szempontjából differenciáltak, a nem ózonkárosító hűtőközegekre termékdíjat nem kell fizetni.

A 16-17. §-hoz

Ez a fejezet tartalmazza a törvényjavaslat zárórendelkezései között hatályon kívül helyezendő, az üzemanyagok környezetvédelmi termékdíjára vonatkozó speciális szabályokat: a termékdíj alapját és mértékét az 5. sz. mellékletben részletezve.

A 18-19. §-hoz

A 6. számú melléklet tartalmazza az akkumullátorok után fizetendő termékdíjak tételeit, aminek alapja az akkumullátorok tömege.

-----STARTING---POINT---VEGE---

A 20. §-hoz

E § a Javaslatban használt fontosabb meghatározásokat tartalmazza.

A hasznosítás meghatározásakor komoly gondot okozott, hogy a gyakorlatban többféle szóhasználat keveredik, gyakran összemosódó jelentéstartalommal. Az itt adott definíciók illeszkednek a készülő hulladékgazdálkodási jogszabályhoz, és egyben alkalmasak a Javaslat céljai szerinti szabályozás megvalósítására. A hasznosítás gyűjtőfogalom, jelenti egyfelől az újrafeldolgozást, másfelől pedig az újrahasználatot.

Újrahasználatnak minősül a hulladékképző termék ismételt alkalmazása, azaz a termék átalakítása nélküli - lényegében a tisztítás, fertőtlenítés utáni - használata (pl. üvegek újratöltése).

Az újrafeldolgozás meghatározásában két lényeges szempont jelenik meg. Egyrészt a hulladékképző termék anyagának a felhasználása történik - általában fizikai és kémiai átalakítások révén - valamilyen termék előállítása érdekében. Másrészt fontos az, hogy az előállított termék használati tulajdonságai megfelelőek legyenek, illetve az újrafeldolgozás során a környezetvédelmi előírások betartása ne sérüljön. A definíció alapján újrafeldolgozásnak minősül pl. az alumíniumdoboz újraolvasztásával, vagy akár a műanyagok és papír komposztolásával készült termék előállítása, értékesítése.

Az energianyerés pozitív energiamérlegű égetés, amely során a környezetvédelmi előírásokat betartották. Nem nevezhető sem hasznosításnak (nem anyagában, hanem energiakénti felhasználásról van szó), sem pedig ártalmatlanításnak (ez a fogalom a veszélyes hulladékokkal kapcsolódik össze), ezért alkalmazza a Javaslat az újszerű energianyerés kifejezést.

A csomagolóeszközök definíciója az MSZ 8358/1-1989. 1.5. pontja átvételét jelenti, amely tömören rögzíti a csomagolóeszközök főbb jellemzőit.

A 21. §-hoz

A végrehajtás szabályozására egyfelől miniszteri rendelet, másfelől a csomagolóeszközök termékdíjával kapcsolatos kormányrendelet számára szükséges felhatalmazásokat adja meg e szakasz.

A 22-24. §-hoz

E §-ok a törvényjavaslat rendelkezéseiből következő törvénymódosításokat tartalmazzák: az egyes elkülönített állami pénzalapokról szóló 1992. évi LXXXIII. törvény kiegészül az új termékdíjakkal, és egyben a 24. § az üzemanyagok környezetvédelmi termékdíjáról szóló törvényt hatályon kívül helyezi.

A befizetett termékdíjat a termékdíj befizetőjének a számlában, vagy a számla mellékletében fel kell tüntetni.

A törvény a kihirdetésétől számított 90. napon lép hatályba, ezzel lehetőséget teremtve mind a kötelezetteknek, mind a végrehajtásért felelős szerveknek a felkészülésre. A csomagolóeszközök termékdíja 1996. január 1-jén lép hatályba, ehhez képest egy év múlva a gyógyszerek csomagolóeszközeinek termékdíja is életbe lép.

A csomagolóeszközök termékdíja hatályát veszti a hulladékgazdálkodási és a csomagolási hulladékról szóló törvények hatályba lépésével, amelyek már a teljes csomagolási lánc szereplői számára állapítanak meg kötelezettségeket a kereskedők, fogyasztók felelősségén keresztül az önkormányzatok feladatainak felsorolásáig.