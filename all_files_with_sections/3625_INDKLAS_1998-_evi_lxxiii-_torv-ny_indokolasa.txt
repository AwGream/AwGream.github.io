1998. évi LXXIII. törvény indokolása

a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

A közúti közlekedésről szóló - többször módosított - 1988. évi I. törvény 1988. július 1. napján lépett hatályba.

A közúti közlekedés teljes rendszerét átfogóan összefoglaló törvény az időközben a jogi és gazdasági környezetben bekövetkezett változásokra is figyelemmel, továbbá a közúti közlekedés színvonalának javítása érdekében folyamatos felülvizsgálatot igényel. Ennek keretében a törvény legutóbbi módosításai (1996. évi X. törvény, 1997. évi XC. törvény és 1997. évi CXLVI. törvény) alkalmával már megkezdtük a hatósági munkamegosztás korszerűsítését.

Az eddigi módosítások eredményei alapján az 1988. évi I. törvény megfelelően betölti alapvető feladatát.

A hatósági munka további korszerűsítése, a közúti közlekedési munkamegosztás átstruktúrálódása a közútkezelő szervezetek korábbi átalakítása, az ellenőrzés hatékonyságának növelése és végül, de nem utolsó sorban a közúti közlekedés biztonságának fokozása a törvény újabb módosítását teszi szükségessé.

Figyelemmel arra, hogy a közúti közlekedésről és a jogalkotásról szóló törvények előkészítése szinte párhuzamosan történt, a szabályozási felhatalmazások sorát is ki kell egészíteni. A felhatalmazó rendelkezések sorából kiemelést érdemel a taxiállomások létesítésének szabályozása.

-----STARTING---POINT---RESZLETES---

Az 1. §-hoz

A módosítás pontosítja a törvény hatályát. Felhatalmazást ad a Kormánynak és a közlekedési, hírközlési és vízügyi miniszternek, hogy a törvényben kapott felhatalmazás alapján kiadott jogszabályokban a járdákra és azok tartozékaira, az utakra vonatkozó szabályoktól eltérő rendelkezéseket is megállapíthasson.

A 2. §-hoz

A közúti közlekedés biztonságának további javítása érdekében a törvény a reklámtáblával, reklámhordozóval és egyéb reklámcélú berendezéssel összefüggő tilalmakat határoz meg. A tilalom mellett egyúttal kivételként kimondja, hogy e szabályok nem vonatkoznak azokra a közvetlenül az út mellett elhelyezett berendezésekre, amelyek a közúti közlekedés biztonságát elősegítő közérdekű tájékoztatást tartalmaznak. A közút kezelője a szabálytalanul elhelyezett reklámcélú tárgyat vagy berendezést saját maga eltávolíthatja, vagy az eltávolítást a közúti közlekedési hatóság rendelkezése alapján a kötelezett költségére és veszélyére elvégezheti vagy elvégeztetheti.

A 3. §-hoz

A törvény a közút lezárására, illetőleg forgalmának korlátozására (elterelésére) jogosultak felsorolását kiegészíti a tűzoltósággal és a fegyveres erőkkel (honvédség, határőrség). Garanciális szabályként úgy rendelkezik, hogy a közút indokolatlan, a szükségesnél nagyobb mértékben vagy hosszabb időtartamra történő lezárásából eredő kárt az intézkedő szerv köteles megtéríteni.

A 4. §-hoz

A hatályos törvény 15. §-ának (1) bekezdése az indokoltnál magasabb szintre, a Kormány hatáskörébe utalja az egyes meghatározott - ez jellemzően az utak állapotát erősen befolyásoló un. túlsúlyos, túlméretes járműveket jelenti - járművek közlekedésének engedélyezését. Az ilyen járművek közlekedése a kezelő hozzájárulását igényli az utak állapotának védelme érdekében. A kezelői hozzájárulást a közút kezelője díj ellenében adja ki. A törvény a miniszter hatáskörébe telepíti, hogy rendeletben határozza meg az erre vonatkozó szabályokat. Egyidejűleg a Kormány felhatalmazást kap arra, hogy egyes különösen veszélyes árut szállító járművek közlekedési útvonalát hatósági eljárásban az erre feljogosított szerv kijelölje.

Az 5. §-hoz

A törvény felhatalmazást ad a települési önkormányzatok részére, hogy illetékességi területükön a taxiállomásokkal kapcsolatos szabályokat rendeletben állapíthassák meg. Az Alkotmánybíróság korábbi határozatával megsemmisítette a taxiszolgáltatás keretszámának korlátozására vonatkozó rendelkezést, ehhez kapcsolódóan hatályon kívül kell helyezni az ezzel összefüggő - kivételt tartalmazó - rendelkezést is.

A 6. §-hoz

A törvény az engedélykötelesnek minősített közlekedési szolgáltatási tevékenységgel kapcsolatban - a bírságfizetésre vonatkozó kötelezettséget - kiterjeszti a jogosulatlan árufuvarozás mellett a jogosulatlan személyszállításra is.

A 7-9. §-hoz

A törvény az utak építésére, megszüntetésére és elbontására, az ezekre meghatározott szabályok megszegése esetére, továbbá az építésre jogosultak körének bővítésére tartalmaz módosítást. Kiemelést érdemel, hogy engedély nélküli útépítés és engedély nélküli forgalomba helyezés esetén a jövőben a közlekedési hatóság - ismételten is - bírságot szabhat ki. A törvény kiegészíti a jogi személyiség nélküli gazdasági társaságokkal azt a kört, amely saját kezdeményezésére vagy a helyi önkormányzat rendelete alapján a helyi úthálózat fejlesztésében részt venni jogosult, adott esetben köteles.

A 10. §-hoz

A törvény a közút kezelőjének feladatait bővíti a balesetek adatainak nyilvántartására vonatkozó kötelezettséggel.

A 11. §-hoz

A törvény a jogalkalmazásban felmerült problémák megoldására irányul. Nem kényszeríti az ügyfeleket kettős engedélykérésre, ezáltal leegyszerűsíti az eljárás rendjét.

A 12-13. §-hoz

A törvény pontosítja a közút nem közlekedési célú igénybevételének szabályait, elsősorban a kötelezettségek és jogosultságok alanyának megnevezésével.

A 14. §-hoz

A törvény az általános tiltás helyett a közút kezelőjének hozzájárulását írja elő és lehetővé teszi a hozzájárulás nélküli tevékenység (vízelvezetés) esetén a pótdíj kiszabását.

A 15. §-hoz

A hatályos törvény csupán megnevezi a közúti közlekedés ellenőrzésére jogosult hatóságokat, a módosítás pontosítja, hogy az egyes hatóságok mely ellenőrzési feladat ellátására jogosultak, egyben kötelesek.

A 16. §-hoz

A törvény az útellenőr feladatainak meghatározását egészíti ki a közúti közlekedés biztonsága céljából.

A 17. §-hoz

A módosítás kiegészíti a törvény rendelkezéseit a közlekedési hatóság adatkezelésére vonatkozó garanciális szabályokkal. Ezáltal megteremti az összhangot az adatvédelemről szóló 1992. évi LXIII. törvénnyel.

A 18. §-hoz

A jogalkotásról szóló 1987. évi XI. törvény rendelkezéseivel összhangban teljessé teszi, az alacsonyabb szintű végrehajtási szabályozási felhatalmazások sorát, így megteremti az alapját a közúti közlekedésre vonatkozó joganyag teljes körű kialakításának.

-----STARTING---POINT---VEGE---

A 19. §-hoz

A törvény 1999. január 1-jén lépett hatályba, azonban a reklámok korlátozására vonatkozó 2. § rendelkezéseit csak június 1-től kell alkalmazni.