2014. évi C. törvény indokolása

Magyarország 2015. évi központi költségvetéséről

-----STARTING---POINT---ALTALANOS---

Általános indokolás

I. Stabil pénzügyi helyzet, tartós gazdasági növekedés, javuló szociális biztonság

A 2010-es kormányváltás óta a gazdaságpolitika célja a foglalkoztatás bővítése, a versenyképesség javítása, a kiegyensúlyozott gazdasági növekedés biztosítása, valamint az államadósság csökkentése és a költségvetési hiány 3% alatt tartása. Ennek érdekében a Kormány az elmúlt 4 és fél évben jelentős strukturális átalakításokat hajtott végre, többek között a munkaerőpiac, a nyugdíjrendszer, az adórendszer, az oktatás és a közigazgatás területén.

Az eredmények azt mutatják, hogy a költségvetési és pénzügyi egyensúly helyreállítására, az államadósság csökkentésére, valamint a munkaerőpiac keresleti és kínálati alkalmazkodására, a gazdasági növekedés újraindítására irányuló törekvések már meghozták az elvárt pozitív fordulatot. Az elért eredmények jelentőségét bizonyítja, hogy Magyarország 2013 júniusában kikerült a 2004 óta fennálló túlzottdeficit-eljárás alól.

A Kormány fenntartható költségvetési pályát biztosító gazdaságpolitikáját a pénzügyi piacok is elismerik. Ennek kézzelfogható jele, hogy az államadósság finanszírozási költsége számottevően csökkent, és az állampapírhozamok is rekord alacsony szintre süllyedtek az elmúlt időszakban, új történelmi minimumhozamok alakultak ki az állampapírok piacán.

Egy sikeres gazdasághoz nemcsak az állam adósságának leépítésére van szükség, hanem a magánszektor adósságát is egészséges szintre kell csökkenteni. Ennek érdekében megkezdődött a magánszektor jelentős mértékűre duzzadt adósságának leépítése. Elmondható, hogy a lakossági megtakarítások emelkednek, a fizetési mérleg egyenlege pedig tartósan pozitív tartományba került, azaz több árut és szolgáltatást exportál hazánk, mint amennyit behoz az országba. Ennek köszönhetően a korábbi időszakokkal ellentétben a pénz nem ki-, hanem beáramlik az országba, ezzel is gazdagítva az itthon működő vállalkozásokat, a gazdaság teljesítményét.

A fegyelmezett fiskális politika, a külső egyensúly jelentős javulása, az állam és a háztartások eladósodottságának mérséklődése mind hozzájárult ahhoz, hogy a magyar gazdaság immár fenntartható növekedési pályára állt, és az ország sérülékenysége folyamatosan csökken.

A legfrissebb makrogazdasági adatok arról tanúskodnak, hogy a magyar gazdaság 2013-ban beindult növekedése tovább erősödött 2014-ben, ezenkívül tartóssá vált egy egészségesebb, kiegyensúlyozottabb növekedési szerkezet irányába történő elmozdulás. Összességében a 2014. év egészére 3,2%-os GDP-növekedés valószínűsíthető.

A növekedést nagymértékben támogatja, hogy a kormányzati intézkedések következtében a lakosság rendelkezésre álló jövedelme emelkedik, ami élénkíti a fogyasztást. A lakosság keresletnövekedését segíti a rezsicsökkentés, a devizahitelesek terheinek csökkentése, a reálbérek és a reáljövedelmek emelkedése, továbbá a foglalkoztatás fokozatos növekedése. E kedvező hatások az év hátralevő részében tovább erősödhetnek, támogatva ezzel a háztartások fogyasztásának bővülését.

A fogyasztási kereslet fellendülése mellett a beruházások növekedése jelentősen erősödött, amit az építőipar felfutása, az uniós források, az alacsony hozamkörnyezet, a Növekedési Hitelprogram és a vállalati szektor erőteljes aktivitása egyaránt támogatott. A beruházások számottevő bővülése kedvező, hiszen a felhalmozási kiadások nemcsak rövid, hanem hosszú távon is támogatják a gazdasági növekedést.

A külpiaci kereslet élénkülése, ezzel párhuzamosan pedig a feldolgozóipari termelés és kivitel fokozódott a 2014. év első felében. Ebben jelentős szerepet játszik a járműgyártás folyamatosan bővülő kibocsátása és a kapacitásbővítések. Az év egészében a nettó export pozitívan járulhat hozzá a gazdasági növekedéshez.

A Munkahelyvédelmi Akció és a közfoglalkoztatási programok kiterjesztésének eredményeképpen pozitív tendencia figyelhető meg a munkaerőpiacon is: a foglalkoztatottak és az aktívak száma jelentősen meghaladja a válság előtti szintet. Ezzel párhuzamosan a munkanélküliségi ráta is folyamatosan csökken. A kedvező folyamathoz hozzájárult mindezeken felül a munkavállalást ösztönző eszközrendszer átalakítása.

2015-től kezdve az idei évben beindult kedvező folyamatok maradhatnak fenn, miközben a gazdasági növekedés szerkezete még kiegyensúlyozottabbá válik. Az európai konjunktúrával kapcsolatos kockázatok, valamint az orosz-ukrán válság esetleges eszkalálódása ugyanakkor negatívan érinthetik a külső kereslet, így a magyar exportkilátásokat. Ezt azonban a belföldi felhasználás élénkülése ellensúlyozhatja. 2015 egészében 2,5%-os GDP-növekedés prognosztizálható.

A pedagógusbér-emelés, valamint a közszférában 2015-ben működni kezdő további életpálya-modellek szerinti illetményemelések, a rezsicsökkentés, a foglalkoztatottság bővülése, ezáltal pedig a reáljövedelmek emelkedése következtében a háztartások fogyasztási kiadása várhatóan 2,6%-kal növekszik jövőre. A devizahitelekkel kapcsolatos banki elszámoltatás és ezáltal a lakosságnál jelentkező többletjövedelem szintén jelentős mértékben segíti a fogyasztás bővülését. A belső kereslet így 2015-ben egyre nagyobb mértékben járul hozzá a gazdaság növekedéséhez.

A közösségi fogyasztás az idei évhez képest csökken jövőre a kormányzati intézkedések eredményeként. Az alacsony kamatkörnyezet, a kedvezményes vállalati hitelek és az uniós források hatékonyabb felhasználása következtében a beruházási aktivitás továbbra is növekedhet: a nemzetgazdasági bruttó állóeszköz-felhalmozás további emelkedése prognosztizálható a 2015. évre.

A kiegyensúlyozott gazdasági növekedés alacsony fogyasztói áremelkedéssel párosul, amely kiszámítható gazdasági környezetet teremt a gazdasági szereplők számára. 2014-ben főként a rezsicsökkentések eredményeként a fogyasztói árak összességében várhatóan nem nőnek, és 2015-ben is mérsékelt, 1,8%-os inflációs rátával lehet számolni a csökkenő energiaárak, valamint az eurózóna alacsony inflációja következtében.

II. Az államháztartás céljai és keretei

1. Költségvetés-politikai keretek

A Kormány az elmúlt évek alatt fenntartható, 3%-os hiányszint alatt stabilizálta a költségvetést, és visszafordította az államadósság GDP-hez viszonyított arányának a korábbi, szocialista kormányzattól örökölt, tartósan emelkedő trendjét, amely nagymértékben felelős volt az ország pénzügyi sérülékenységéért. E stabilizálásra a gazdaság fejlesztése, a gazdaság növekedése teremtett alapot.

A Kormány továbbra is elkötelezett a költségvetési hiány, valamint az államadósság csökkenő pályájának biztosításában. A 2015. évet érintő költségvetési politika prioritásának tekinti a gazdasági növekedés támogatását, illetve megőrzését.

A Kormány felülvizsgálta a Konvergencia Programban szereplő hiánypályáját, mely alapján a 2015. évre vonatkozóan a GDP arányában 2,4%-ra módosította az európai uniós módszertan szerinti hiánycélját.

A 2015. évi költségvetés úgy került kialakításra, hogy ne gátolja a gazdaság élénkülését, és emellett az alábbi követelmények is teljesüljenek:

- az Alaptörvénnyel összhangban a költségvetési hiány nagysága biztosítani tudja az államadósság GDP-hez viszonyított aránya mérséklődjön,

- a GDP arányában az államháztartás kiadási oldala, ezáltal az újraelosztás mértéke csökkenjen,

- az államháztartási törvénynek megfelelően a gazdasági ciklus hatásától és az egyszeri tételektől megtisztított, strukturális hiány összhangban legyen a kitűzött 1,7%-os középtávú költségvetési céllal.

A 2015. évi költségvetési törvényben az előre nem várt kockázatok kivédése érdekében ismételten lesz Országvédelmi Alap előirányzat.

Továbbá a központi költségvetési szervek pénzügyi problémáinak kezelésére a céltartalékok között 60,0 milliárd forint áll rendelkezésre a jövő évben, amely a Kormány döntését követően használható fel. Az előirányzat lehetőséget biztosít évközben a tartozásállománnyal összefüggő gazdálkodási nehézségek rendezésére a leginkább érintett ágazatokban (pl. egészségügy).

A Kormány kiemelt prioritásként kezeli 2015-ben is (akárcsak tette azt a 2013-2014. években) olyan beruházások megvalósítását, amelyek által gyarapodik a nemzeti vagyon. Ennek érdekében fennmarad a Beruházási Alap rendszere, amelynek célja, hogy az állami vagyon hasznosításából, értékesítéséből származó bevételek az állami vagyon bővülését eredményező kiadások fedezetéül szolgáljanak.

Az elkövetkező éveket illetően fontos feladat az uniós támogatások átszervezése, átstrukturálása, a gazdaságfejlesztést támogató beruházások előtérbe helyezésével.

Az uniós támogatások hatékonyabb felhasználása mellett fontos kiemelni azokat a területeket, amelyek a fejlesztési célirányok lehetnek. Ezek közé tartozik a járműipar, az elektronikai ipar, a logisztika területe, az egészségipar, a turizmus és az élelmiszeripari szektor. Ezen területeknek vannak olyan növekedési lehetőségeik, amelyek jobb kihasználás mellett képesek arra, hogy a foglalkoztatást is jelentős mértékben növeljék.

Mindezek mellett a 2015. évi költségvetés főbb célkitűzései a következők:

- a bankok elszámoltatása, melynek következtében csökkennek a törlesztőrészletek, így több pénz marad a magyar családoknál: cél, hogy a lakosság kikerüljön az adósságcsapdából;

- a pedagógus életpálya-program folytatása;

- a fegyveres és rendvédelmi életpálya-modell keretében 30%-os bérfejlesztés július 1-től;

- a feketegazdaság visszaszorítása, az eltitkolt, adózatlan jövedelmek arányának mérséklése;

- az Államreform 2 keretében az állami feladatellátás rendszerének áttekintése, racionalizálása, a bürokrácia csökkentése és ennek révén megtakarítások elérése;

- a foglakoztatás bővítése, ennek keretében minél több embert a munkaerőpiac felé kell terelni, melyben a képzésnek, illetve a szakképzésnek van nagy szerepe;

- a „segély helyett munkát” elv keretében a közmunka-programokban foglalkoztatottak létszámának és a programok forrásának bővítése;

- a szociális segélyezésben a helyi önkormányzatok szerepének erősítése a bevételi lehetőségeik bővítésével egyidejűleg;

- a demográfiai helyzet (a társadalom elöregedésének) kezelése, melynek érdekében további, születésszámot támogató intézkedések bevezetése szükséges;

- a vidék fejlesztése, különös tekintettel a mezőgazdaság élénkítésére, fejlesztésére, munkahelyteremtésére.

Összegezve a fentieket, a jövő évi költségvetés biztosítani fogja a Kormány azon vállalásait, amelyek hozzájárulnak a stabilitás megőrzéséhez, egyben fokozatosan érezhető pozitív változásokat eredményeznek az emberek és a vállalkozások mindennapi életében.

2. A Kormány által prioritásként kezelt főbb területek és fontosabb változások

a) 2015-ben elindul minden idők legnagyobb gazdaságfejlesztése - Uniós programok alakulása

A 2014-2020 fejlesztési ciklussal új időszámítás kezdődik a hazai fejlesztéspolitikában, a magyar vállalkozások lehetőségei mostantól megsokszorozódnak. Összesen több mint 34 milliárd eurónyi támogatás érkezik hazánkba. Ez a hozzá szükséges hazai társfinanszírozással együtt mintegy 12 ezer milliárd forintos fejlesztést jelent a következő években.

A korábbi évekhez hasonlóan a Kormány kiemelten kezeli az uniós támogatások felhasználását. Nominális összegben az uniós fejlesztések felhasználásához kötődő terület a legnagyobb haszonélvezője a 2015. évi költségvetésnek, hiszen az uniós forrásból megvalósuló programokra, beruházásokra több mint 2500 milliárd forintot költ a költségvetés, amely a GDP 7,5%-a, és közel 350 milliárd forint összegű, azaz 16%-os növekményt mutat a 2014. évhez képest.

Magyarország az új uniós költségvetési ciklus egyik legnagyobb nyertese. Az egy főre jutó támogatás soha nem volt akkora Magyarországon, mint ebben a költségvetési ciklusban. A második helyet értük el Európában az egy főre jutó uniós pénzek tekintetében. A Kormány felkészült arra, hogy a hazánkba érkező fejlesztési forrásokat célzottan és egyszerűbben használja fel és abban is határozott, hogy a források 60%-át a foglalkoztatás és versenyképesség növelésére épülő gazdaságfejlesztésre fogja fordítani. Fontos változás az is, hogy a pályázók a korábbinál már jóval átláthatóbb, egyszerűbb és ésszerűbb pályázati eljárásokkal számolhatnak.

A jelentős növekedés a 2007-2013-as és 2014-2020-as uniós programozási időszakok találkozásával és az uniós programok finanszírozási jellegével magyarázható. Miközben a 2007-2013-as időszak utolsó meghatározó éve jön, amikor a hazai költségvetésnek a programok zárásáig elő kell finanszíroznia a hétéves időszak uniós forrásainak utolsó 5%-át a kedvezményezettek felé, ténylegesen beindulnak a 2014-2020-as időszak új programjainak kifizetései is. E kettős finanszírozási teher tükröződik az uniós fejlesztési költségvetési fejezet kiadási növekményében.

Az uniós források és az ehhez kapcsolódó nemzeti hozzájárulás összegei továbbra is jelentős mértékben járulnak hozzá az egészségügy-, az oktatás-, a foglalkoztatáspolitika átalakítása sikeréhez, de a közlekedés, a környezetvédelem és a gazdaságfejlesztés területén, valamint a terület- és vidékfejlesztési célok megvalósításában is kiemelkedő szerepet kapnak.

b) Munkát mindenkinek

Segély helyett munkát - ez a Kormány politikájának alapelve. A Kormány hosszú távú célja az üzleti világgal szorosan együttműködve a teljes foglalkoztatottság elérése. Ez azt jelenti, hogy mindenki, aki tud és akar, dolgozhasson. Mindannyiunk érdeke, hogy 2018-ra senkinek se legyen szüksége jövedelempótló támogatásra, mert lesz munkája, amelyből megélhet, sőt gyarapodhat is.

A Kormány eddigi foglalkoztatást ösztönző intézkedései és a gazdaságpolitika meghozta a várt eredményt. Magyarország jobban teljesít a foglakoztatásban. Az Európai Unión belül hazánkban csökkent legnagyobb mértékben a munkanélküliség az elmúlt egy évben, 22 éves csúcson van a foglalkoztatás, több hónapja 4 millió felett van a foglalkoztatottak száma, és 11%-ról mára 7,4%-ra süllyedt a munkanélküliségi ráta.

A Kormány 2015-ben is folytatni kívánja a munkahelyteremtést. A hazánkba érkező uniós források 60%-a ezért a gazdaságélénkítés és -fejlesztést szolgálja, ezen belül 1000-1200 milliárd forint jut munkahelyteremtésre.

A Kormány kiemelt célkitűzése a segélyezettek visszavezetése a munka világába, amelynek érdekében ebben a kormányzati ciklusban is számos intézkedés születik. Az elkövetkező évek során a jelenleg foglalkoztatást helyettesítő támogatásban részesülő ellátottak fokozatosan átkerülnek majd a munkaerő-piacra, először várhatóan döntő részben közfoglalkoztatásba, majd az elsődleges munkaerő-piacra.

2015-ben még több embernek biztosít munkát a közfoglalkoztatás,a 2015. évinek az elmúlt évkehez hasonlóan kiemelt prioritása a Start-munkaprogram folytatása, fokozatos kiterjesztése. Az eddigi átlagos évi 200 ezer közfoglalkoztatotton felül 2015. második felében további több tízezer ember (a jelenleg jövedelempótló támogatásban részesülők mintegy egynegyede) kaphat lehetőséget a közfoglalkoztatásban való részvételre. A Kormány célja, hogy olyan programok induljanak, amelyek még inkább könnyítik a közfoglalkoztatásból a versenyszférába való belépést. A Kormány a közfoglalkoztatás rendszerének kiterjesztésével az elsődleges munkaerőpiacról kiszorultak számára is megteremtette az értékteremtő munkában való részvétel lehetőségét. Különösen a munkaerőpiacon hátrányban lévők, az alacsony iskolai végzettségűek, a tartósan munka nélkül lévők, valamint a megváltozott munkaképességű személyek foglalkoztatását és foglalkoztathatóságát kívánja növelni a Kormány. A program átfogó célja, hogy elősegítse a versenyszférába, az elsődleges munkaerőpiacra történő visszatérést. A Start-munkaprogram finanszírozása 2015-ben is a Nemzeti Foglalkoztatási Alapból valósul meg, melyre a 2014. évinél 35 milliárd forinttal több, 270 milliárd forint áll rendelkezésre. A jövő évben is országos és kistérségi mintaprogramok indulhatnak, emellett az önkormányzati közfoglalkoztatási programok és a szociális földprogramok finanszírozására továbbra is lehetőség nyílik.

A foglalkoztatás élénkítésének szándékával összefüggésben normatív jövedelempótló ellátások köre szűkül, a foglakoztatás bővülésével párhuzamosan a segélyekre, a jövedelempótló támogatásokra szánt kiadások érdemben csökkennek. Ugyanakkor erősödik az önkormányzati segélyezés, melyhez a csekélyebb adóerő-képességű önkormányzatok központi költségvetési támogatásban részesülnek.

Folytatódnak, sőt bővülnek a foglalkoztatást ösztönző programok, pl. a Munkahelyvédelmi Akció, ami 890 ezer fő foglalkoztatását tette lehetővé, és indulása óta már 205 milliárd forinttal csökkentette a munkáltatók terheit. Újdonság, hogy jövőre a Munkahelyvédelmi Akcióban már részmunkaidőben is jár az adókedvezmény a kisgyermekes szülők után.

c) Béremelések - Megbecsülés a közszolgálati dolgozóknak

2015-ben várhatóan nemcsak egyre többen dolgoznak, hanem egyre többet is ér a munka. A tartósan alacsony inflációnak köszönhetően a fizetések megőrzik értéküket.

2015-ben is folytatódnak a közszolgálati dolgozók megbecsülése érdekében tett intézkedések. Elindul a fegyveres és rendvédelmi életpálya-modell, amelyre 44 milliárd forintot biztosít a Kormány. Első ütemben, 2015 júliusában átlagosan 30%-kal nőnek a bérek. A béremelések hatása bruttó 44 milliárd forintot tesz ki.

2015-ben is folytatódik a pedagógusok béremelése, a tavalyi átlagos 30%-os emelés után 2017-ig minden évben növekszik az ágazatban dolgozók bére.

Az egészségügyben dolgozók is számíthatnak a Kormányra jövőre is. Már negyedik éve, több lépcsőben zajlik az egészségügyi dolgozók béremelése, amelynek egyaránt részesei az ápolók, az orvosok, a szakorvosok, a rezidensek, a háziorvosok, a védőnők és a fogorvosok.

A Kormány bebizonyította, hogy Magyarország önerejéből képes előteremteni a béremelések gazdasági és pénzügyi feltételeit. Így az ország teljesítőképességétől függően a béremelési programok ezt követően is folytatódnak. A Kormány célja, hogy 2016-tól a közszolgálati tisztviselők életpálya-modell is elinduljon.

d) Első a család - családpolitika, népesedéspolitika

2015-ben is a család az első. A Kormány kiemelt célkitűzései közé tartozik a családok támogatása és a gyermekvállalás elősegítése. A cél az, hogy Magyarországon egy olyan támogatási rendszer alakuljon ki, amely igazodik a különböző családi élethelyzetek által jelentett eltérő életpályákhoz, ezzel is szolgálva a tervezett gyermekek megszületését.

Ezért jövőre is a munka és a gyermeknevelés megbecsülésére épülő családi adórendszer marad fenn, így a munkabérre 2015-ben is Európa egyik legalacsonyabb adókulcsa (16%) vonatkozik, a gyermeknevelést pedig családi adókedvezménnyel segíti a Kormány. A családi adókedvezmény eredményeként nagyságrendileg 240 milliárd forint marad a családok zsebében. A kiskeresetű, többgyermekes családoknak jövőre is gyakorlatilag zsebében marad a bruttó fizetése.

Újdonság, hogy 2015-ben a házasságkötést adókedvezmény ösztönzi. Ez azoknak a friss házasoknak jár, akiknél legalább az egyik fél első házasságát köti. Az adókedvezmény az első gyermek születéséig, de legfeljebb 2 évig jár. A házastársak együttesen 5000 forint/hó adókedvezményben részesülnek. Ez várhatóan 30 ezer fiatalt érint, és két év alatt akár 120 ezer forintos többletjövedelemhez juthatnak a családok.

A Kormány célja a családi adórendszer további bővítése, a második gyermek vállalásának ösztönzése. A Kormány tervei szerint 2016-tól 2019-ig több lépcsőben kerül sor a két gyermekkel rendelkezők adókedvezményének további növelésére, az ennek megalapozását szolgáló törvények megalkotása 2015-ben várható. A Kormány elképzelése szerint a két gyermeket nevelő szülők adókedvezménye 4 év alatt fokozatosan (minden évben 2500 forinttal) kétszeresére emelkedik (gyermekenkénti 10 ezer forintról 20 ezer forintra). Ez 2016-tól évente további 14,5 milliárd forint támogatást jelent.

Az 1 éve bevezetett gyed-extra 2015-ben is folytatódik, mert bebizonyosodott, hogy alkalmas a gyermekvállalás és a kisgyermekes édesanyák foglalkoztatásának jelentős ösztönözésére.

A kisgyermekes szülők munkaerő-piaci helyzetének javítása érdekében a Munkahelyvédelmi Akció keretében nyújtott munkáltatói szociális hozzájárulási adókedvezményt is bővíti a Kormány. A módosítás alapján a kisgyermekes szülők után érvényesíthető munkáltatói szociális hozzájárulási adókedvezmény a részmunkaidőben foglalkoztatottak esetében is bruttó 100 ezer forintos összeghatárig vehető igénybe.

2015-ben elindul a Családi Otthonteremtési Kedvezmény (CSÓK). 2015. július 1-jétől 700 ezertől 1,17 millió forintig vehető igénybe támogatás, nemcsak új lakás vásárlására, építésére, hanem használt lakásvásárlásra, meglévő lakás bővítésére is. 2015-ben 4 milliárd forint áll rendelkezésre, ez 10-11 ezer gyermekes családnak jelent lehetőséget. A támogatás összege az új lakásokra irányadó támogatási alapösszeggel egyezik meg, a gyermekszám és lakás alapterületének függvényében. Az új lakások építéséhez, vásárlásához igényelhető támogatás a legalább kétgyermekes családok részére változatlan feltételekkel továbbra is fennmarad, ugyanakkor alacsonyabb támogatási összeggel az egygyermekes családok is igénybe vehetik.

e) Tovább csökkennek a családok terhei - bankok elszámoltatása, rezsicsökkentés

2015 a bankok elszámoltatásának éve, életbe lép a fair bankokról szóló törvény, január közepétől egészen az év végéig zajlik majd a devizahitelekkel kapcsolatos elszámoltatás. Ezzel tovább csökkennek a lakossági terhek és jövőre még több pénz marad a magyar családoknál.

A családok terheit mérsékli a rezsicsökkentés is, amelynek eredményeit a Kormány a nemzeti közmű-szolgáltatási rendszer elindításával fogja megőrizni. Az eddigi rezsicsökkentéseknek köszönhetően a családok terhei 350 milliárd forinttal csökkentek. A 2013-as 20%-os rezsicsökkentés után 2014-ben is tovább csökkent a gáz, a távhő, az áram ára.

f) Új időszámítás a települések számára- Az új önkormányzati finanszírozás stabilizálása

2015 az önkormányzatok életében is új időszámítás. Ez lesz az első olyan év, hogy az önkormányzatok úgy láthatnak munkához, hogy végre már nem a terhekre, hanem a lehetőségekre koncentrálhatnak. A települések tiszta lappal indulnak. A nyomasztó adósság törlesztése helyett mostantól több pénz jut a munkahelyteremtésre, a gazdaságfejlesztésekre, az egészségügyre, a beruházásokra, a szociális programokra,a helyi közösségek számára fontos projektek megvalósítására. A kormányzati adósságrendezésnek köszönhetően összesen több mint 2000 település 1300 milliárd forintos tehertől szabadult meg. A helyi önkormányzatok 2015-ben várhatóan több mint 2500 milliárd forinttal gazdálkodhatnak, melyhez a központi költségvetés 690,5 milliárd forintot biztosít.

A helyi önkormányzatok központi finanszírozása 2015. évben is - a korábbi években kialakított - az önkormányzati feladatellátáshoz igazodó, feladatalapú támogatási rendszerben történik. A struktúra megszilárdítása mellett, a részletek indokolt pontosítása az idei évben is folytatódik, továbbá a 2015. év fő feladata a helyi önkormányzatok számára a működési hiány nélküli gazdálkodás fiskális feltételeinek erősítése, a kistelepülések további felzárkózásának, az esélyegyenlőség megteremtésének elősegítése, valamint az önkormányzatok által nyújtott közfeladatok és közszolgáltatások színvonalának emelése a költségvetés lehetőségeihez mérten.

A fenti célok elérése mellett kiemelt szerepet kap a gyermekek jövőbeli köznevelési majd foglalkoztatási lehetőségeinek szilárd alapokra helyezése, az eltérő élethelyzetből, környezetből származó gyermekek esélyegyenlőségének megteremtése.

Mindezek alapján 2015-től érdemben több forrás jut a gyermekek ellátásának intézményeire: emelt összegű támogatás illeti meg az óvodát fenntartó önkormányzatokat az óvodai nevelést biztosító eszközök és felszerelések beszerzéséhez, a feladatellátásra szolgáló épület folyamatos működtetéséhez, jelentős többlet jut a gyermekétkeztetési feladatokra és a gyermekek átmeneti ellátását biztosító intézmények fenntartására, illetve tovább javul a bölcsődék finanszírozása.

A rászorulók támogatásáról szóló döntések közelebb kerülnek az érintettekhez. A segélyezésről az eddigiekhez képest sokkal nagyobb mértékben helyben, a településeken születhet döntés. A helyi ismeretek kiaknázása, a költségvetési felelősség és a közpénzek védelme érdekében a rendszeres szociális segély, a lakásfenntartási támogatás, az adósságkezelési támogatás jelenlegi formájában nem működik tovább, ezek a jövőben az önkormányzati segélyezésbe épülnek bele.

Az önkormányzatok saját hatáskörben dönthetnek és ez a jelenleginél sokkal nagyobb mértékben az ő költségvetési felelősségük lesz. Ennek érdekében nő az önkormányzatok költségvetési mozgástere is, a helyi bevételeiket terheli. Az alacsony helyi bevételi képességű önkormányzatok ugyanakkor költségvetési támogatást kapnak a segélyezési feladatok ellátásához. A legfontosabb változás a Kormány azon intézkedése lesz, mely a foglalkoztatást helyettesítő támogatás helyett bővülő közfoglalkoztatási programot kínál az embereknek. A Kormány jövőre a közfoglalkoztatásra 270 milliárd forintot szán, 35 milliárd forinttal többet az ideinél.

Az elmúlt évek tapasztalatai azt mutatják, hogy az önkormányzatok működőképességét az eltérő saját bevételi lehetőségek a feladatalapú finanszírozás mellett is komolyan befolyásolják, így az is nyilvánvalóvá vált, hogy a központi költségvetésnek még erőteljesebben érvényesítenie kell a szolidaritás elvét. Ennek megfelelően 2015. évben fontos változás, hogy míg az önkormányzatokat megillető egyes költségvetési támogatásokat 2015. évben is csökkenti az ún. „beszámítás” összege, ugyanakkor - a szolidaritás elvének fokozottabb érvényesülésével - az alacsony gazdasági potenciállal rendelkező települések felzárkózása érdekében kiegészül a rendszer a pozitív „kiegyenlítés”-sel. Az alacsony helyi adóbevétellel rendelkező települések ilyen módon meghatározott százalékú kiegészítő forrásban részesülnek az alapfeladataik ellátása érdekében; a jelentős iparűzési adóval rendelkező településeket ugyanakkor továbbra is sávosan növekvő mértékben, az eddigiekhez képest is erőteljesebben terheli a beszámítás.

g) Versenyképes tudás - Köznevelés, pedagógus béremelés, szakképzés, felsőoktatás

A minőségi oktatás a gyermekek és az ország jövőjének alapja. 2015-ben a köznevelés további megújítása is fontos feladat. Folytatódik az oktatás és a nevelés színvonalának emelése.

Fontos változás, hogy 2015 szeptemberétől a gyermekek korai fejlesztése érdekében 3 éves kortól kötelező lesz az óvoda. A hároméves kötelező óvodáztatás alól mentességet kaphatnak azok, akiknél úgy látják, a családban jobban biztosított az iskolára való felkészülés 5 éves korig.. A Kormány célja, hogy 2015 végéig 4,8 milliárdos uniós és hazai forrásból további ezer bölcsődei férőhelyet alakítson ki. A jelenlegi 42 ezres bölcsődei férőhelyszámot 60 ezerre szeretné növelni a Kormány a 2020-ig tartó uniós fejlesztési időszakban.

2015-ben 5 milliárd forinttal több jut a gyermekétkeztetésre. Idén erre 52,6 milliárd forintot, jövőre pedig 58 milliárdot fog költeni a Kormány.

A 3 évesnél kisebb gyerekeket felkaroló Biztos Kezdet Gyerekházak rendszerét változatlanul fenntartja a Kormány az olyan területeken, ahol a hátrányos helyzetűek száma magas. A költségvetés - hazai és uniós forrásból - 3-3 milliárd forintot irányoz elő tornaterem- és uszodaépítésre is

2015-től több forrás jut a gyermekek ellátásának intézményeire: emelt összegű támogatás illeti meg az óvodát fenntartó önkormányzatokat az óvodai nevelést biztosító eszközök, játékok és felszerelések beszerzéséhez, a feladatellátásra szolgáló épület folyamatos működtetéséhez, jelentős többlet jut a gyermekétkeztetési feladatokra és a gyermekek átmeneti ellátását biztosító intézmények fenntartására, illetve tovább javul a bölcsődék finanszírozása.

A tudáshoz való hozzáférés nem lehet pénz kérdése, ezért segítjük minden erőnkkel a gyermekes családok megélhetését. 2015-ben is folytatódik az ingyenes tankönyvellátás felmenő rendszerben. Minden eddiginél több gyermek jut ingyenesen tankönyvhöz. 2015-től a szülőkre háruló nyári gyermek elhelyezési terhek csökkentése érdekében különféle iskolai rendszerű szaktáborok (pl.: lovas tábor, úszótábor, erdei iskola stb.) kerülnek megszervezésre. Ehhez a költségvetési törvény 5 milliárd forint többlettámogatást javasol.

Több pénz jut az iskolákra. A pedagógusok megemelt bérének biztonságos finanszírozása, az iskolák működőképességének javítása és fejlesztésük érdekében a Klebelsberg Intézményfenntartó Központ (KLIK) 50 milliárd forint többletforráshoz jut.

Differenciált támogatási rendszert valósít meg a törvény a nem állami fenntartású intézmények felé, annak függvényében, hogy azok - a szakmai szabályozás szerint - a köznevelési tevékenységüket közszolgálati feladatként látják-e el. Ennek keretében a 2015/2016. tanévtől tér vissza az a már ismert szabály, miszerint a versenyszférában, gazdasági társaságként működő fenntartók számára a közszolgálati feladatot ellátókat megillető „alap-támogatás” 30%-a jár, figyelembe véve az e területen is érvényesülő nyereségorientált gazdálkodást. Az egyesületek, alapítványok sajátosságaira tekintettel a javasolt támogatási mérték e szervezetek esetében 75%, e körben is biztosítva a korábbiak szerinti finanszírozási szintet, ugyanakkor elvárva a saját forrásgyűjtés kiterjesztését is.

2015-ben is folytatódik a pedagógus-béremelés. 2013-ban elindult a rendszerváltás óta legnagyobb mértékű béremelési program, amely 160 ezer pedagógust érint. 2017-ig minden évben emelkedni fog a pedagógusok bére, így jövőre is. A köznevelési intézmények új finanszírozási rendszerének első teljes évi tapasztalatai alapján a törvény számos olyan megoldást tartalmaz, amely az életpálya elemeinek zökkenőmentes jövőbeni finanszírozását hivatott szolgálni. Ennek érdekében a már minősített pedagógusok a 2015. évben jelentkező többletbérének és járulékainak forrását a központi költségvetés céltartaléka tartalmazza, így biztosítva minden fenntartó számára a célzott támogatást. A hatályos törvény alapján megvalósuló, ütemezett, pedagógus béremelés (minősítéssel együtt) költségvetést érintő bruttó hatása 38 milliárd forint. A pedagógus életpályát kifejező illetmény-előmeneteli rendszer központi eleme az alapilletmény, a törvény szerint - lévén szó közpénzből finanszírozott közfeladatról - a jövőben elszakad a versenyszféra béralkujától, helyette a költségvetési törvényben az Országgyűlés közvetlenül vállal garanciát az alapilletményt meghatározó kiinduló összegre, az ún. vetítési alapra. Indokolt, hogy a közszféra e szegmensében is a jövedelmek a költségvetés peremfeltételeihez illeszkedve alakuljanak.

A Kormány folytatja a duális szakképzési rendszer bővítését, mert fontos feladat a szakképzett munkaerő létszámának növelése, a szakemberhiány leküzdése. A szakképzésben sokkal nagyobb hangsúly kerül a gyakorlati oktatásra, ezért megerősítik az általános iskolai képzést. A szakképzésből munka mellett is el lehet majd jutni a felsőoktatásba.

Folytatódik a felsőoktatás színvonalának javítása is. A Kormány célja, hogy az egyetemeket és főiskolák pénzügyi stabilitását erősítse, ezt szolgálja a kancellária rendszer bevezetése is. A cél, hogy az intézmények a PPP-konstrukció okozta csapdából is kikerüljenek. A Kormány már megkezdte a 2030-ig szóló felsőoktatás koncepció megalkotását. Ez az oktatók teljesítményközpontú előmeneteli rendszerének bevezetését, az agrároktatásban a farmerképzés elindítását, a nyelvoktatás erősítését, a közösségi főiskolák, a gyakorlati oktatás erősítését tartalmazza.

h) 2 milliárd forinttal több támogatás jut a civil szervezetekhez

Tovább nő a civil szféra támogatása. A Nemzeti Együttműködési Alap az eddigi 3,4 milliárd forint helyett 5,4 milliárd forintból gazdálkodhat jövőre, ezáltal a civil önszerveződések működésére és szakmai tevékenységére fordítható támogatások is emelkednek. A növekedés oka a civiltörvény 2015. január 1-jével hatályba lépő módosítása.

i) Bürokráciacsökkentés

A Kormány szükségesnek tartja a további bürokráciacsökkentést, amely egyformán érdeke a lakosságnak és a gazdasági szereplőknek. Ez az ország gazdasági versenyképességének további javításához is elengedhetetlen. A Kormány vizsgálja, hogy hogyan, milyen munkamegosztásban lehet még hatékonyabb, gyorsabb, egyszerűbb az államigazgatás, és az állam milyen további szolgáltatásokkal tudja könnyíteni a mindennapokat.

A bürokráciacsökkentés menetére a Kormány által felkért Államreform bizottság fog javaslatot tenni. 2015. januártól csökken az ügyintézési határidő a jelenlegi 21-ről, az általános 15 napra, ami legfeljebb 15 nappal hosszabbítható majd.

2015 őszére több kormányablak lesz, amelyek nemcsak közigazgatási szolgáltatásokat nyújtanak majd, hanem szerepük lesz az új pénzügyi rendszerben és az új nemzeti közmű-szolgáltatási rendszerben is. 2016-tól 2018-ig állami rezsicsökkentés valósul meg, egyes illetékek, bírságok folyamatos kivezetése, csökkentése történik meg. 2016. július 1-jével megindul a közszolgálati életpályamodell, ami a köztisztviselőkre, kormánytisztviselőkre vonatkozik. A Kormány célja, hogy 2018-ra minden háztartásban szélessávú internet legyen és a vállalkozások számára egyre nagyobb arányban legyen elérhető az elektronikus ügyintézés.

j) Közlekedési tevékenységek és szolgáltatások

A helyközi közösségi közlekedés fenntarthatósága érdekében mind a vasúti pályahálózat üzemeltetésére (73,0 milliárd forint), mind a vasúti és autóbuszos helyközi személyszállítási szolgáltatások végzésére (187,9 milliárd forint) a 2014. évet meghaladó mértékű költségtérítési finanszírozást tartalmaz a törvény. A helyközi személyszállítási közszolgáltatok korábbi költségtérítéseinek elszámolására szintén megnövelt összeg (16,6 milliárd forint) szolgál. Ez utóbbi esetekben a korábbi hasonló költségvetési előirányzatok kettébontásra kerültek vasúti és autóbuszos sorra. Mindezen kiadási előirányzatok együtt megfelelő fedezetet biztosítanak a társaságok működésére.

A költségvetési törvény a MÁV Zrt. 3,6 millió euró és 22,3 milliárd forint hitel- és kötvényadósságának, valamint azok járulékainak ellenérték nélküli, állam általi átvállalását tartalmazza. A MÁV Zrt. működésére jelentős pénzügyi terheket ró a 2010 előtti évek közszolgáltatásának elégtelen finanszírozásából eredő historikus hitelek állománya, melynek visszafizetésére a társaságnál nem képződik fedezet.

Mindezeken túlmenően 56,7 milliárd forint forrás jut az országos közúthálózat megfelelő színvonalú fenntartására és működtetésére, ami 10 milliárd forinttal több, mint 2014-ben. A célhoz kötöttség és az államháztartási kapcsolatok jobb megjelenítése érdekében egyúttal a közúthálózattal kapcsolatos más kiadások és bevételek átrendezésére is sor kerül, amiből szót érdemel, hogy a megtett úttal arányos útdíjak (169,0 milliárd forint) mintájára az időalapú útdíjak (34,5 milliárd forint) is a központi költségvetés közvetlen bevételei között jelennek meg.

k) Egészségesebb életmód - Sportélet és sportfejlesztések támogatása

A Kormány a magyar lakosság, különösen a gyermekek és fiatalok egészségesebb életmódja érdekében kiemelt feladatnak tekint a sport támogatását. A központi költségvetésben biztosított sportcélú támogatások döntően az Emberi Erőforrások Minisztériuma költségvetésében jelennek meg.

A Kormány támogatja a tömegeket megmozgató szabadidősportot és a versenysportot egyaránt. Ennek fontos része, hogy olyan sportlétesítményeket hoznak létre, ahol a gyerekek jól érzik magukat. A mindennapos testnevelés bevezetésének köszönhetően ma már több mint 600 ezer gyerek sportol minden tanítási napon legalább egy órát.

A Kormány sporttámogatási politikájának köszönhetően döntően sportági szakszövetségek, sportegyesületek, utánpótlás-neveléssel foglalkozó akadémiák kaptak 2014-ben sportszakmai feladatok ellátására, létesítmények fejlesztésére, működésre, világeseményeken való részvételre, azok megrendezésére, sportolók és sportszakemberek eredményeinek elismerésére százmilliárd forintot meghaladó támogatást. Emellett a társasági adó-kedvezmények bevezetése is jelentősen javította a látvány-csapatsportok - labdarúgás, kézilabda, kosárlabda, vízilabda, jégkorong - pénzügyi helyzetét. Hazánk egyre több kiemelt sporteseménynek ad otthont.

A sportlétesítmények megújulnak, a Kormány a 2015. évben is elkötelezett a sportlétesítmények rekonstrukciója mellett. Ennek köszönhetően egyrészt a már megindult létesítményfejlesztések folytatódnak, így többek között a Nemzeti Olimpiai Központ, a 16 kiemelt sportág eredményes működéséhez szükséges sportlétesítmény-beruházások és a Nemzeti Stadionfejlesztési Program keretében megvalósuló fejlesztések ütemterv szerint valósulnak meg, másrészt új beruházások is indulnak. Ez utóbbiak közé tartozik a gödöllői uszoda-beruházás és a tatabányai multifunkcionális csarnok építése is. Jelentős támogatással bírnak a világesemények megrendezését kiszolgáló létesítményfejlesztések is, a 2017. évi Nyári Ifjúsági Olimpiai Fesztiválhoz és a 2021. évi Úszó-, Vízilabda-, Műugró, Műúszó és Nyíltvízi Világbajnoksághoz kötődő beruházások.

A Kormány sportpolitikájának egyik prioritásaként 2015-ben is folytatja tornaterem-építési és tanuszoda-fejlesztési programját. Első körben 23 településen, mintegy 3 milliárd forintból épülnek tanuszodák. A Kormány célja, hogy a kormányciklus végére az ország minden területén legyen elérhető közelségben egy uszoda.

A Kormány emellett fontosnak tartja mind a sporteseményekre való felkészülés és az eredményes szereplés támogatását, mind pedig ezek méltó elismerését a sportolók és az edzők körében egyaránt. A sportolók és az őket segítő szakemberek is nagyobb megbecsülést kapnak. Ennek két újabb eszköze a kiemelt edzői státuszok létesítése és speciális bérezése, valamint a Magyar Sportcsillagok Ösztöndíja. Az egyes kimagasló sporteredmények állami jutalmáról szóló kormányrendelet alapján az arra érdemes sportolók, edzők és sportszakemberek állami jutalomhoz és eredményességi támogatáshoz juthatnak.

A központi költségvetés hozzájárul továbbá az utánpótlás-nevelési, a diáksport, a szabadidősport és a fogyatékkal élők sportjának támogatásához is.

A Kormány 2015-ben is elkötelezetten támogatja a 16 kiemelt sportág sportágfejlesztési koncepciójának keretében megvalósuló terveket, melyek eredményességéhez a központi költségvetésből biztosít forrást. A sportágfejlesztési koncepciókon keresztül támogatásra kerül a versenysport, az utánpótlás-nevelés, a műhelytámogatás és mindezek elősegítik Magyarország sportbeli eredményességének fenntartását, növelését.

l) Több pénz az egészségügynek

A Kormány folytatja az egészségügy fejlesztését, az ágazat jövőre több pénzhez jut. Az egészségügy 2010 óta fokozatosan talpra áll, ezt béremelés, adósságrendezés és a rendszerváltás óta a legnagyobb fejlesztés segíti. Zajlik a mentésirányítás informatikai fejlesztése, a mentőállomások felújítása és újak építése, a régi mentőautók újakra történő fokozatos lecserélése. Az egészségügyi dolgozók voltak az elsők, akiknek a Kormány béremelési programot indított, továbbá ösztöndíj programot vezetett be az orvosok és egészségügyi dolgozók elvándorlásának megakadályozására, valamint az egészségügyi hiányszakmák pótlására is.

Az egészségügyi dolgozók 2015-ben is számíthatnak a Kormányra. 2015-ben kiemelt feladat a háziorvosi rendszer megerősítése. A cél, hogy magasabb szintű ellátást biztosítsanak a háziorvosok, amihez szorosan kapcsolódnak majd a népegészségügyi feladatok. Ma az egészségügyet az terheli meg leginkább, hogy kórházakban és a járóbeteg-ellátásban kezelnek olyan betegeket is, amelyeket jól felszerelt háziorvosi rendelőkben is lehetne kezelni. A Kormány elkötelezett abban, hogy olyan jövedelmi rendszert alakítson ki, amelyben már megéri háziorvosnak lenni, így a jelenleg üres helyeket is betölthetik majd.

Az Egészségbiztosítási Alapon belül a gyógyító-megelőző ellátás jövő évi előirányzata az előző évhez viszonyítva többletforrást tartalmaz elsősorban a háziorvosi ellátásfejlesztésére (10,0 milliárd forint), valamint a többletkapacitások befogadására (5,0 milliárd forint) és a mentés (beleértve a légimentést és koraszülött mentést) finanszírozási helyzetének javítására.

Folytatódnak azok a programok, amelyek a fiatal orvosok itthon tartását ösztönzik.. A lakosság egészségügyi állapotának további javítása érdekében folytatjuk és kibővítjük az egészségmegőrzéshez szükséges programokat.

2015-ben is fennmarad az egészségtelen termékekre kivetett népegészségügyi termékadó, amely ösztönzi az egészségtelen élelmiszerek kiszorítását és megteremtette az egészségügyi béremelés alapjait.

Folytatódik a kórházak, rendelők fejlesztése és adósságaik rendezése. A Kormány alapvetőnek tartja, hogy a társadalombiztosítási alapon működő állami egészségügy teljes egészében ingyenes lesz, pluszfizetési kötelezettség a betegeket nem fogja terhelni.

Az egészségügyi ágazat 2015. évi költségvetése 1,8 milliárd forintos többletet foglal magában többek között a légimentés-eszközpark bérlésével, az Állami Egészségügyi Tartalékkészlet biztosításával, továbbá a rezidens ösztöndíjak 2015-ben történő ismételt meghirdetésével összefüggő kiadásokra tekintettel.

m) Stabil nyugdíjrendszer - Nyugdíjbiztosítási Alap

A Kormány kiemelt célja a nyugdíjrendszer stabilitásának és a nyugdíjak értékének megőrzése jövőre is. A 2010-es kormányváltás időpontjára a nyugdíjrendszer az összeomlás szélére került, mert a korábbi kormányok az emberek nyugdíj-megtakarításait veszélybe sodorták, elherdálták, a befizetéseket kötelezően külföldi kézben lévő magánpénztárakba terelték, a nyugdíjkassza hiánya egyre nőtt. A nyugdíjrendszer átalakításának köszönhetően a nyugdíjkassza ma már stabil alapokon áll.

A Nyugdíjbiztosítási Alap 2015. évi költségvetése több, egyaránt fontos követelménynek tesz eleget. Ez a költségvetés a biztonságos finanszírozás érdekében a bevételek és kiadások egyensúlyával számol, ahol a főbb bevételi forrásokat a szociális hozzájárulási adó Nyugdíjbiztosítási Alapot megillető része és a biztosítotti nyugdíjjárulék képezi. Az Alap költségvetése egyensúlyának megteremtéséhez költségvetési hozzájárulásra nincs szükség, a társadalombiztosítási nyugdíjrendszer önfinanszírozó. Az Alap napi likviditásának biztosítása érdekében továbbra is lehetőség lesz a kincstári egységes számlához kapcsolódó megelőlegezési számla kamatmentes igénybevételére.

A Kormány 2015-ben is biztosítja a nyugdíjak értékének megőrzését, az ellátások az infláció mértékével fognak növekedni. A 2015. évi költségvetés eleget tesz a Magyarország gazdasági stabilitásáról szóló 2011. évi CXCIV. törvény 41. § (3) bekezdésében foglaltaknak, amely a nyugdíjak reálértékének biztosítását mondja ki. Ennek megfelelően a költségvetés a 2015. évre tervezett fogyasztói árnövekedéssel megegyező, 1,8%-os mértékű nyugdíjemeléssel számol, melynek fedezete biztosított.

A nyugellátási kiadások előirányzata a januári emelés hatásán kívül a létszámbővülésből, valamint a korhatáremelésből adódó kiadási többleteket is tartalmazza. Fontos jellemző, hogy folytatódik a Nők 40 program, amely lehetővé teszi, hogy a 40 év munkaviszonnyal rendelkező nők nyugdíjba mehessenek. Eddig 135 ezren éltek ezzel a lehetőséggel.

3. Adó- és járulékpolitikai célkitűzések

Az adórendszer alapjai változatlanok maradnak jövőre is, mert ez az adórendszer már bizonyított: pénzügyi stabilitást, szociális biztonságot és gazdasági növekedést képes nyújtani Magyarországnak. A Kormány célja, hogy a gyermeket nevelő családok, a munkavállalók, a vállalkozások terheit változatlanul alacsonyan tartsa. Az elmúlt években végrehajtott komolyabb adószerkezeti átalakítások lezárultak.

Jövőre is családi adórendszer működik, amely a munka és a gyermeknevelés megbecsülésére épül. A munkabérre 2015-ben is Európa egyik legalacsonyabb adókulcsa, a 16%-os adókulcs vonatkozik, a gyermeknevelést pedig a családi adókedvezmény segíti. A családi adókedvezménnyel kb. 240 milliárd forint marad a családok zsebében.

A gazdasági növekedés további ösztönzése érdekében a hazai kis- és középvállalkozások társasági adója változatlanul alacsony marad. A Kormány 2011-től csökkentette a társasági adót 19%-ról 10%-ra 500 millió forintos adóalapig. Ezt jövőre is fenntartja. Emellett a Kormány határozott célja, hogy egykulcsos legyen a társasági adó még ebben a ciklusban. A 2015. évtől tervezett adóváltozások nagyrészt a vállalkozói környezet javítására, a gazdaság fehérítésére, az adózás gyakorlati területein tapasztalható adminisztrációs terhek csökkentésére, valamint az adókedvezmények célzottságának javítására irányulnak.

Jövőre társasági adóalap-kedvezményt vehetnek igénybe a felsőoktatási intézményeket támogató vállalkozások és változatlanul adókedvezményt kapnak a látvány-csapatsportokat, az előadói-művészeti szervezeteket és a magyar filmeket támogató vállalkozások.

Folytatódnak a feketegazdaság és az adócsalás felszámolását szolgáló intézkedések pl. (Elektronikus Közúti Áruforgalom Ellenőrző Rendszer bevezetése, havi áfa-bevallás a lánctartozásokban érintett ágazatokban).

Jövőre is minden gazdasági szereplőnek - teherbíró képességével arányosan - ki kell vennie a részét a közteherviselésből.

A 2015-re tervezett, bevételi szempontból legjelentősebb adóintézkedések a következők:

A személyi jövedelemadó esetében átalakul a munkabéren felül adható juttatásokat (cafeteria) terhelő közteher-viselés rendszere. A béren kívüli juttatások után - a jelenlegi egyes meghatározott juttatásokhoz hasonlóan - 51,17% közterhet kell fizetni, a munkáltató által szabályozott módon béren kívüli juttatásnak nem minősülő juttatás esetén pedig 65,8% lesz a közteher. A béren kívüli juttatások éves keretösszege 450 ezer forintra csökken. A családi kedvezmény rendszerében bevezetésre kerül az első házasok adókedvezménye, melynek költségvetési hatása 1 milliárd forint.

A társasági adó esetében az intézkedések főbb céljai a gazdaság fehérítése, a nagyadózók hatékonyabb adóellenőrzése, a visszaélések visszaszorítása, a filmalkotások, az előadó-művészeti szervezetek és a látvány-csapatsportok kedvezményezett támogatás-igénybevételének megkönnyítése, illetve a felsőoktatás támogatásának ösztönzése adóalap-kedvezménnyel. Ez utóbbi 11,5 milliárd forint megtakarítást jelenthet az adózóknak.

A devizahitelekkel kapcsolatos döntések adózási vonatkozásait illetően a pénzügyi intézmények a 2008-2014. évek között az elszenvedett veszteségek miatt korábban bevallott, visszajáró társasági adó, társas vállalkozások különadója, helyi iparűzési adó, innovációs járulék, és pénzügyi szervezetek különadó hatását a társasági adóban érvényesíthetik. Ha a visszajáró adó meghaladja a 2015. évi fizetendő társasági adó összegét, akkor a fennmaradó összeg a későbbi évek adójából is igénybe vehető. 2015-ben várhatóan 14-17 milliárd forintot tesz ki ez az adót csökkentő tétel.

A pénzügyi szervezetek különadója esetében az adóbázis szélesítésének jegyében az adónem ezentúl kiterjed a befektetési alapokra is, a befektetési alapkezelők adókötelezettsége ugyanakkor megszűnik. Az orosz-ukrán válság hazai bankszektorra gyakorolt hatásának mérséklése érdekében az ukrajnai leányvállalatban fennálló részesedésre elszámolt értékvesztés, illetve a részesedéshez kapcsolódóan kimutatott üzleti vagy cégértékre elszámolt terven felüli értékcsökkenés a 2015. évi adóból levonhatóvá válik.

Az általános forgalmi adó esetében a feketegazdaság, illetve az adócsalások elleni küzdelem jegyében több intézkedés is bevezetésre kerül. Egyrészt 2015. január 1-jével a fordított adózás jogintézménye kiterjesztésre kerül egyes acélipari termékekre is.

Másrészt bizonyos, viszonylag szűk, de az adócsalások által erőteljesen érintett adózói körnek gyakrabban kell áfa-bevallást benyújtania: ilyenek az újonnan alakult vállalkozások és az éves bevallók közül az 50 millió forint árbevétel feletti vállalatok. Az előbbieknek negyedéves helyett havi, az utóbbiaknak éves helyett negyedéves bevallást kell benyújtaniuk.

Harmadrészt kiterjesztésre kerül a belföldi áfa-összesítő jogintézménye, az értékhatár a jelenlegi 2 millióról 1 millió forintra csökken (ráadásul önkéntes alapon lehetőség nyílik arra is, hogy a belföldi áfa-összesítő keretében az adózó értékhatártól függetlenül minden számlájáról adatot szolgáltasson). Továbbá 27%-ról 5%-ra csökken a nagy testű élőállatok (szarvasmarha, juh és kecske) és vágott testek értékesítésére alkalmazandó áfa-kulcs.

Egyéb intézkedésként a magyar magánszemélyek által igénybevett műsorszolgáltatási, elektronikus és távközlési szolgáltatások utáni áfát 2015. január 1-jétől már belföldön kell megfizetni, továbbá az egyéni ügyfelek részére nyújtott portfólió-kezelés áfa-kötelessé válik.

Mindezeken túlmenően az adócsalások elleni küzdelem jegyében bevezetésre kerül a közúti áruszállításban az áruforgalom alaposabb ellenőrzését lehetővé tevő Elektronikus Közúti Áruforgalom Ellenőrző Rendszer, illetve az élelmiszer-értékesítő automaták erősebb adóhatósági felügyelete. Ennek bevételnövelő hatása várhatóan több tízmilliárd forintot jelent.

A jövedéki adó területén az adóváltozásokat nagyrészt európai uniós jogharmonizáció indokolja. Ennek jegyében az alkoholtermékek esetében a magasabb adómérték megszüntetésre kerül, helyette ezen körbe tartozó termékekre - a gyümölcsből és a gyógynövények felhasználásával előállított alkoholtermékek kivételével - népegészségügyi termékadó fog vonatkozni, mégpedig alkoholtartalomtól függően differenciált adómértékkel. Uniós kötelezettségünk egyes ásványolajok (fűtőolaj, targoncagáz) esetében az adómérték emelése, illetve az adókedvezmény mértékének csökkentése (kereskedelmi gázolaj) az adóminimumok teljesítése érdekében, tekintettel az alapul veendő 2014. október 1-jei forint/euró árfolyamra. Az indokolatlan adókedvezmények szűkítése végett az eddig adómentes üzemanyagcélú földgázra (CNG) is pozitív adómérték kerül bevezetésre, de a helyi és helyközi közlekedésben működő autóbuszok által felhasznált ilyen üzemanyag adója visszaigényelhetővé válik.

A távközlési adó alapja szélesedik, az adó kiterjesztésre kerül az internet-szolgáltatásra is, azonban a telefonszolgáltatásokon már érvényben lévő felső határokhoz hasonlóan - összhangban a már benyújtott módosító indítvánnyal - itt is figyelembevételre került egy előfizetésenkénti felső határ bevezetése, amelynek értéke magánszemély előfizetők esetében 700 forint, nem magánszemély előfizetők esetében 5000 forint. Az adót a szolgáltatók fizetik. Az adó ugyanakkor csökkenthető lesz a megfizetett társasági adóval. Az ebből származó költségvetési bevétel mintegy 25 milliárd forint nagyságrendben várható.

Az energiaadó esetén a vonatkozó európai uniós irányelv adta lehetőség kihasználásával visszaigényelhetővé válik az építőanyag-, kerámia- és üveggyártó vállalatok által felhasznált földgáz, villamos energia és szén energiaadója. Uniós kötelezettségünk okán, az adóminimumok teljesítése érdekében kismértékben emelkednek az adómértékek.

A pénzügyi tranzakciós illeték esetében az elektronikus fizetési módok elterjedésének növelése érdekében a bankkártyás vásárlások illetékmentessé válnak, bankkártyánként évi egyszeri illeték megfizetése szükséges.

A helyi iparűzési adó esetén mentessé válnak a helyi iparűzési adó alól a mezőgazdasági termelők alkotta beszerző és értékesítő szervezetek. E szervezetek tagjaik számára közel a beszerzési áron értékesítenek, illetve tagjaiktól közel az eladási áron vásárolnak fel, azaz nincs árrés, ugyanakkor az eladott áruk beszerzési értéke korlátozott adóalap-csökkentő hatása miatt iparűzési adót kell fizetniük, amely valójában a tagok terhe.

A szociális hozzájárulási adó esetében a Munkahelyvédelmi Akció keretében igénybe vehető célzott szociális hozzájárulási adókedvezményeket 2015-től a költségvetési szervek nem érvényesíthetik. Ennek indoka az, hogy jelenleg a költségvetési szervek az érintett foglalkoztatottak után érvényesíthetik ugyan a kedvezményeket, ugyanakkor az ebből származó megtakarításaikat be kell fizetniük a központi költségvetésbe.

A módosítás senkinek a pénzügyi pozícióján nem módosít, ugyanakkor javul a transzparencia.

Ezen felül a kisgyermekes szülők munkaerő-piaci helyzetének javítása érdekében a Munkahelyvédelmi Akció keretében nyújtott kedvezményük felső határát (100 000 forint) a részmunkaidőben foglalkoztatottak esetén nem kell arányosítani, hanem a teljes összegre jogosulttá válnak.

Az úthasználati díjak rendszere - elsősorban az e-útdíjból származó bevételek növelése révén - kiterjesztésre kerül.

III. Magyarország és az Európai Unió költségvetési kapcsolatai

A Magyarország uniós csatlakozását követő első, teljes hétéves programozási időszak 2013-ban lezárult, azonban az n+2 év szabály értelmében a kötelezettségvállalási keret-előirányzatokat 2015. év végéig kell kifizetni. A Kormány célja ezen uniós források maradéktalan felhasználása, egyúttal a 2014-től indult új időszak programjainak gyors felfuttatása. Éppen ezért a 2015. évi kifizetések jelentős feladatot rónak a végrehajtó intézményrendszerre, továbbá felelős közreműködést igényelnek a kedvezményezettek részéről is. Az elmúlt évek kormányzati döntései az uniós források mind hatékonyabb, mind gyorsabb felhasználását támogatták úgy, hogy az egyszerűsítés kritériuma mellett az ágazati célkitűzések is növekvő hangsúlyt kaptak.

A Kormány döntésével túlléphető (ún. felülről nyitott) uniós előirányzatok továbbra is garantálják, hogy ne legyen se pénzügyi, se szabályozási akadálya az uniós források felhasználásának, az uniós forrásokhoz kötelezően biztosítandó államháztartási (központi költségvetési) finanszírozás összege pedig biztosított az egyes fejezetek költségvetésében.

A kifizetések gyorsítása a 2015. évi költségvetésben egyértelműen nyomon követhető, a jelenleg futó programok mellett pedig az újonnan induló programok forrásai is lehetőséget kínálnak az új célkitűzések támogatására. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését és így a növekedési, foglalkoztatási célok elérését.

Az Unió közösségi költségvetésének esetleges forráshiánya miatti bevétel-kieséssel a törvény nem számol. Amennyiben az Európai Unió költségvetésének likviditási problémája keletkezne, az a kedvezményezettek részére történő támogatás-kifizetést nem befolyásolná, és nem lenne hatással az eredményszemléletű költségvetési egyenlegre sem. Kihatna viszont a hazai költségvetés pénzforgalmi hiányára és az államadósságra.

A 2007-2013 közötti időszak támogatásainak felhasználási adatai közül kiemelendők - átfogó fejlesztéspolitikai jellegük és a rendelkezésre álló európai uniós forrás nagyságrendje miatt - a strukturális alapok és a Kohéziós Alap forrásait magában foglaló Nemzeti Stratégiai Referenciakeret (a továbbiakban: NSRK), valamint az Európai Mezőgazdasági Vidékfejlesztési Alap (a továbbiakban: EMVA) forrásainak felhasználását meghatározó Új Magyarország Vidékfejlesztési Program (a továbbiakban: ÚMVP) támogatásai.

A korábbi évekhez hasonlóan 2015-ben is több jogcímen érkezik olyan jelentős összegű támogatás hazánkba, amelyek a költségvetésben nem kerülnek elszámolásra, felhasználásukra azon kívül kerül sor.

A költségvetésen kívüli támogatások között összegükben az - Európai Mezőgazdasági Garancia Alapból (a továbbiakban: EMGA) finanszírozott - terület alapú támogatások dominálnak, amelyek éves uniós kerete 1274 millió euró (395,1 milliárd forint).

Az EU Közös Agrárpolitikájának végrehajtását szolgáló másik közvetlen támogatási jogcím, az ún. agrárpiaci támogatások (belpiaci, külpiaci, export- és intervenciós támogatások), melyből a belpiaci támogatások egy részéhez (pl. Igyál Tejet Program, Iskolagyümölcs Program, Méhészeti Nemzeti Program stb.) kötelezően kapcsolódik nemzeti kiegészítés. Az agrárpiaci támogatási jogcímen 25,3 milliárd forint kifizetéssel lehet számolni.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

A 2014-2020 közötti időszak uniós támogatási kereteit az Európai Bizottság által elfogadott Partnerségi Megállapodás (a továbbiakban: PM) határozza meg. Az új időszakban a PM értelmében 7764,5 milliárd forint EU-támogatás áll Magyarország rendelkezésére 2014-2020 között.

Az Európai Unió költségvetéséhez való hozzájárulási kötelezettséget a saját források rendszeréről szóló tanácsi határozat szabályozza. A 2014-2020 közötti időszakra vonatkozóan új saját forrás határozat került elfogadásra, de a jogszabály hatályba lépése - várhatóan 2016-ban - a tagállami ratifikációk után történik meg.

Az átmeneti időszakra a jelenleg hatályos 2007/436/EK, Euratom tanácsi határozat vonatkozó előírásait kell alkalmazni, az új határozat hatálybalépését követően a 2014-2015. évben teljesített befizetések az új szabályok figyelembevételével, közösségi szinten, utólagosan korrigálásra kerülnek. Az Unió költségvetése részére teljesítendő nemzeti hozzájárulások összegét a tervezési időszakban elsősorban az uniós költségvetés várható kiadási főösszege, illetve a forint euróhoz viszonyított árfolyama határozza meg.

IV. Az államháztartás központi alrendszere hiányának finanszírozása, az államadósság kezelése, az adósság alakulása

1. A hiány finanszírozása és a központi költségvetés adósságának kezelése

Az elmúlt években a nemzetközi tőkepiaci válság hatására jelentősen átértékelődtek az államadósság-kezelés kockázatai, és a nemzetközi befektetői hangulat változásai miatt bizonytalanabbá vált a finanszírozási mozgástér is. A hagyományos piaci kockázatok, a devizaárfolyam- és kamatkockázaton túl kiemelt fontosságú a megújítási és finanszírozási kockázat is.

Finanszírozási és államadósság-kezelési szempontból a 2015. évben is változatlan stratégiai cél az elmúlt években elért stabil finanszírozási helyzet megőrzése, valamint a devizaadósság részarányának, s így a külső függés további csökkentése. Ezen stratégia keretében a hiány és a lejáró forintadósság finanszírozása forintkibocsátásokkal történik.

A megnövekedett belföldi - különösen lakossági - kereslet fennmaradása esetén a 2015. évi finanszírozás azzal számol, hogy a korábbi éveknél lényegesen kisebb összegű devizatörlesztés finanszírozása elsősorban forintkibocsátásokkal történik a még mindig magas devizaadósság arány gyorsabb csökkentése érdekében. 2015-ben összesen 1,2 milliárd euró (1,5 milliárd dollár) nemzetközi devizakötvény, 1 milliárd euró belföldi devizakötvény, valamint 0,3 milliárd euró egyéb hitel visszafizetése esedékes. A 2,5 milliárd euró összegű devizalejárat kevesebb, mint a 2014. évi devizalejáratok fele.

További stratégiai célkitűzések a forintpiac továbbfejlesztése, a piaci likviditás erősítése és a lakossági állampapír-állomány futamidejének további növelése.

A központi kormányzat hiányának és a lejáró forintadósságnak a finanszírozását a tervek szerint piaci és lakossági forintkötény-kibocsátások biztosítják. A lakossági értékesítés nagyobb hányadát 2014-ig a lakossági kincstárjegyek biztosították, 2015-ben viszont már a 3-10 éves PMÁK (Prémium Magyar Államkötvény) és BMÁK (Bónusz Magyar Államkötvény) értékesítését tartalmazza a terv.

A közvetlenül a lakosságnak értékesített állampapírok növelik a belföldi befektetői bázist, és megbízható finanszírozást jelentenek az állam számára. A diszkontkincstárjegyek szerepe továbbra is az átmeneti, éven belüli likviditási igény biztosítása.

2015-ben is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől (NFI), amely 223 milliárd forint külföldi, hosszú futamidejű forrás bevonását jelenti majd a Kormány által jóváhagyott fejlesztési, beruházási programok megvalósításához, amely a tervek szerint forinthitelként kerül felvételre.

Ezen kívül a hazai befektetők körében sikeres, az eurózóna inflációjához kötött kamatozású euró denominációjú P€MÁK kötvény és a letelepedési kötvény értékesítése is hozzájárul a finanszírozáshoz, a devizalejáratok részbeni refinanszírozásához.

2. A központi költségvetés adósságának és kamatának alakulása

A központi költségvetés nominális adóssága 2015 végére a GDP 73,5%-ára csökken a 2014. év végére tervezett 74,8%-ról. Így az államadósság 2010 óta már az 5. évben folyamatosan csökkenhet.

A bruttó pénzforgalmi kamatkiadások várható pénzforgalmi összege 2015-ben 1112,2 milliárd forintot tesz ki, ami nagymértékű csökkenést jelent a 2014. évi várható összeghez képest. A nettó kamatkiadás 1029,6 milliárd forintban prognosztizálható.

Az adóssággal kapcsolatos pénzforgalmi kamatbevételek 2015-ben 82,6 milliárd forintot tesznek ki.

Az eredményszemléletű ESA2010 szerinti bruttó kamatkiadások 1140,5 milliárd forintot, a nettó kamatkiadások 1123,4 milliárd forintot jelentenek 2015-ben.

A forintban fennálló adósság bruttó pénzforgalmi és eredményszemléletű kamatkiadása 2015-ben mérséklődik a kamatszint csökkenése miatt. A devizában fennálló adósság eredményszemléletű és pénzforgalmi nettó kamatkiadása is várhatóan csökkenni fog a tervezett állománycsökkenés és a kedvezőbb kamatok miatt.

V. A kormányzati szektor hiánya és adóssága az európai unió módszertana szerint

Az államháztartásról szóló 2011. évi CXCV. törvény előírásainak megfelelően ez a fejezet ismerteti az államháztartás alrendszerei költségvetési egyenlegének összefüggését a 479/2009/EK rendelet szerinti kormányzati szektor hiányával, és az ugyanott meghatározott kamatkiadásokat figyelmen kívül hagyó elsődleges egyenlegmutatóval a 2015. évre tervezett adatok alapján. 

 Az államháztartás költségvetési egyenlegének összefüggése és kapcsolata a maastrichti deficitmutatóval és elsődleges egyenleggel (GDP százalékában)

 2015. évi előirányzat

 Államháztartás pénzforgalmi egyenlege

 -2,7

 Alrendszerenkénti bontásban:

 

 - központi költségvetés pénzforgalmi egyenlege

 -2,4

 - TB alapok pénzforgalmi egyenlege

 0,0

 - elkülönített alapok pénzforgalmi egyenlege

 -0,2

 - helyi önkormányzatok pénzforgalmi egyenlege

 -0,1

 Maastrichti egyenleg (kormányzati szektor ESA egyenlege)

 -2,4

 - ESA kamatkiadás

 -3,7

 - ESA elsődleges egyenleg

 1,3

 Alrendszerenkénti bontásban:

 

 - központi költségvetés ESA egyenlege

 -2,2

 - TB alapok ESA egyenlege

 0,1

 - elkülönített alapok ESA egyenlege

 -0,2

 - helyi önkormányzatok ESA egyenlege

 -0,1

 - államháztartáson kívüli, kormányzati szektorba sorolt szervezetek egyenlege

 0,0

 GDP

 33 228

1. Az ESA2010 bevezetése

2014 szeptemberétől kezdődően az ESA2010 szabályai szerint kell az uniós adatszolgáltatásokat összeállítani (így a 2015. évi költségvetési tervezés adatai is már ez alapján készültek), mely több ponton eltér a korábbi ESA’95-től. Ezek között három olyan jelentősebb változás van, mely hatással van a maastrichti hiányra és adósságra:

1. a szektorbesorolási szabályok változása,

2. a TB-be történő egyösszegű átutalások (TB-be visszalépők esete) új kezelése (ez a 2011. évi egyenlegben jelentős, -9,63 százalékpontos változást jelent, mely azonban az EDP-eljárásra nincs hatással, mivel ezt a bevételt a Bizottság a korábbiakban is egyszeri bevételnek tekintette),

3. az ún. swapok (vagyis a devizában fennálló államadósság euróra történő csereügylete) elszámolásának változása (ez 0-0,1 százalékponttal rontja az egyenleget az egyes években).

Az ESA2010-re történő áttérés a maastrichti hiányon és adósságon túl hatással van a GDP- és GNI-adatokra is. A számtalan változás közül a legfontosabb a K+F és a katonai beszerzések felhalmozásként való kezelése.

2. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magába, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel.

A kormányzati szektorba sorolandó nem államháztartási szervezetek körét statisztikai munkabizottság állapítja meg. A 2015. évi költségvetés tervezési időszakára a kormányzati szektorba tartozó, államháztartáson kívüli szervezetek száma megközelítette a háromszázharmincat. Az új, szigorúbb besorolási kritériumok és az évente elvégzendő felülvizsgálat nyomán a 2014. tavaszi EDP-Jelentésben foglaltakhoz képest a besorolt szervezetek jegyzéke több mint száz szervezettel bővült.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertant, az ESA2010 nemzeti számlarendszert, egy uniós tanácsi rendelet tartalmazza, amely a tagsággal a magyar jogrend részévé vált.

3. A kiemelt mutatószámok

Európai Uniós tagsággal Magyarország vállalta az euró bevezetését, melynek fiskális kritériumaként a hiányt 3% alá, az adósságot pedig 60% alá kell csökkenteni, középtávon pedig a Stabilitási és Növekedési Egyezmény alapján meghatározott 1,7%-os strukturális deficitcélt kell teljesíteni a GDP arányában.

Az Európai Unió jogrendje szerint a tagországoknak a túlzotthiány-eljárás (EDP) keretében évente két alkalommal - március és szeptember végéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A Notifikációs jelentést valamennyi tényidőszakra a Központi Statisztikai Hivatal állítja össze a nem pénzügyi számlák tekintetében, a Magyar Nemzeti Bank a pénzügyi számlák körében, míg a Nemzetgazdasági Minisztérium az adott évi várható értékét mind az EDP-egyenlegnek, mind a maastrichti adósságnak.

A maastrichti hiánymutató és az államháztartási törvényben meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből (például adóknál és járulékoknál, dologi kiadásoknál, beruházásoknál, béreknél, kamatoknál), valamint a pénzügyi műveletek kiszűréséből adódik, de más jellegű tételek is befolyásolják azt.

A maastrichti adósságmutató a statisztikai értelemben vett kormányzati szektor konszolidált bruttó adósságát névértéken fejezi ki. (A konszolidálás a kormányzati szektoron belüli adósságelemeket szűri ki). A túlzotthiány-eljárás referencia-értékeként választott adósság bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel, és a más instrumentumban fennálló követeléssel sem. A névértéken számított adósság a visszaváltáskor ténylegesen fizetendő érték szerinti számbavételt jelenti.

A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az Államadósság Kezelő Központ Zrt. (ÁKK) által nyilvántartott értékpapír-adósságot növeli.

A két mutató vonatkozásában a 2015. évi elszámolásokat is befolyásoló jelentősebb tételek a következők:

- A Gripen-szerződés keretében megvalósuló ügyletek elszámolásából fakadóan 2015-re 50,9 millió forint egyenlegjavulás várható, a kapcsolódó pénzügyi lízing fennálló tartozása év végére várhatóan 98,4 milliárd forint lesz.

- Az uniós források nem befolyásolhatják a kormányzat egyenlegét, a kormányzat bevételei és kiadásai között csak a kormányzati egységek által végső kedvezményezettként felhasznált források vehetők számításba. Az eredményszemléletesítések miatt 2014-ben 202,5 milliárd forinttal nagyobb összeg számolható el, mint a tervezett pénzforgalmi teljesítés.

- A széndioxidkvóta-kereskedelem statisztikai elszámolása miatti korrekció 2015-ben várhatóan 4,1 milliárd forint egyenlegromlást eredményez (19,3 milliárd forint pénzforgalmi bevétel kiiktatása, 15,2 milliárd forint 2014. évi értékesítés 2015. évi bevételként történő elszámolása eredőjeként).

- Érinti a kormányzati szektor hiányát és adósságát egy korábbi MEHIB-Eximbank-BTA kazah bank közötti összetett ügylet, melynek a pénzforgalmi költségvetésben megjelenő tételein túl 2,6 milliárd forint ESA-egyenleg javító hatása lesz a 2015. évi adatokban, az év végi maastrichti adósságban pedig 2,6 milliárd forint lesz az ügylet összege.

- A PPP-projektek esetében a szerződéses feltételek jelentős módosítása a statisztikai elszámolásokban egy korábban mérlegen kívül tartott beruházás kormányzati körbe kerülésével járhat. 2012-ben került sor ilyen átminősítésre, amely akkor tárgyi eszköz gyarapodással és adósságnövekedéssel járt a kormányzati mutatókban, míg hosszú távon a folyó PPP-díjak elszámolásában megtakarítás keletkezik a pénzforgalmi teljesítéshez képest. A 2012. évi átminősítések eredményszemléletű egyenlegjavító hatása 2015-ben várhatóan 1,0 milliárd forint, a projektek számított maastrichti adósság hatása év végén várhatóan 21,5 milliárd forint lesz.

- A MÁV Zrt. historikus hiteleinek részbeni átvállalására kerül sor 2015-ben 23,4 milliárd forint értékben. Az adósságátvállalás a pénzforgalmi elszámolásokban nincsen hatással az egyenlegre, az ESA2010 szerinti elszámolásokban azonban az összeg tőketranszferként számolandó el, mely rontja a maastrichti egyenleget. Az átvállalás növeli mind az ÁKK által kimutatott adósságot, mind a Gst. szerinti adósságot, valamint a maastrichti adósságot is, mivel a MÁV Zrt. kormányzati szektoron kívüli szervezet.

- A swap kamatok - a korábbiakban kifejtettek szerint - az ESA2010-ben már nem számolhatóak el tulajdonosi jövedelemként az EDP-egyenlegben. Ennek következtében a 2015. évi EDP-egyenleg 80,3 milliárd forinttal romlik a korábbi ESA’95 szerinti elszámoláshoz képest.

- A társadalombiztosítási rendszerbe visszalépők miatti egyszeri bevételek - a korábbiakban kifejtettek szerint - az ESA2010-ben már nem számolhatóak el azok beérkezésekor, hanem a későbbiekben a nyugdíjkifizetésekkel (Magyarország esetében 2012-től kezdődően 35 év alatt) egy időben. Ennek következtében a maastrichti egyenleg 2015-ben 6,3 milliárd forinttal javul.

- Az MNV Zrt. átal a Richter Rt.-ben fennálló 25%-os részesedésének eladásakor alkalmazott speciális kötvényes privatizációs technikához kapcsolódóan fennálló tartozás a kormányzati szektor adósságának részét képzi, melynek összege névértéken és 2015. évi várható árfolyamon számítva 280 milliárd forint.

- A Diákhitel 2 konstrukció teljes kockázata az államnál csapódik le, ezért azt át kell futtatni a kormányzati számlákon, így a kihelyezett hitelállomány növeli a maastrichti adósságot (az államadósságot azonban nem), 2015 végén várhatóan 14,8 milliárd forint összeggel. A kapcsolódó általános kamattámogatás rontja mind a költségvetési, mind az ESA’95/EDP szerinti egyenleget, finanszírozása pedig emeli az államadósságot és a maastrichti adósságot.

- A kormányzati szektorba besorolt, államháztartáson kívüli szervezetek adóssága 2015 végére várhatóan 192,7 milliárd forint lesz. Ennek jelentősebb tételei a következők:

- a Médiaszolgáltatás Támogató és Vagyonkezelő Alap - elsősorban a székházvásárlásból és beruházási kiadások finanszírozásával kapcsolatos - 46,5 milliárd forint hiteltartozása;

- a MÁV-Start Zrt. 45,1 milliárd forint hiteltartozása, mely magában foglalja a szervezetbe 2014 elején beolvadó MÁV-Trakció Zrt. és MÁV-Gépészet Zrt. adósságelemeit is, melyek döntően előbbi eszközfedezettel biztosított beruházási hitelei;

- a Nemzeti Filharmónia Kft. 37,7 milliárd forint hiteltartozása, mely hitel a Művészetek Palotája projekt beruházásait finanszírozta.

- A kormányzati szektor adósságába beletartoznak a helyi önkormányzatok hitelviszonyon alapuló tartozásai, míg az önkormányzatoknál eszközként felhalmozott állampapírok állománya csökkenti a kormányzati szektor egészének adósságát. Az önkormányzatok előre mutató fejlesztéseihez, illetve megtérülő beruházásaihoz kaphatnak a jövőben hitelt, figyelemmel az állam egészének adóssághelyzetére.

- A társadalombiztosítási alapoknak a Kincstári Egységes Számláról nyújtott likviditási hitel év végi állománya, valamint az év végi megelőlegezések is az alapok adósságaként vannak kimutatva az uniós statisztikában, a kormányzati szinten konszolidált adósságot azonban nem érintik.

Az uniós metodika szerinti hiány és adósság részletes módszertani bemutatását az indokolás melléklete tartalmazza.

VI. A strukturális egyenleg alakulása

A költségvetési keretrendszer 2014. január 1-jétől új elemekkel egészült ki a költségvetési keretrendszerekre vonatkozó követelményekről szóló 2011/85/EU tanácsi irányelv nemzeti jogrendbe átültetésével. A megújult költségvetési tervezés szabályait az államháztartásról szóló 2011. évi CXCV. törvény, illetve annak végrehajtásáról szóló 368/2011. (XII. 31.) Korm. rendelet tartalmazza.

A törvény bevezette a strukturális egyenleg fogalmát. A strukturális egyenleg számítása az uniós módszertan szerinti hiányból indul ki, két tényező hatását kiszűrve:

1. A gazdasági ingadozások hatása (ciklikus hatás)

A gazdaság teljesítménye, amelyet a bruttó hazai termékkel (GDP) mérünk, általában felette vagy alatta van a gazdaság termelési képessége (rendelkezésre álló termelési kapacitásai, munkaerő-állománya stb.) alapján tartósan lehetséges teljesítménynek, az ún. potenciális GDP szintjének. Több éven át kedvező konjunkturális viszonyok között a GDP szintje meghaladja a potenciális szintet, illetve kedvezőtlen konjunkturális viszonyok mellett elmarad attól. A GDP-nek és a potenciális GDP-nek a különbségét kibocsátási résnek nevezzük. Ha a kibocsátási rés pozitív, akkor nemcsak a GDP, hanem az adóalapok és adóbevételek nagysága is meghaladja a potenciális szintjét, azaz felületesen, pusztán a költségvetési hiányt nézve „mesterségesen” kedvezőnek tűnik a kép. Ha a rés negatív, akkor az adóalapok és adóbevételek elmaradnak a gazdaság potenciális teljesítőképessége alapján indokolttól, azaz a „valósnál” kedvezőtlenebb a kép. Az elmúlt években és várhatóan 2015. évben is az utóbbi a helyzet, a GDP még mindig nem érte el azt a szintet, amelyre a válság fellépése nélkül kerülhetett volna. A GDP 1%-os elmaradása a potenciális szinttől a GDP arányában 0,47 százalékponttal rosszabb egyenleget jelent a strukturálishoz képest.

2. Egyedi tételek hatása

Ezek olyan tételek, amelyek nem jelentenek rendszeres, évről-évre megjelenő kiadást vagy bevételt (pl. árvízi kiadások vagy egyszeri bevételek).

A gazdasági ciklus és az egyedi tényezők befolyásának kiszűrésével, azaz a strukturális egyenleg meghatározásával a költségvetéspolitika jellegét, megfelelőségét és fenntarthatóságát illetően valósághű képet lehet alkotni, hiszen így a kedvező, illetve kedvezőtlen átmeneti hatásoktól elvonatkoztatva lehet megalapozott véleményt mondani a költségvetés mélyszerkezetének minőségéről; azaz hogy „mennyire van rendben a költségvetés”. Ebből adódóan a strukturális egyenleg alapján indokolt közgazdaságilag középtávú célt meghatározni. Ennek megfelelően a hatályos rendelkezések is azt írják elő, hogy az éves költségvetéseknek a középtávú költségvetési céllal kell összhangban lenniük.

A 2013. évtől a magyar gazdaság növekedése pozitívvá vált, és a GDP szintje évről évre közeledik a potenciális szinthez (bár azt még 2015-ben sem fogja elérni). Ennek következtében a gazdaság ciklikus helyzetét mutató kibocsátási rés folyamatosan zárul. Így a költségvetési egyenleg folyamatosan közelít a strukturális egyenleghez.

A középtávú költségvetési célt a Konvergencia Program tartalmazza, az jelenleg a GDP 1,7%-ának megfelelő strukturális hiány. A 2015. évi, a GDP 2,4%-ának megfelelő költségvetési hiány - összesen a GDP 0,2%-ának megfelelő, a hiányt csökkentő egyszeri tételek mellett - 1,6%-os strukturális hiánynak felel meg, így teljesíti a középtávú költségvetési célkitűzést.

-----STARTING---POINT---RESZLETES---

Részletes indokolás

Az 1. §-hoz

A 2015. évi költségvetés főösszegei.

A 2. §-hoz

Az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Az Alaptörvény 37. cikk (2) és (3) bekezdésében foglaltak végrehajtása megkívánja az államadósság mutató csökkentését, melynek érdekében szükséges meghatározni a konszolidált összesített adósság várható értékét 2015. év végén, valamint a bruttó hazai termék 2015. évi várható értékét, továbbá az államadósság mutató 2015. év végi értékét. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

A 4. §-hoz

E paragrafus szabályozza annak az összegnek a felhasználását, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2015. évi kifizetésének, a prémium évek programban résztvevők költségeinek, az Állami Számvevőszéknél a számvevői illetményalap változása többletkiadásainak, a központi költségvetési szervek létszámváltozásainak, az alkotmánybíró-váltás egyszeri többletkiadásainak, a pedagógusok minősítési eljárásához kötődő többletkiadásoknak, valamint a fegyveres és rendvédelmi életpálya modell keretében megvalósuló bérfejlesztésnek a finanszírozására szolgál. Felhatalmazást tartalmaz továbbá a IX. Helyi önkormányzatok támogatásai fejezetben a Helyi szervezési intézkedésekhez kapcsolódó többletkiadások támogatása jogcímre történő átcsoportosításra.

A költségvetésben külön céltartalék áll rendelkezésre a központi költségvetési szervek - kiemelten az egészségügyi szolgáltatásokat nyújtó intézmények - pénzügyi problémáinak kezelésére.

Az 5. §-hoz

Az MNV Zrt. forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonás biztosítására. Az MNV Zrt. az uniós statisztikai módszertan szerinti kormányzati szektor részét képezi, így forrásbevonása az államadósságot növelné.

Az állami vagyonnal kapcsolatos kötelezettségvállalások átláthatóvá tétele érdekében 2015. évben az állami vagyonért felelős miniszternek a hozzá tartozó vagyonnal kapcsolatos kötelezettségvállalásokat a vagyonkezelési terv keretében jóvá kell hagynia.

A vagyontörvények a költségvetési törvény szabályozási körébe utalják bizonyos limitek évenkénti megállapítását, ezek mértéke megegyezik az ideivel. Az állami vagyonról szóló törvény szerint a költségvetési törvényben kell meghatározni az önkormányzatoknak és társulásoknak térítésmentesen átadható állami tulajdon éves keretösszegét. Ez alól kivételt képez a Nemzeti Eszközkezelő Zrt. vagyonkezelésébe kerülő ingatlanok, illetve a PPP-projektek keretében létrejött sport- és oktatási ingatlanok ingyenes önkormányzati tulajdonba adása. Az előbbi nagyságrendje nehezen tervezhető, az utóbbiak pedig jellegüknél fogva önkormányzati feladatellátást szolgálnak, ezért indokolt lehetővé tenni, hogy a keretszám ezek értékével túlléphető legyen.

Az Otthonvédelmi Akcióterv keretein belül a Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, a Magyar Állam tulajdonába kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A társaság az ingatlanokat elsősorban a korábbi tulajdonosok részére történő bérbeadással hasznosítja. Az állami tulajdonú ingatlanok hasznosításából és értékesítéséből származó bevételek az államháztartásról szóló törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többlet-kiadási lehetőséget teremthet.

A mozgóképről szóló 2004. évi II. törvény alapján a Magyar Nemzeti Filmalap Zrt. egyik fő bevétele a hatoslottó játékadója 80%-ának megfelelő forrás. A törvény az ágazat támogatása érdekében lehetővé teszi az érintett adóbevétel teljes összegének megfelelő pénzeszközátadást. Tekintettel arra, hogy ennek összege a tervezéskor becsült mértéket meghaladhatja, a törvénynek való megfelelést biztosítandó szükséges a játékadó év közbeni alakulása függvényében a kontrollált támogatásnövelés technikájának megteremtése.

A törvény - a korábbi évektől eltérően - nem az egyes ágazatokra specifikáltan, hanem általános módon állapítja meg a közfeladat ellátáshoz nem szükséges állami tulajdonú, de az érintett ágazathoz kötődő ingatlanok értékesítési bevételének felhasználási szabályait. A befolyó bevételek az átláthatóság érdekében az állami vagyonnal kapcsolatos bevételek között jelennek meg, e bevételek mértékéig azonban az államháztartásért felelős miniszter - figyelemmel a szakmai indokoltságra és a költségvetés helyzetére - többletkiadások teljesítését engedélyezheti. E többlet-előirányzatok azonban csak felhalmozási jellegű, azaz alapvetően az állami vagyon értékét megőrző, növelő kiadások fedezetét szolgálhatják.

A Gyógyszerészeti és Egészségügyi Minőség- és Szervezetfejlesztési Intézet mint tulajdonosi joggyakorló, az egészségügyi célra használt ingatlanok értékesítéséből származó bevételeket, valamint a tulajdonosi joggyakorlás során keletkező egyéb bevételeket (pl. osztalék) a XX. Emberi Erőforrások Minisztériuma fejezeten belüli alcímeken számolhatja el.

A felhatalmazás továbbra is biztosítja annak lehetőségét, hogy a honvédelmi célra feleslegessé vált vagyontárgyak értékesítési bevételéből a Honvédség technikai modernizációjára, - valamint új elemként - a képesség- és hadfelszerelés fejlesztésre fordított kiadások révén a Magyar Honvédség rugalmasan alkalmazkodni tudjon a változó biztonsági környezethez, valamint a NATO elvárásaihoz.

A 6. §-hoz

A vagyon fejezet tartalék előirányzatának felhasználási szabályait kellő rugalmasságot biztosító módon határozza meg a törvény. Az állami vagyon felügyeletéért, illetve az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

A törvény lehetővé teszi, hogy a megvalósult többlet-bevételek mértékéig a Kormány terven felüli kiadások teljesítését engedélyezze.

A törvény a felhalmozási és hasznosítási kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra maximum 3 milliárd forint összeghatárig.

A törvény biztosítja, hogy az állami vagyon felügyeletéért felelős miniszter a Nemzeti Eszközkezelő Zrt. feladatait finanszírozó kiadási előirányzatok között átcsoportosíthat.

A 7. §-hoz

A Nemzeti Földalapba tartozó vagyonelemekkel kapcsolatos bevételeket és kiadásokat tartalmazó költségvetési fejezet fejezeti tartalékának és a megvalósult többlet-bevételek felhasználásának szabályozása megegyezik a vagyon fejezet esetében megállapított előírásokkal.

A 8. §-hoz

A költségvetési törvény 1. mellékletének XLIII. Az állami vagyonnal kapcsolatos bevételek és kiadások fejezete alapvetően az MNV Zrt. tulajdoni joggyakorlása alatt álló társaságoktól elvonni tervezett osztalékokat tartalmazza. Előfordulhat azonban, hogy a jelenlegi ismeretek szerintinél több, vagy nem az MNV Zrt-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék központosított költségvetési bevétel.

A Kormány tagjainak feladat- és hatásköréről szóló 152/2014. (VI. 6.) Korm. rendelet (a továbbiakban: statútum rendelet) szerint a CO2 kvóta értékesítése, valamint az ebből származó bevételek felhasználása az NFM-től az NGM feladatkörébe került. 2014-ben megkezdődött a légiközlekedési kibocsátási egységek értékesítése, és az ebből származó bevétel is tervezhetővé vált 2015-ben.

Az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény által létrehozott kibocsátási egységek értékesítési bevételének 50%-a, míg a légiközlekedési kibocsátási egységek értékesítési bevételének 100%-a a XV. Nemzetgazdasági Minisztérium fejezet Gazdasági Zöldítési Rendszer előirányzaton és a XVII. Nemzeti Fejlesztési Minisztérium fejezet Zöldgazdaság Finanszírozási Rendszer jogcímcsoport előirányzaton kerül felhasználásra fele-fele arányban. A bevételek az év során folyamatosan érkeznek. Annak biztosítására, hogy a felhasználás összhangban legyen a bevétellel, a törvény előírja, hogy a pénzforgalmilag teljesült bevétel arányában történhet felhasználás. Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény alapján létrehozott kiotói egységek átruházásából befolyó bevételek nem tervezhetők, ezért arról a törvény szövege rendelkezik. Az értékesítési bevétel elszámolása és felhasználása azonos az üvegházhatású gázok rendszerével.

A 9. §-hoz

Ez a rendelkezés - konkrét összegben maghatározott - központi befizetést ír elő a kizárólag saját bevételből gazdálkodó - központi irányítású - intézmények részére, valamint az 1700/2012. (XII. 29.) Korm. határozat által elrendelt felmentésekhez, illetve egyes munkavállalók foglalkoztatásához kapcsolódó kiadási megtakarításoknak a központi költségvetés javára történő befizetését írja elő.

A 10. §-hoz

A Társadalmi Megújulás Operatív Program hazai társfinanszírozása céljára a Nemzeti Foglalkoztatási Alap a törvény szerinti összeget utalja át a XIX. Uniós fejlesztések fejezet 2. cím, 4. alcím, 8. Társadalmi Megújulás Operatív Program - Nemzeti Foglalkoztatási Alap jogcímcsoport javára. Az átutalást negyedévente egyenlő részletekben kell teljesíteni, amelyhez nem szükséges a fejezetet irányító szervek közötti külön megállapodás. A paragrafus rögzíti még a közfoglalkoztatásra fordítható keret mértékét.

Az 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás - összhangban a Kutatási és Technológiai Innovációs Alapról szóló 2003. évi XC. törvény 8. § (4) bekezdésében foglalt előírással - a 2014. évivel azonosan a Kutatási és Technológiai Innovációs Alap terhére a feladatot ellátó MTA Könyvtár és Információs Központ részére biztosítandó.

A Kutatási és Technológiai Innovációs Alap befizetésének az összegét rögzíti. Az átutalást negyedévente egyenlő részletekben kell teljesíteni.

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg.

A 11. §-hoz

Az (1) bekezdés meghatározza az Ny. Alap fejezetnél felhasználható méltányossági keretösszegeket.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelőjének javaslatára az (1) bekezdésben meghatározott méltányossági keretösszegek között átcsoportosítson.

A 12. §-hoz

Az (1) bekezdés felhatalmazást ad a Kormány részére

- a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok és a külföldön tervezett egészségügyi ellátások megtérítése jogcím közötti,

- a gyógyító-megelőző ellátás jogcímcsoporton belül a Gyógyító-megelőző ellátás céltartalék jogcímről az 1-18. jogcímekre, valamint

- a gyógyító-megelőző ellátás jogcímcsoporton belül a Háziorvosi ellátórendszer megújításának I. üteme jogcímről a Háziorvosi, háziorvosi ügyeleti ellátás és a Célelőirányzatok jogcímekre történő

átcsoportosítás végrehajtására.

A (2) bekezdés szerint felhatalmazást kap a Kormány a gyógyító-megelőző ellátás jogcímcsoport 1-18. jogcímei, a gyógyszertámogatás jogcímcsoport 1. és 2. jogcímei, valamint a gyógyászati segédeszköz támogatás jogcímcsoport 1. és 3. jogcímei előirányzatainak a megemelésére.

A 13. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével évközben átcsoportosítást hajtson végre a gyógyító-megelőző ellátás jogcímcsoport 1-18. jogcímei között, a gyógyszertámogatás jogcímcsoport 1. és 2. jogcíme között, valamint a gyógyászati segédeszköz támogatás jogcímcsoporton belül.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítást hajtson végre a természetbeni ellátások céltartaléka előirányzatból a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok jogcímeire és a külföldön tervezett egészségügyi ellátások megtérítése jogcímre.

A (3) bekezdés felhatalmazza az egészségbiztosításért felelős minisztert, hogy a gyógyszertámogatási céltartalékot a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán elszámolt bevételek mértékéig év közben átcsoportosítsa a gyógyszertámogatás jogcímcsoport megadott jogcímeire. A speciális beszerzésű gyógyszerkiadás jogcím esetében az államháztartásért felelős miniszter egyetértése is szükséges az átcsoportosításhoz.

A (4) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén megemelje a gyógyszertámogatás kiadásai jogcím, valamint a gyógyászati segédeszköz támogatás jogcímcsoport jogcímei előirányzatát a gyógyszer, illetve a gyógyászati segédeszköz támogatással kapcsolatos ellenőrzésekből eredő, előirányzaton felüli többlet bevételek összegével.

Az (5) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A (6) bekezdésben a végrehajtás egyszerűsítése érdekében az érintett előirányzat átcsoportosításának jogköre miniszteri hatáskörbe kerül.

A 14. §-hoz

A paragrafus rendelkezik az E. Alap gyógyító-megelőző ellátás, gyógyszertámogatás, gyógyászati segédeszköz támogatás jogcímcsoportok és a külföldön tervezett egészségügyi ellátások megtérítése jogcím évközi előirányzat-túllépés engedélyezési szabályáról.

A 15. §-hoz

A paragrafus (1) és (3) bekezdése a gyógyító-megelőző ellátás és a gyógyászati segédeszköz jogcímcsoport tartalmát határozza meg.

A (2) bekezdés szerint a gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértése mellett engedélyezze a befogadásoktól eltérő felhasználást a tényleges kiadások függvényében.

A (4) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. §-ának (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az Országos Egészségbiztosítási Pénztár (a továbbiakban: OEP) - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

A 16. §-hoz

A paragrafus meghatározza azokat a keretösszegeket, amelyeken belül az OEP főigazgatója különös méltánylást érdemlő körülmények esetén méltányossági ellátást engedélyezhet a táppénz, a terhességi-gyermekágyi segély, a gyermekgondozási díj, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

A 17. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

A 18. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai, illetve a Nemzeti Választási Iroda előirányzatainak csökkentése tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek, kiadási és bevételi előirányzatának főösszegei, valamint a nevesített előirányzatok csak az Országgyűlés hatáskörében csökkenthetők az Áht. megjelölt rendelkezései eseteinek kivételével, vagy ha e fejezetek kezdeményeznek átcsoportosítást.

A 19. §-hoz

(1) bekezdéshez: A törvény felhatalmazást ad az önkormányzati és az állami feladatátadás miatt a 2015. év közben szükségessé váló fejezetek közötti rugalmas átcsoportosítás kormányzati hatáskörben történő végrehajtására.

(2) bekezdéshez: A törvény a Kormány kizárólagos hatáskörébe utalja a helyi önkormányzati támogatásokat érintő átcsoportosításokat, a feladatátadáshoz kapcsolódó átcsoportosítások kivételével.

(3)-(4) bekezdéshez: A Miniszterelnökség fejezetben található Országvédelmi Alap évközi felhasználására vonatkozó rendelkezéseket tartalmaz.

(5) bekezdéshez: A Nemzeti Foglalkoztatási Alap fejezet terhére átcsoportosítás hajtható végre az Útravaló Ösztöndíjprogram javára.

(6) bekezdéshez: A felhatalmazó rendelkezés alapján a Kormány a központi költségvetési szervek pénzügyi problémáinak kezelésével összefüggésben átcsoportosítást hajthat végre.

(7) bekezdéshez: Felhatalmazó rendelkezés a Kormány számára, hogy egyes szakképzési célok megvalósítása érdekében a Nemzeti Foglalkoztatási Alap fejezet kiadásai terhére átcsoportosítást hajthasson végre.

(8) bekezdéshez: E rendelkezés értelmében az ún. „alkotmányos fejezetek” fejezeti tartalék előirányzatát 2015. szeptember 30-át megelőzően nem lehet felhasználni, ezt követően azok felhasználásáról az Országgyűlés határozatban dönthet.

A 20. §-hoz

(1) bekezdéshez: A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

(2) bekezdéshez: A Beruházási Alap beruházási, felújítási, egyéb felhalmozási célt szolgáló azon előirányzatok összessége, melyeket a költségvetési törvény 10. melléklete nevesít. Ezen előirányzatok esetében új kötelezettséget vállalni az államháztartásért felelős miniszter előzetes egyetértésével, véleményével lehet. Az egyetértés vagy vélemény kialakításánál a miniszternek figyelemmel kell lennie az állami vagyon értékesítéséből származó bevétel éven belüli időbeli teljesülésére, ugyanakkor a kötelezettségvállalások költségvetési fedezetét maga a kiadási előirányzat rendelkezésre állása teszi lehetővé. A Beruházási Alap a beruházások fegyelmezett költségvetési politika melletti megvalósítására irányuló rendszer, amely a beruházásokhoz szükséges kötelezettségvállalások vizsgálatát, engedélyezését vagy korlátozását teszi lehetővé.

(3) bekezdéshez: A szabály a korábbi éveknél rugalmasabb lehetőséget biztosít az államháztartásért felelős miniszter számára az adóhatóság premizálási viszonyainak alakításában. A szabály célja, hogy lehetőség legyen valódi érdekeltséget kialakítani az adóhatóság számára a jogszabály szerint az államot megillető adóbevételek beszedési hatékonyságának növelésében

A 21. §-hoz

A Nemzetközi Beruházási Bankban (NBB), illetve a Világbankban, a Nemzetközi Pénzügyi Társaságban (IFC) és a Nemzetközi Fejlesztési Társulásban (IDA) előirányzott alaptőke emelések és alapfeltöltések hozzájárulnak gazdaságpolitikai és külgazdasági céljaink megvalósításához a pénzügyi, gazdasági válság által leghátrányosabban érintett társadalmi csoportok megsegítéséhez, munkahelyteremtéséhez, infrastruktúra-fejlesztésekhez, pénzügyi védőhálók kiépítéséhez.

E nemzetközi pénzügyi szervezetekben viselt tagságunk elősegíti a tagországok, illetve a kedvezményezett országok nemzetgazdasági szintű fejlesztési programjainak finanszírozását is, kiemelt szerepet szánva a kis- és középvállalkozások fejlesztésének.

Az intézményekben meglévő relatív súlyunk megőrzése nemzetgazdasági érdek, amellyel hatékonyabban és eredményesebben lehet a magyar érdekeket megjeleníteni és érvényesíteni.

Az NBB tagságunk megújítása elősegíti a tagországokhoz fűződő kétoldalú gazdasági, pénzügyi kapcsolataink fejlesztését, jól illeszkedik a „keleti nyitás” politikájához.

A Világbank 2011. évi 612. számú határozatával előírt szelektív tőkeemelés az általános tőkeemelés végrehajtásának része, korrekciós mechanizmus, amelynek révén a tagországok kiigazítják az általános tőkeemelést követően kialakuló tulajdonosi részesedéseket, továbbá elérik, hogy a fejlődő országok részaránya növekedjen.

Az IFC 2012. évi 256. számú határozatával előírt szelektív tőkeemelése a Világbankban kialakuló új tulajdonosi részarányok követését szolgálja.

Az IDA 2014. évi 234. határozatával előírt, soron következő 17. alapfeltöltésében való részvétel elősegíti a nemzetközi fejlesztési együttműködés kapcsán vállalt nemzetközi kötelezettségeink teljesítését.

A 22. §-hoz

A Köztársasági Elnöki Hivatal vezetőjének felhatalmazása az Állami kitüntetések és az Államfői protokoll kiadásai előirányzat Hivatalhoz (mint kifizetőhöz) történő átcsoportosítására.

A Köztársasági Elnöki Hivatal vezetőjének felhatalmazása az Államfői protokoll kiadásai előirányzat Külgazdasági és Külügyminisztérium fejezet részére történő átcsoportosítására, ha az az államfői protokollal kapcsolatos feladatok ellátása érdekében szükséges.

Az Országos Bírósági Hivatal elnökének felhatalmazása fejezeti kezelésű előirányzatok intézményekhez történő átcsoportosítására.

A Legfőbb Ügyész felhatalmazása fejezeti kezelésű előirányzatok intézményekhez történő átcsoportosítására.

A Gazdasági Versenyhivatal elnökének felhatalmazása fejezeti kezelésű előirányzatok intézményekhez történő átcsoportosítására.

A 23. §-hoz

(1) bekezdéshez: E rendelkezés felhatalmazást ad a Miniszterelnökséget vezető miniszternek, hogy a Ludovika Campus jogcímcsoport terhére átcsoportosítást hajtson végre a Nemzeti Közszolgálati Egyetem javára.

(2) bekezdéshez: A kormányfői protokollal kapcsolatos feladatokat a Miniszterelnökség és a Külgazdasági és Külügyminisztérium együttműködve látja el. Ezen feladatok ellátásához kapcsolódik ez az átcsoportosítási felhatalmazás.

(3) bekezdéshez: E rendelkezés felhatalmazást ad a Miniszterelnökség fejezetet és a Belügyminisztérium fejezetet irányító szerv vezetőjének, hogy a Konzultációk kiadásai jogcímcsoport terhére átcsoportosítást hajtson végre.

(4) bekezdéshez: E rendelkezés felhatalmazást ad a kormányfői protokoll jogcímcsoport terhére a fejezeten belüli átcsoportosításra.

A 24. §-hoz

A Földművelésügyi Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 25. §-hoz

A Nemzeti Bűnmegelőzési Stratégiáról (2013-2023) szóló Korm. határozat 10 évre határoz meg feladatokat a bűnmegelőzésben érintett tárcák és szervezetek számára, a rendelkezés a BM fejezeti kezelésű előirányzatáról történő, fejezetek közötti átcsoportosításra ad felhatalmazást.

A 26. §-hoz

A Területfejlesztéssel összefüggő feladatok fejezeti kezelésű előirányzat kezelésével kapcsolatos feladatokat a Magyar Államkincstár látja el, s a feladatellátáshoz szükséges, évente változó, feladat nagyságától függő forrás biztosítása előirányzat-átadással valósítható meg hatékonyan.

A 27. §-hoz

„A Stipendium Hungaricum ösztöndíjak és ösztöndíjprogram működtetése” előirányzat EMMI-hez történő átcsoportosítására való felhatalmazás.

A 28. §-hoz

A honvédelmi miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a nemzetközi missziókban résztvevők devizajuttatásainak fedezetét.

A 29. §-hoz

(1) bekezdéshez: A Beruházás ösztönzési célelőirányzat alcím tekintetében határozza meg a tárgyéven túli fizetési kötelezettségvállalás állomány maximális összegét.

(2) bekezdéshez: Az átcsoportosítási lehetőség a Nemzeti Fejlesztési Minisztérium „Hozzájárulás a felsőoktatási intézmények PPP bérleti díjához” előirányzatára vonatkozik, és lehetőséget biztosít az egyetemek, főiskolák finanszírozására.

A 30. §-hoz

(1) bekezdéshez: A rendelkezés lehetőséget biztosít arra, hogy a szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján létrejött ellátási szerződéssel biztosított állami feladatban esetleges, az év közben bekövetkező változás miatt átcsoportosítás történhessen.

(2)-(3) bekezdéshez: A sportról szóló 2004. évi I. törvény 56. § (2) bekezdésével teremti meg az összhangot, egyértelművé teszi a megjelölt játékadó bevételek cél szerinti felhasználásának tartalmát és technikáját. Így a sorsolásos szerencsejátékok játékadójának 12%-át és a bukmékeri rendszerű fogadások játékadójának 50%-át az Emberi Erőforrások Minisztériuma fejezet megtervezett sport előirányzataiba, a távszerencsejáték játékadójából és a sportfogadás (TOTÓ) játékadójából származó bevételt az Emberi Erőforrások Minisztériuma fejezet sport előirányzatai felett kell érteni. A sorsolásos szerencsejátékok játékadójából származó bevétel a sport támogatására, míg a bukmékeri rendszerű fogadások játékadójából, a távszerencsejáték játékadójából és a sportfogadás (TOTÓ) játékadójából származó bevétel kifejezetten labdarúgásra fordítandó a Magyar Labdarúgó Szövetségen keresztül.

(4) bekezdéshez: Az egészségügyi intézmények rendkívüli támogatása jogcímcsoport kiadásának felhasználásához az államháztartásért felelős miniszter egyetértése szükséges, amennyiben az egyedileg eléri vagy meghaladja az 50 millió forintos értékhatárt.

(5) bekezdéshez: A rendelkezés szerint az Egészségügyi intézmények rendkívüli támogatása jogcímcsoport bevételét képezi az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 25/B. §-a szerint befizetésre kerülő igazgatási szolgáltatási díj 67,14%-a.

(6) bekezdéshez: A szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), valamint végrehajtási rendeleteik módosításai érintik a finanszírozási rendszerbe történő befogadás szabályait is. A törvény módosítása az Szt. és a Gyvt. vonatkozó rendelkezéseivel való összhang megteremtése, valamint jogtechnikai pontosítások átvezetetése érdekében szükséges. A módosítás rendezi továbbá a nem állami szociális fenntartók által a 2014. december hónapra tekintettel kifizetett, valamint a 2015. január - december hónapokban kifizetendő szociális ágazati pótlékhoz és annak közterheihez a központi költségvetés által biztosított támogatás szabályait.

A módosítás tartalmazza a szociális ágazati pótlék igénylésével és elszámolásával kapcsolatos keretszabályokat. Pontosítja azt is, hogy a központi költségvetési szervek, illetve a köztestületi költségvetési szervek részére önálló előirányzaton kerül biztosításra a pótlék fedezete, továbbá, ha év közben a fenntartó jogállásában változás következik be, az előirányzatok közötti átcsoportosításra is lehetőség nyílik.

A 31. §-hoz

A paragrafus meghatározza azokat a kereteket, amelyekre 2015-ben a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A jogszabályhely megteremti annak lehetőségét, hogy a 2007-2013. közötti időszak folytatódó programjaiból rendelkezésre álló források minél teljesebb lekötésével biztosítva legyen az európai uniós pénzeszközök maradéktalan felhasználása. Megteremti továbbá az Európai Gazdasági Térség Finanszírozási Mechanizmus és a Norvég Finanszírozási Mechanizmus 2009-2014. évi, valamint a Svájci-Magyar Együttműködési Program által támogatott programokra, projektekre a tárgyévi és éven túli kötelezettségvállalás lehetőségét. A jogszabályhely beiktatása az Európai Unió által társfinanszírozott Szolidaritási programok egyes alapjain keresztül biztosított források minél teljesebb felhasználását is elősegíti az adott éves allokációkon felüli többletkötelezettség-vállalás lehetőségének megteremtésével, amely az államháztartásért felelős miniszter egyetértéséhez kötött. A rendelkezések alapján lehetőség nyílik a területi együttműködési programok esetében is többletkötelezettségek vállalására az államháztartásért felelős miniszter egyetértése esetén, abban az esetben, ha az adott program partnerországa, illetve partnerországai szintén biztosítják az arányos mértékű többletkötelezettség-vállalást saját projektpartnereik számára.

A 32. §-hoz

A paragrafus a JEREMIE-típusú pénzügyi eszközök végrehajtása során megtérült visszatérítendő támogatásokból származó bevételek ismételt kihelyezésének lehetőségét teremti meg, összhangban a vonatkozó uniós rendelkezésekkel.

A 33. §-hoz

Az FM fejezet tekintetében a 82/2007. (IV. 25.) Korm. rendelet 1. § (2) bekezdés c) és d) pontjai rendelkeznek a megképzett céltartalék felhasználásáról, amelyet a paragrafus szerinti előirányzatokon kell megtervezni.

A 34. §-hoz

A paragrafus teremti meg a jogi lehetőségét a 2014-2020 programozási időszak kötelezettségvállalásainak. A 2014-2020 közötti időszak kohéziós támogatások, valamint az Európai Mezőgazdasági Vidékfejlesztési Alap (EMVA), az Európai Tengerügyi és Halászati Alap (ETHA), a Duna Transznacionális Program, valamint a menekültügy, migráció és integráció, a belbiztonság keretében létrejövő alapok, továbbá az Európai Hálózatfinanszírozási Eszköz (CEF) keretében történő kötelezettségvállalások képeznek alapot a következő időszak európai uniós forrásainak felhasználásához, kifizetéseihez. A minél nagyobb arányú lekötések lehetőségét teremti meg az államháztartási miniszter egyetértésével lehetővé váló ún. kereten belüli túlkötés.

A 35. §-hoz

Az (1) bekezdés meghatározza a szociális hozzájárulási adó 2015. évi megosztási arányait és a NAV feladatait az Ny. Alap és az E. Alap vonatkozásában.

A (2) bekezdés rendelkezik a 3000 fő feletti helyi önkormányzatok által a köznevelési intézmények működtetési kötelezettségének átadásából származó költségvetési befizetések XX. Emberi Erőforrások Minisztériuma fejezetbe történő negyedévenkénti átutalásáról.

A (3) bekezdés arról rendelkezik, hogy amennyiben az E. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

A (4) bekezdés arról rendelkezik, hogy a szociál- és nyugdíjpolitikáért felelős miniszter felhatalmazást kap, hogy az államháztartásért felelős miniszterrel egyetértésben az Ny. Alap bevételi többletét kezelje.

A 36. §-hoz

A szakasz utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat megillető - e törvény 2. mellékletében foglalt - állami támogatásokat.

A paragrafus rendelkezik továbbá a törvény 3. melléklete szerint a helyi önkormányzatok által ellátandó egyes feladatokhoz kapcsolódó működési és felhalmozási támogatásokról, azok felhasználási kötöttségéről.

A rendelkezés rögzíti továbbá az önkormányzati fejezeti tartalék megállapítását, melyből az önkormányzatok számára a Magyarország helyi önkormányzatairól szóló 2011. évi CLXXXIX. törvény szerinti kiegészítő támogatás nyújtható.

A 37. §-hoz

A rendelkezés felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben való átcsoportosítást hajtson végre.

A 38. §-hoz

Az Alaptörvényben rögzített nemzetiségi jogok tényleges megvalósításához szükséges alapvető feltételek biztosítása érdekében a Magyarországon élő 13 nemzetiség egységes akarattal az alábbi - hosszú évek óta mélyen alulfinanszírozott - 4 területen igényli és javasolja a Magyarország 2015. évi központi költségvetéséről szóló törvényben a 2015. évi támogatások érdemi emelését:

Nemzetiségi civil szervezetek támogatása (anyanyelvi diáktáborok);

Országos nemzetiségi önkormányzatok támogatása;

Települési és területi nemzetiségi önkormányzatok támogatása;

Nemzetiségi önkormányzatok által fenntartott intézmények beruházására, felújítására,

pályázati önrészre külön fejezeti keret biztosítása.

A 39. §-hoz

E szakasz rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadról.

A 40. §-hoz

A szakasz rendelkezik az önkormányzatoknak a környezetvédelmi bírságból származó jövedelemből és a szabálysértési pénz- és helyszíni bírság-, valamint a közlekedési szabályszegések után kiszabott közigazgatási bírságok behajtásából, illetve végrehajtásából származó jövedelemből való részesedésének arányáról.

A 41. §-hoz

Az (1) bekezdés felhatalmazást ad az egyes, a támogatási igények jogosságát elbíráló és ellenőrző szervek számára arra, hogy a megjelölt célokból az igénylők felsorolt személyes adatait kezelje. Egyúttal kötelezi a szerveket, hogy az adatkezelés céljának megszűnését követően - legkésőbb a támogatási döntést követő ötödik év utolsó napjának elteltével - az említett adatokat fizikailag megsemmisítse.

A (2) bekezdés a helyi önkormányzatok azon támogatásait rögzíti, melyek folyósítására nettó módon, a közterhekkel csökkentett összegben kerül sor.

A (3) szakasz meghatározza azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

Az (5) bekezdés a helyi önkormányzatok által a köznevelési intézmények működtetési kötelezettségének átadásából származó költségvetési befizetések átutalásának teljesítéséről, az azzal való rendelkezésről szól.

A (6) bekezdés - összhangban a Munkahelyvédelmi Akcióterv keretében alkotott 2011. évi CLVI. törvény folyamatban lévő módosításával - a korábbiaktól eltérően a költségvetési szervek számára csak a 2014 december havi foglalkoztatással összefüggő adókedvezmény érvényesítése utáni megtakarítás befizetését írja elő.

A szakasz (4), (7) és (8) bekezdései továbbá megjelölik az egyes mellékletekben szereplő azon támogatásokat, amelyeket az önkormányzatok számára ezek egyes, jogszabályban meghatározott kötelezettségeinek beszámításával csökkentett összegben kell folyósítani.

A 42. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) rendelkezései alapján a központi költségvetés a nemzetiségi önkormányzat, az egyházi és magán köznevelési intézmény fenntartójának támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét. A finanszírozás az állami, helyi önkormányzati fenntartású intézményekkel azonos mértékben történik.

E támogatások két részre tagozódnak: a nevelési-oktatási intézmény pedagógusainak és a nevelő-, oktató munkát közvetlenül segítők átlagbér alapú támogatására, továbbá a nemzetiségi önkormányzat, a bevett egyház által fenntartott nevelési-oktatási intézményre és pedagógiai szakszolgálati intézményre tekintettel járó működési támogatásra.

A törvény a támogatások éves szintű megállapítását tartalmazza, külön megjelölve a bértámogatások esetén 2015/2016. tanév indításához kapcsolódóan a pedagógusok illetmény-előmeneteli rendszerében a további emelkedést.

Az Nkt. alapján 2015-re már az első-harmadik évfolyamosok számára biztosítja a költségvetés az ingyenes tankönyvellátást.

A hit- és erkölcstanoktatást szervező egyházi jogi személyt tanulólétszámhoz igazított ingyenes tankönyvellátás illeti meg, amely a 2015/2016. tanévre az 1-3. évfolyamos és az 5-8. évfolyamos, abban résztvevő tanulók után jár. Az egyházi jogi személy ilyen tevékenységére tekintettel továbbá átlagbér alapú támogatásban is részesül.

A 43. §-hoz

A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a központi költségvetés a humánszolgáltatások részére támogatást biztosít. A támogatás nyújtásának/elszámolásának részletes szabályait e rendelkezés és a 9. melléklet tartalmazza.

A 44. §-hoz

Rögzíti az önkormányzati tűzoltóságok központi költségvetés által történő finanszírozásának elveit, forrását.

A 45. §-hoz

E szakasz a törvényi előírásnak megfelelve meghatározza, hogy 2015-ben az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 46. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

A 47. §-hoz

A törvény az államháztartásról szóló 2011. évi CXCV. törvény 95. § (3) bekezdésének megfelelően meghatározza a Kormány felhatalmazása alapján 2015-ben vállalható új egyedi állami kezességek és garanciák mértékét.

Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 48. §-hoz

A törvény az államháztartásról szóló 2011. évi CXCV. törvény 95. § (3) bekezdésének megfelelően meghatározza a vállalható kiállítási garanciák és viszontgaranciák 2015. évi együttes állományát. A 2015. évi kötelezettségvállalási lehetőséget a múzeumok által tervezett, nagy jelentőségű kiállítások megrendezése indokolja.

Rendelkezik továbbá arról, hogy a többségi állami tulajdonú vasúti társaságok a gördülőállományuk fejlesztésére az EUROFIMA Európai Vasúti Gördülőállomány-finanszírozási Társaság által nyújtott hitelekhez mekkora mértékű állami kezességvállalás nyújtható.

A 49. §-hoz

A törvény rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított keretösszegéről, valamint az MFB Zrt-nek nyújtandó árfolyam-fedezeti megállapodás keretösszegének felső határáról.

Rendelkezik továbbá az MFB Zrt. hitelnyújtásaihoz és garanciavállalásaihoz kapcsoló, a Kormány határozatán alapuló állami kezesség kezesi díjának megállapítási módjáról.

Az 50. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik.

Az 51. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - ez eddigiekhez hasonlóan - a hitelintézetek, pénzügyi vállalkozások hitel-, garancia-, lízing- és faktoring szerződéseire egyaránt kiterjednek.

Az 52. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. A viszontgaranciával vállalt kezességek - a nagyobb mozgástér érdekében indokolt a mértékét növelni - a hitelintézetek, pénzügyi vállalkozások hitel-, garancia-, lízing- és faktoring szerződéseire egyaránt kiterjednek.

Az 53. §-hoz

A törvény a hallgatói hitelrendszer finanszírozását biztosító kezességvállalásról rendelkezik. A Diákhitel Központ Zrt. által működtetett, 2012 őszétől kéttípusúra bővülő hallgatói hitelrendszer célja, hogy minden fiatal számára esélyt teremtsen a felsőoktatásban való részvételre. E célok megvalósítása érdekében a társaság a forrásgyűjtést az Államadósság Kezelő Központ Zrt.-vel együttműködésben végzi. A Diákhitel Központ Zrt.-től speciális tevékenységére tekintettel külön hitelbiztosíték és kezesi díj nem követelhető.

Az 54. §-hoz

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény rendelkezik az útdíj fizetés finanszírozásához kapcsolódó állami kezességvállalásról, és meghatározza annak általános szabályait. E rendelkezések az állami kezesség állományára vonatkozó korlátok megteremtését a mindenkori költségvetési törvényre hagyják. Ennek megfelelően rendelkezik a 2015. évi költségvetési törvény az állami kezességvállalással biztosított keretösszegekről.

Az 55. §-hoz

A be nem tervezett állami kezességbeváltásokat, illetve az Államadósság Kezelő Központ Zrt-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

Az 56. §-hoz

A törvény megtartja a Gazdaságfejlesztés Operatív Program Pénzügyi eszközök és a Közép-magyarországi Operatív Program A tudásalapú gazdaság innováció- és vállalkozás orientált fejlesztése prioritási tengelyében meghatározott forrásokat terhelő garanciavállalás eszközére vonatkozó állami viszontgarancia jelenlegi feltételeit.

Az 57. §-hoz

Az 1997. évi LXXXI. törvény 62. §-a rendelkezik az éves rendszeres nyugdíjemelésről. A nyugdíjemelésnél irányadó mértéket az éves költségvetési törvény határozza meg.

Az 58. §-hoz

A törvény meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

Az 59. §-hoz

A közszolgálati tisztviselőkről szóló törvény értelmében a köztisztviselői, illetve a kormánytisztviselői illetményalapot évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. 2015. évben az összegek azonosak az előző évivel.

A 60. §-hoz

A közalkalmazottak jogállásáról szóló 1992. évi XXXIII. törvény (a továbbiakban: Kjt.) alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 7. melléklet tartalmazza.

A Kjt. értelmében kereset-kiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

A 61. §-hoz

A költségvetési törvény itt tesz eleget a szaktörvény azon felhatalmazásának, amely szerint az illetményalap számításának vetítési alapját a mindenkori költségvetési törvény határozza meg.

A 62. §-hoz

A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a Bolyai János Kutatási Ösztöndíj összegét, a garantált egyetemi tanári illetmény összegét.

Az egészségügyi felsőfokú szakirányú szakképzési rendszerről szóló 122/2009. (VI. 12.) Korm. rendelet 2012. január 1-jétől hatályos 6/A. §-a alapján az első szakképesítés megszerzésére irányuló, államilag támogatott szakorvos (szakfogorvos, szakgyógyszerész, klinikai szakpszichológus) képzésben résztvevő jelölt a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű támogatásra jogosult, amelyet legfeljebb a támogatott jelölt szakképesítésére külön jogszabályban meghatározott szakképzés időtartamára vehet igénybe. A támogatás összege a rendelkezésre álló forrás figyelembevételével került meghatározásra.

A köznevelés új finanszírozási rendszere miatt e törvényben kell rendelkezni az állami felsőoktatási intézmények köznevelési intézményeinek tanulói részére is biztosítandó étkezési támogatás és tankönyvtámogatás mértékéről.

A 63. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények értelmében a legalacsonyabb bírói/ügyészi illetményalapot évenként a költségvetésről szóló törvény állapítja meg. Az összeg a 2014. évihez képest nem változik.

Meghatározza továbbá a törvény a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 64. §-hoz

Megállapításra kerül a gyermekek védelméről és a gyámügyi igazgatásról szóló 1997. évi XXXI. törvény szerinti díj, támogatás és pótlék összege.

A szociális igazgatásról és szociális ellátásokról szóló 1993. évi III. törvény rendelkezik arról, hogy a költségvetési törvényben kell különböző díjakat (szakértői díj, ápolási díj) meghatározni. A rendelkezés ennek az előírásnak tesz eleget.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

A 65. §-hoz

Az (1)-(3) bekezdés rendelkezik a különböző jogszabályokban meghatározott életjáradékok 2015. évi összegének megállapításáról: részben a már korábban megállapított életjáradékok március 1-jétől történő emeléséről, részben pedig az ezt követően megállapításra kerülő életjáradékok esetében az előző évben megvalósult átlagos nyugdíjemelés mértékének figyelembevételéről.

A 66. §-hoz

Megállapításra kerül a Szoctv. szerinti gyógyszerkeret havi és éves összege.

A 67. §-hoz

A rendelkezés megállapítja a fizetendő felügyeleti díj mértékét.

A 68. §-hoz

A rendelkezés az Áht. szerinti kis összegű követelés értékhatárát határozza meg.

A 69. §-hoz

A mozgóképről szóló 2004. évi II. törvény értelmében és az ott meghatározott számítási mód szerinti eredménnyel a gyártási költségvetési értékhatárokat az éves költségvetési törvény állapítja meg.

A 70-72. §-hoz

A költségvetési törvényben minden évben meg kell határozni az adott évben irányadó közbeszerzési (nemzeti és uniós) értékhatárokat.

A 73. §-hoz

A törvény a szerencsejáték szervezéséről szóló 1991. évi XXXIV. törvény 27. § (5) bekezdése és 29/E. § (1) bekezdése alapján a 2015. évre meghatározza az I. és II. kategóriájú játékkaszinó üzemeltetési és a távszerencsejáték szervezési tevékenység után fizetendő koncessziós díjminimum összegét. A koncessziós díjminimum megállapítása a 2014. évi koncessziós díjminimum és a 2015. évre tervezett fogyasztói árindex figyelembe vételével történt.

A 74. §-hoz

A MÁV Zrt. működésére jelentős pénzügyi terheket ró a korábbi évek elégtelen közszolgáltatás finanszírozásából eredő historikus hitelek állománya, melynek visszafizetésére a társaságnál nem képződik fedezet. A rendelkezés a MÁV Zrt. 2001 óta keletkezett 3,6 millió euró és 22 330,3 millió forint hitel- és kötvényadósságának és azok járulékainak ellenérték nélküli, állam általi átvállalását tartalmazza.

A 75. §-hoz

Budapest Főváros Önkormányzata önhibáján kívül nem tudta felhasználni a Pannon Park projekt előkészítéséhez kapott támogatást, melyet visszafizet. Indokolt a kamatfizetési kötelezettségének elengedése.

A 76. §-hoz

Felhatalmazó rendelkezések.

A 77. §-hoz

Hatályba léptető rendelkezés és dereguláció.