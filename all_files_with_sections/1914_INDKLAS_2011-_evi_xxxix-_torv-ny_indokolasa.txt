2011. évi XXXIX. törvény indokolása

a Magyar Köztársaság és az Amerikai Egyesült Államok között létrejött, légimarsallok alkalmazásáról szóló megállapodás kihirdetéséről

-----STARTING---POINT---ALTALANOS---

Általános indokolás

A Magyar Köztársaság és az Amerikai Egyesült Államok között légimarsallok alkalmazásáról szóló Megállapodás (a továbbiakban: Megállapodás) aláírására - a 30/2011. (IV. 12.) ME határozatban foglalt felhatalmazás alapján - a 2011. április 13-án megtartott magyar-amerikai belügyminiszteri találkozó keretében került sor.

A Megállapodás a valamely Fél által lajstromozott, a Magyar Köztársaság, illetve az Amerikai Egyesült Államok területére, területéről vagy területei között közlekedő kereskedelmi légi járatokon teszi lehetővé fegyveres hatósági védelmi kísérők, vagyis légimarsallok alkalmazását. Magyar lajstromozású légi járműveken a Kormány a közeljövőben és középtávon nem tervezi légimarsallok alkalmazását. A Küldő Állam Kormánya által alkalmazott légimarsall annak érdekében utazik a légi járművön, hogy gondoskodjon a légi jármű, az utasok és a személyzet védelméről.

A légiközlekedés védelmét elsősorban a nyilvános repülőterek védelmi ellenőrzése, a rendvédelmi szervek és a repülőtér üzembentartók együttműködése biztosítja. A légiutasok és a légiközlekedés biztonságát elsősorban az szolgálja, hogy a védelmi ellenőrzések szűrjék ki, a polgári légi közlekedés védelmének közös szabályairól és a 2320/2002/EK rendelet hatályon kívül helyezéséről szóló, az Európai Parlament és a Tanács 2008. március 11-i 300/2008/EK rendeletében meghatározott tiltott tárgyak bejutását a repülőterek légi oldalára. Fontos kérdés az is, hogy a repülőterek légi oldalára még eseti jelleggel is csak a megfelelő védelmi háttérellenőrzésen átesett személyek juthassanak be.

A légimarsallok a légiközlekedés védelmének ultima rációját jelentik, feladatuk a légi járművekre feljutott bűncselekményt megkísérelő vagy elkövető személyek elfogása, és a jogellenes cselekmény megakadályozása. A légimarsallokkal a légiutasok csak abban az esetben találkoznak, amennyiben a légi jármű fedélzetére a védelmi ellenőrzésen átjutott bűnelkövetők súlyos bűncselekmény elkövetését megkísérelik.

Az egyezmény társadalomra gyakorolt hatásai tehát kizárólag az Amerikai Egyesült Államok és a Magyarország közötti közvetlen légi járatok biztonságának növekedésében jelentkeznek.

-----STARTING---POINT---RESZLETES---

Részletes indokolás

Az 1. §-hoz

A Megállapodás, tartalmát tekintve törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodás szövegének végleges megállapítását követően, az Nsztv. 9. §-a értelmében, a Megállapodást törvényben kell kihirdetni.

A 3. §-hoz

A Megállapodás alapján a Küldő Állam minden esetben köteles a légimarsalljait szállító járat indulását megelőzően legalább 30 nappal, kivételes esetekben legkésőbb a járat menetrend szerinti indulását megelőzően, illetve elirányított járat esetén haladéktalanul tájékoztatni a Fogadó Államot a légi jármű fedélzetén lévő légimarsallok személyazonosságáról, valamint az általuk viselni kívánt fegyverek és felszerelések típusáról és számáról. A légimarsallok a Fogadó Állam területére történő belépés előtt kötelesek átadni a fegyvereket és felszereléseket a Fogadó Államban illetékes hatóságnak, amely köteles azokat biztonságban megőrizni, és a légimarsall kilépésekor azokat visszaadni.

A légimarsall a légi jármű fedélzetén a Küldő Állam jogszabályaival összhangban, a Küldő Állam irányítása mellett látja el a tevékenységét. Emiatt, valamint a magyar és az amerikai jogrend különbözősége miatt a Megállapodás nem határozza meg, hogy a fedélzeten a légimarsall mely bűncselekmények vagy szabálysértések esetén jogosult eljárni, mindössze annyit tartalmaz, hogy amennyiben a fedélzeten incidens történik, erről a Fogadó Államot tájékoztatni kell. A légi jármű landolása után a Fogadó Állam illetékes hatóságai a tokiói egyezmény rendelkezéseivel összhangban kötelesek átvenni a légimarsall által elfogott vagy őrizetbe vett személyt, majd ezt követően az eljárásra a Fogadó Állam belső jogszabályai alapján kerül sor.

A 4. §-hoz

A Megállapodás a 8. cikkének 1. bekezdése értelmében a Felek közötti későbbi, a Megállapodás hatálybalépéséhez szükséges valamennyi belső eljárás teljesítését igazoló, írásbeli értesítés kézhezvételét követő harmincadik napon lép hatályba.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

A törvény végrehajtásáról a rendészetért felelős miniszter gondoskodik.