2013. évi CXLIII. törvény indokolása

egyes törvényeknek a Magyar Nemzeti Bankról szóló törvénnyel összefüggő, valamint egyéb célú módosításáról

-----STARTING---POINT---ALTALANOS--- 

A Magyar Nemzeti Bankról szóló 2013. évi CXXXIX. törvény (a továbbiakban: MNB tv.) teljes egészében átveszi a PSZÁF pénzügyi felügyeleti feladatait, így az MNB válik a pénzügyi szervezetek felügyeletét ellátó hatósággá. Az MNB tv. érintetlenül hagyja az MNB klasszikus jegybanki feladatait.

Az új szabályozás eredményeként 2013. október 1-jétől az MNB látja el a PSZÁF pénz-, tőke- és biztosítási piac felügyeletével kapcsolatos funkcióit, továbbá a fogyasztóvédelmi és piacfelügyeleti funkcióit. Ezen új hatósági jogosítványokhoz kapcsolódóan az MNB tv. meghatározza az MNB hatósági eljárásainak általános és részletes szabályait. Hasonlóan a PSZÁF által ellátott korábbi hatósági feladatokhoz, a jövőben az MNB jár el az engedélyezési, felügyeleti ellenőrzési, fogyasztóvédelmi és piacfelügyeleti eljárásokban.

Mindezen változások szükségessé teszik az egyes kapcsolódó, PSZÁF-ot és MNB-t nevesítő törvények módosítását a feladatellátás megváltozása miatt, annak érdekében, hogy a feladatok MNB-hez történő áttétele ezekben a törvényekben is biztosított legyen. Ennek eredményeként ahol az MNB pénzügyi felügyeleti funkciójában jár el ott biztosítani szükséges a szabályozásban a felügyeleti szerv változásának az átvezetését, illetve ezzel összefüggésben az egyéb alapvető jegybanki funkcióktól történő egyértelmű elhatárolást.

-----STARTING---POINT---RESZLETES---

Az 1. §-hoz

A törvény rendezi a helyi önkormányzatokról szóló 1990. évi LXV. törvény polgármesterre vonatkozó összeférhetetlenségi követelményeit az MNB tv.-ben szereplő változásokra tekintettel.

A 2. §-hoz

A törvény az illetékekről szóló 1990. évi XCIII. törvény módosítását tartalmazza az MNB tv.-ben lefektetett szabályokra, illetve rendezi a szolgáltatókra vonatkozó követelményeket a szolgáltatások szabad áramlására, és az uniós irányelvekben lefektetett követelményekre tekintettel.

A 3-15. §-hoz

A törvény módosítja a csődeljárásról és felszámolási eljárásról szóló 1991. évi XLIX. törvény, a statisztikáról szóló 1993. évi XLVI. törvény, az Önkéntes Kölcsönös Biztosító Pénztárakról szóló 1993. évi XCVI. törvény, a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény, a bírósági végrehajtásról szóló 1994. évi LIII. törvény, a személyi jövedelemadóról szóló1995. évi CXVII. törvény, a nemzetbiztonsági szolgálatokról szóló 1995. évi CXXV. törvény, a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény, a közraktározásról szóló 1996. évi XLVIII. törvény rendelkezéseit az MNB tv.-ben szereplő feladatköri változásokra tekintettel.

A 16-17. §-hoz

A törvény módosítja a hitelintézetekről és a pénzügyi vállalkozásokról szóló 1996. évi CXII. törvény rendelkezéseit az MNB tv.-ben szereplő feladatköri változásokra tekintettel.

A 18. §-hoz

A hitelintézetekről és a pénzügyi vállalkozásokról szóló 1996. évi CXII. törvény jelenleg szűk körben határozza meg a pénzforgalmi elszámolóházban részesedést szerezni tudó szervezetek körét. A nevezett pénzforgalmi elszámolóház ugyanakkor a hitelintézeti szektor egészével rendkívül szoros szakmai együttműködésben dolgozik, így az érdekképviseleti szervnek a szervezetben történő tulajdonszerzése az immár fennálló együttműködésre további pozitív hatást gyakorolhat. A módosítás ennek lehetőségét teremti meg.

A 19. §-hoz

A törvény indoka, hogy a jövőben nem válik külön az MNB által engedélyezett és a pénzügyi közvetítőrendszer felügyeletét ellátó szerv által engedélyezett kiegészítő pénzügyi szolgáltatások köre.

A 20. §-hoz

A hatályos szabályok szerint a Felügyelet a hitelintézet tevékenységi engedélyét az MNB elnöke valamint a pénz-, tőke- és biztosítási piac szabályozásáért felelős miniszter együtte jóváhagyásával vonhatja vissza.

A 21. §-hoz

A törvény indoka, hogy a jövőben nem válik külön az MNB által engedélyezett és a pénzügyi közvetítőrendszer felügyeletét ellátó szerv által engedélyezett kiegészítő pénzügyi szolgáltatások köre.

A 22. §-hoz

A törvény módosítja a hitelintézetekről és a pénzügyi vállalkozásokról szóló 1996. évi CXII. törvény rendelkezéseit az MNB tv.-ben szereplő feladatköri változásokra tekintettel.

A 23. §-hoz

A törvény szerint a jövőben az Országos Betétbiztosítási Alap igazgatótanácsába az MNB elnöke két személyt jelölne.

A 24-28. §-hoz

A törvény módosítja a hitelintézetekről és a pénzügyi vállalkozásokról szóló 1996. évi CXII. törvény rendelkezéseit az MNB tv.-ben szereplő feladatköri változásokra tekintettel.

A 29. §-hoz

A Magyar Nemzeti Bankról szóló 2013. évi CXXXIX. törvény alapján a jövőben az MNB tv.-ben kerül nevesítésre a pénzügyi intézmények felszámolását, végelszámolását végző nonprofit társaság.

A 30-31. §-hoz

A törvény módosítja a hitelintézetekről és a pénzügyi vállalkozásokról szóló 1996. évi CXII. törvény rendelkezéseit az MNB tv.-ben szereplő feladatköri változásokra tekintettel.

A 32. §-hoz

A törvény a felhatalmazó rendelkezésekben szükséges változtatásokat tartalmazza.

A 33-34. §-hoz

A törvény módosítja a hitelintézetekről és a pénzügyi vállalkozásokról szóló 1996. évi CXII. törvény rendelkezéseit az MNB tv.-ben szereplő feladatköri változásokra tekintettel.

A 35. §-hoz

A törvény módosítja a lakástakarékpénztárakról szóló 1996. évi CXIII. törvény rendelkezéseit az MNB tv.-ben szereplő feladatköri változásokra tekintettel.

A 36. §-hoz

A jelzálog-hitelintézetről és a jelzáloglevélről szóló 1997. évi XXX. törvény 3/A. §-a meghatározza, hogy a jelzálog-hitelintézet milyen feltételekkel nyújthat pénzkölcsönt EGT-állam területén lévő ingatlanfedezet mellett. Szükséges annak egyértelmű rögzítése, hogy EGT-jelzáloghitel csak olyan jelzáloghitel lehet, amelyet Magyarország területén kívül, más EGT-tagállam területén lévő ingatlan fedezetével nyújtottak.

A 37. §-hoz

Az elidegenítési és terhelési tilalom nem szükségszerű eleme egy adott ország jogrendjének, vagy csak elidegenítési tilalom létezik. Ezért a törvény szerint EGT-állam területén lévő ingatlanon alapított jelzálogjog megvásárlásának csak akkor feltétele az elidegenítési és terhelési tilalom kikötése, ha az adott állam jogrendje ezt lehetővé teszi.

A 38. §-hoz

A törvény továbbá a PSZÁF felügyeleti feladatainak MNB általi átvétele miatt szükséges szövegcserés módosításokat tartalmazza. A jelzálog-hitelintézetek vonatkozásában a felügyeletet az MNB látja el.

A 39-45. §-hoz

A törvény a PSZÁF felügyeleti feladatainak MNB általi átvétele miatt szükséges módosításokat tartalmazza a magánnyugdíjról és a magánnyugdíjpénztárakról szóló 1997. évi LXXXII. törvény, a fogyasztóvédelemről szóló 1997. évi CLV. törvény, a külföldre utazásról szóló 1998. évi XII. törvény, a helyi önkormányzati képviselők jogállásának egyes kérdéseiről szóló 2000. évi XCVI. törvény, a Magyar Fejlesztési Bank Részvénytársaságról szóló 2001. évi XX. törvény, az elektronikus aláírásról szóló 2001. évi XXXV. törvény, az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény tekintetében.

A 46-67. §-hoz

A törvény a tőkepiacról szóló 2001. évi CXX. törvény módosítását tartalmazza a PSZÁF felügyeleti feladatainak MNB általi átvétele miatt.

Az összevonást megelőzően a Befektetővédelmi Alap irányítását egy héttagú igazgatótanács látta el, melybe MNB egy és a PSZÁF két képviselőt jelölt akképpen, hogy a PSZÁF által delegált egyik tag teljes szavazati jogkörrel rendelkezett, míg a másik csak megfigyelői státusszal. Az összevonás eredményeképpen - az igazgatóságba delegált tagok egyensúlyának megőrzése érdekében - az MNB által két képviselő kerülhet igazgatói kijelölésre teljes jogkörrel, míg a megfigyelői státusz a továbbiakban szükségtelenné válik. Tekintettel arra, hogy az összeolvadás következtében a korábbi PSZÁF és MNB által delegált személyek száma érdemben (szavazati joggal bíró tagok) nem csökkent, az igazgatóság száma változatlan maradt. Tekintettel a szavazati eljárásra, beépítésre került a határozatképtelenség elkerülése érdekében szükségesnek tartott garanciális szabály tőkepiacról szóló 2001. évi CXX. törvénybe (a továbbiakban: Tpt.), mely alapján a határozathozatal alkalmával felmerülő szavazategyenlőség esetében az elnök szavazata dönt.

Az összevonást megelőzően az elszámolóházi tevékenység végzéséhez szükséges engedélyezési eljárás során az MNB szakhatóságként vett részt. A szervezeti összevonásra tekintettel az MNB a továbbiakban szakhatósági minőségében elkülönülve és jogszabályban nevesítve nem jár el. Az engedélyezési eljárásban a továbbiakban Felügyelet jár el, és szervezeten belül vizsgálja a korábbiakban szakhatóságként figyelembe vett körülményeket. A jogszabály külön utal arra, hogy a Felügyelet az MNB tv. 4. § (5) bekezdésében foglalt, az elszámolási rendszer hatékony és megbízható működésével kapcsolatos kérdésekkel kapcsolatos felvigyázói feladatkörében jár el.

A 68-69. §-hoz

A törvény a fizetési, illetve értékpapír-elszámolási rendszerekben történő teljesítés véglegességéről 2003. évi XXIII. törvény módosítását tartalmazza a PSZÁF felügyeleti feladatainak MNB általi átvétele miatt.

A 70-86. §-hoz

A törvény a biztosítókról és a biztosítási tevékenységről szóló 2003. évi LX. törvény módosítását tartalmazza a PSZÁF felügyeleti feladatainak MNB általi átvétele miatt.

A 87-100. §-hoz

A törvény az adózás rendjéről szóló 2003. évi XCII. törvény, az elektronikus hírközlésről szóló 2003. évi C. törvény, a kis- és középvállalkozásokról, fejlődésük támogatásáról szóló 2004. évi XXXIV. törvény, a közigazgatási hatósági eljárás és szolgáltatás általános szabályairól szóló 2004. évi CXL. törvény, a távértékesítés keretében kötött pénzügyi ágazati szolgáltatási szerződésekről szóló 2005. évi XXV. törvény, a cégnyilvánosságról, a bírósági cégeljárásról és a végelszámolásról szóló 2006. évi V. törvény, a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény, a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény, a döntéselőkészítéshez szükséges adatok hozzáférhetőségének biztosításáról szóló 2007. évi CI. törvény, a foglalkoztatói nyugdíjról és intézményeiről szóló 2007. évi CXVII. törvény módosítását tartalmazza a PSZÁF felügyeleti feladatainak MNB általi átvétele miatt.

A 101. §-hoz

A PSZÁF megszűnése, illetve feladatainak MNB általi átvétele szükségessé teszi a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) 5. § módosítását, amely a Pmt. alkalmazásában felügyeletet ellátó szervek kijelöléséről rendelkezik.

A Pmt. módosított 5. § a) pontja alapján a Pmt. 1. § (1) bekezdésének a)-e) és l) pontjában meghatározott tevékenységet végző szolgáltatók (pénzügyi szolgáltatók) vonatkozásában a felügyeletet az MNB (felügyeleti jogkörében a továbbiakban: Felügyelet) látja el, ide értve a kiegészítő pénzügyi szolgáltatási tevékenységek közül a pénzfeldolgozást végző szolgáltatók felügyeletét is (amely az eddigiekben külön pontban, az 5. § b) pontjában szerepelt).

A 102. §-hoz

A Pmt. 11/A. § (2) bekezdése a pénzmosás és a terrorizmus finanszírozása megakadályozása érdekében a kis összegű készpénz-befizetések esetén ír elő adatrögzítési kötelezettséget, amely alapján a Pmt. 1. § (1) bekezdés a) és c) pontjában meghatározott tevékenységet végző szolgáltatók (pénzügyi szolgáltatók) egyes meghatározott ügyletek, így többek között a készpénzátutalás és a fizetési számlára történő közvetlen - pénzforgalmi szolgáltató igénybevétele nélküli - készpénzbefizetés teljesítésekor a Pmt. 7. § (2) bekezdésében és a 9. § (1) bekezdés b) pontjában meghatározott „minimum” adatkört kötelesek rögzíteni.

Az érintett ügyletek vonatkozásában a kockázati tényezők teljes körű felmérését követően azonban szükségessé vált a Pmt. 11/A. § (2) bekezdésének módosítása annak érdekében, hogy a 300 000 Ft-ot el nem érő belföldön kezdeményezett és belföldön teljesítendő készpénzátutalás esetében az érintett szolgáltatók mentesüljenek az előírt adatrögzítési kötelezettség alól. Ezen kivételi szabály beiktatásával a módosítás - a pénzmosás és a terrorizmus finanszírozás elleni küzdelem céljait teljes mértékben szem előtt tartva - a kisebb kockázattal bíró ügyletek esetében a szolgáltatók és az ügyfelek adminisztratív terheinek, költségeinek csökkentését szolgálja.

A pénzmosásra vagy terrorizmus finanszírozására utaló adat, tény vagy körülmény felmerülése esetén azonban a szolgáltató a 300 000 Ft-ot el nem érő belföldön kezdeményezett és belföldön teljesítendő készpénzátutalás esetében is köteles a Pmt. 6. §-a alapján a teljes körű ügyfél-átvilágítás elvégzésére és a Pmt. 23. §-a alapján a bejelentés megtételére.

A 103-105. §-hoz

A törvény a Pmt. módosítását tartalmazza a PSZÁF felügyeleti feladatainak MNB általi átvétele miatt.

A PSZÁF felügyeleti jogkörének MNB általi átvétele szükségessé teszi a Pmt. 5. § b) pontjának hatályon kívül helyezését [a Pmt. 5. § a) pontjának módosításához kapcsolódóan].

A 106-139. §-hoz

A törvény a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény, a viszontbiztosítókról szóló 2007. évi CLIX. törvény, a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény, a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény, a pénzügyi közvetítőrendszer stabilitásának erősítéséről szóló 2008. évi CIV. törvény, a kötelező gépjármű-felelősségbiztosításról szóló 2009. évi LXII. törvény módosítását tartalmazza a PSZÁF felügyeleti feladatainak MNB általi átvétele miatt.

A 140-143. §-hoz

A törvény tartalmazza a pénzforgalmi szolgáltatás nyújtásáról szóló 2009. évi LXXXV. törvény módosítását a PSZÁF felügyeleti feladatainak MNB általi átvétele miatt.

A törvény célja a kormány Széll Kálmán Terv 2.0-ban megfogalmazottak szerint a készpénzfizetés visszaszorítása, mivel annak nemzetgazdasági szintű magas aránya kedvező körülményeket biztosít a feketegazdaságnak. A hazai kártyaelfogadó hálózat az Európai Uniós átlaghoz képest igen alulfejlett. A Magyarországon működő pénzforgalmi szolgáltatók által belföldön (amikor a fizető fél pénzforgalmi szolgáltatójának és a kedvezményezettnek is Magyarországon van a székhelye vagy a fióktelepe) alkalmazott bankközi jutalékok mértéke jelenleg sokkal magasabb a fizetési kártyával végzett határon átnyúló tranzakciók esetében alkalmazott bankközi jutalékoknál. A jogszabályhely azon keresztül éri el a célját, hogy a pénzforgalmi szolgáltatók Magyarországon nem alkalmazhatnak magasabb díjakat a nemzetközi díjaknál, vagyis a belföldi tranzakciókhoz kapcsolódó bankközi jutalékok forgalommal súlyozott átlaga nem haladhatja meg a határon átnyúló tranzakciók bankközi jutalékának hasonló módon számolt átlagát. Az elektronikus fizetések, jelen esetben a fizetésikártya-használat ösztönzésével, valamint a készpénzhasználat ezzel párhuzamos visszaszorításával növelhető a hazai pénzforgalom hatékonysága, így társadalmi szinten jelentős erőforrások takaríthatók meg, továbbá csökkenthető a rejtett gazdaság mérete is.

A 144-148. §-hoz

A törvény a fogyasztónak nyújtott hitelről szóló 2009. évi CLXII. törvény, a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény, a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény, a szabályozott ingatlanbefektetési társaságokról 2011. évi CII. törvény módosítását tartalmazza a PSZÁF felügyeleti feladatainak MNB általi átvétele miatt.

A 149-151. §-hoz

A központi hitelinformációs rendszerről szóló 2011. évi CXXII. törvény jelenleg szűk körben határozza meg a központi hitelinformációs rendszert kezelő pénzügyi vállalkozásban részesedést szerezni tudó szervezetek körét. A nevezett pénzügyi vállalkozás ugyanakkor a hitelintézeti szektor egészével rendkívül szoros szakmai együttműködésben dolgozik, így az érdekképviseleti szervnek a szervezetben történő tulajdonszerzése az immár fennálló együttműködésre további pozitív hatást gyakorolhat. A törvény ennek lehetőségét teremti meg.

Tekintettel arra, hogy az MNB átveszi a PSZÁF feladatköreit, így a törvény alapján szükséges, hogy az MNB a központi hitelinformációs rendszert kezelő pénzügyi vállalkozással kapcsolatos engedélyezési feladatokat is átvegye.

A 152-162. §-hoz

A törvény a nemzetiségek jogairól szóló 2011. évi CLXXIX. törvény, a befektetési alapkezelőkről és a kollektív befektetési formákról szóló 2011. évi CXCIII. törvény, a Magyarország gazdasági stabilitásáról szóló 2011. évi CXCIV. törvény, a közszolgálati tisztviselőkről szóló 2011. évi CXCIX. törvény módosítását tartalmazza a PSZÁF felügyeleti feladatainak MNB általi átvétele miatt.

A 163. §-hoz

A Magyar Nemzeti Bankot - sajátos közjogi jogállásával összhangban - indokolt felruházni önálló forma szerinti címerhasználati joggal, figyelemmel arra, hogy az 1924. évi létrehozása óta használta a tölgyfaággal és babérággal koszorúzott ún. kiscímert. E hagyomány folytatásának feltétele a Magyarország címerének és zászlajának használatáról, valamint állami kitüntetéseiről szóló 2011. évi CCII. törvény módosítása.

A 164-170. §-hoz

A törvény a közadatok újrahasznosításáról szóló 2012. évi LXIII. törvény, a postai szolgáltatásokról szóló 2012. évi CLIX. Törvény, a MÁV Általános Biztosító Egyesülettel kötött kötelező gépjármű-felelősségbiztosítási szerződéseken alapuló kártérítési igények érvényesítésével kapcsolatos szabályokról szóló 2012. évi CLXII. törvény, a Magyar Energetikai és Közmű-szabályozási Hivatalról szóló 2013. évi XXII. törvény, a pénzügyi konglomerátumok kiegészítő felügyeletéről szóló 2013. évi LXXXIII. törvény módosítását tartalmazza a PSZÁF felügyeleti feladatainak MNB általi átvétele miatt.

-----STARTING---POINT---VEGE---

A 171. §-hoz

Hatályba léptető rendelkezéseket tartalmaz.

A 172. §-hoz

Az Alaptörvény szerinti sarkalatosságra vonatkozó rendelkezéseket tartalmaz.

A 173. §-hoz

A törvény hatályon kívül helyezi a PSZÁF elnöki rendeleteit, annak érdekében, hogy az MNB elnöke azok hatályon kívül helyezésével egyidejűleg kiadhassa a felhatalmazása alapján saját rendeleteit.

A 174. §-hoz

Hatályba nem lépésről rendelkezik a törvény, tekintettel a Pénzügyi Szervezetek Állami Felügyeletéről szóló 2010. évi XLVIII. törvény hatályon kívül helyezésére.