1998. évi XXXI. törvény indokolása

a sportról szóló 1996. évi LXIV. törvény módosításáról

-----STARTING---POINT---ALTALANOS--- 

A sportról szóló 1996. évi LXIV. törvény alkalmazása során a törvény hatálybalépése óta eltelt időszak gyakorlati tapasztalatai alapján megállapítható, hogy a sporttörvény módosítása nélkülözhetetlen annak érdekében, hogy tiszta viszonyokat alakuljanak ki a sportban és ennek érdekében a szükséges szerkezeti, szervezeti és működési reformok megvalósuljanak.

A törvényben szereplő módosítások révén elérhető, hogy az üzleti alapon álló hivatásos és az amatőr sporttevékenység egyértelműen elkülönüljön, a sportolóknak az Európai Sport Chartával összhangban álló szabályozott foglalkoztatása, a sporttevékenységnek a piacgazdasági viszonyokhoz történő igazítása, valamint olyan gazdálkodási és ellenőrzési mechanizmusok kialakítása történjen meg, amelyek garanciát jelentenek a sportszervezetek megengedhetetlen mértékű köztartozásai újratermelődésének megakadályozására. A törvény a sport szervezeti és működési reformjának lehetővé tételével elősegíti a sportszervezetek köztartozásainak rendezését, amelyhez állam segítséget nyújt, mert a sportszervezetek önerőből nem képesek köztartozásaik megfizetésére.

-----STARTING---POINT---RESZLETES---

Az 1. §-hoz

A törvény pontosítja a hivatásos és az amatőr sportoló fogalmát. A hivatásos sportoló vonatkozásában utal arra, hogy a hivatásos sportoló csapatsportágban sportszervezetben munkaviszony vagy munkavégzésre irányuló egyéb jogviszony, illetve vállalkozás keretében folytathat jövedelemszerzési céllal sporttevékenységet. A törvény egyidejűleg megköveteli, hogy a hivatásos sportoló rendelkezzék a sportági szakszövetség, illetőleg a sportszövetség által kiadott hivatásos sportolói engedéllyel. A törvény egyszerűsíti az amatőr sportoló definícióját, utalva arra, hogy amatőr sportolónak a sporttevékenységet nem hivatásos sportolóként végző természetes személy minősül. Ezzel a megoldással a törvény elősegíti, hogy tiszta viszonyok alakuljanak ki a sport területén.

A 2. §-hoz

A törvény lehetőséget ad arra, hogy a sportszövetség megszervezze a hivatásos bajnokságot, összhangban a nemzetközi sportszövetség alapszabályával. Ezen kívül pontosítja a sporteseményekkel kapcsolatos vagyoni értékű jogokra vonatkozó szabályozást azzal, hogy ezek hasznosítása csak az általa meghatározott szabályzat szerint történhet.

A törvény előírja, hogy a versenyszabályzatnak tartalmaznia kell azt, hogy az a sportszervezet, amelynek 6 hónapot meghaladó lejárt köztartozása van, illetve gazdasági társaság esetében felszámolás alatt áll, a soron következő bajnoki évben a hivatásos vagy az amatőr versenyrendszer két legmagasabb osztályában nem vehet részt. A törvény ezzel a megoldással készteti a sportszervezeteket arra, hogy a köztartozásaikat pontosan fizessék.

A 3. §-hoz

A törvény rögzíti, hogy hivatásos sportolót foglalkoztató sportszervezet kizárólag jogi személyiségű gazdasági társasági formában működhet. Egyidejűleg garanciális jelleggel előírja, hogy a hivatásos sportoló szerződésében - a szakszövetség és a sportszövetség kivételével - kizárandó a játékjog gyakorlásának átengedése, valamint a sportszervezet hivatásos sportolói szerződéses viszonyt nem létesíthet a sportösztöndíjban részesülő sportolóval az ösztöndíj időtartama alatt.

A múltban sok problémát okozott, hogy a hivatásos bajnokságban résztvevő sportszervezetek pénzügyi kötelezettségeik teljesítése hiányában is részt vettek a bajnokság küzdelmeiben. Ennek kiküszöbölése érdekében a törvény előírja, hogy a bajnokságba történő nevezés feltétele a pénzügyi kötelezettség teljesítése vagy erre biztosíték nyújtása.

A hivatásos sportoló és az amatőr sportoló jogállásának egyértelmű elválasztását szolgálja, hogy a törvény kimondja azt, hogy a hivatásos sportolót a sportszervezet keretében végzett sporttevékenységéért díjazás illeti meg Ugyanakkor a sportszervezet az amatőr sportolónak a felkészüléssel és a versenyeztetéssel összefüggő indokolt költségeit térítheti meg, illetve részére a szakszövetség és a sportszövetség által meghatározott természetbeni juttatást nyújthat.

A törvény a jogutódlás kérdésének egyértelmű tisztázása érdekében rögzíti, hogy, ha a nem hivatásos sporttevékenységet végző sportszervezet üzletszerűen kívánja folytatni a tevékenységét és erre jogi személyiségű gazdasági társaságot hoz létre, akkor a versenyzési (játék) jogosultság és a szerződéses viszonnyal kapcsolatos jogai és kötelezettségei a gazdasági társaságra szállnak át.

A 4. §-hoz

A törvény elő kívánja segíteni, hogy a sportszervezetek a köztartozásaikat rendezzék. Ennek érdekében előírja, hogy a sportszervezeteknek pályázniuk kell az ehhez nyújtandó költségvetési támogatásra. Erről megállapodást kell kötniük az Országos Testnevelési és Sporthivatallal. Ennek alapján lehetséges lesz, hogy a sportszervezetek az 1997. december 31-én fennálló tartozásaikra 1998. december 31-ig fizetési halasztást, és az azt követő 5 évre részletfizetési kedvezményt kapjanak. Ez a megoldás elősegíti, hogy a jelenleg felhalmozott köztartozások rendezésre kerüljenek. Amennyiben a sportszervezet ezzel a lehetőséggel nem él, a hatályos adójogszabályok szerint kell vele szemben eljárni.

Az 5. §-hoz

A közhasznú szervezetekről szóló 1997. évi CLVI. törvény 2. §-a (1) bekezdésének e) pontja szerint közhasznú szervezetté minősíthető a Magyarországon nyilvántartott köztestület, ha a létrehozásáról szóló törvény azt lehetővé teszi. Erre figyelemmel a Magyar Olimpiai Bizottság vonatkozásában a törvény előírja, hogy kiemelten közhasznú szervezetnek minősül külön nyilvántartásba vétel nélkül. A köztestületként működő szakszövetséget - ha az a közhasznú szervezetekről szóló törvényben előírt feltételeknek megfelel - az OTSH kiemelkedő közhasznú szervezetnek minősítheti.

A 6. §-hoz

A törvény felhatalmazó rendelkezést tartalmaz.

-----STARTING---POINT---VEGE---

A 7. §-hoz

A törvény 1998. április 1. napjában határozza meg a törvény hatálybalépésének időpontját. Ugyanakkor rögzíti, hogy a törvény 3. §-ában foglaltakat a labdarúgás sportágban 1998. június 30. napjáig, a többi csapatsportágban pedig a szakszövetség, illetve a sportszövetség döntése szerint, de legkésőbb 2001. december 31. napjáig kell megvalósítani, vagyis eddig foglalkoztathatók szerződéses viszonyban álló sportolók. A törvény továbbá átmeneti rendelkezéseket tartalmaz.