1994. évi LIV. törvény indokolása

a gyógyszertárak létesítéséről és működésük egyes szabályairól

-----STARTING---POINT---ALTALANOS--- 

A nagy múltra visszatekintő hazai gyógszerészet ügye, - jóllehet már több alkalommal is volt törvényalkotás tárgya - önálló javaslatként második alkalommal kerül a nagyar törvényhozás elé. Először a közegészségügyről szóló 1876. évi XIV. törvénycikk 16. fejezete foglalta össze a gyógyszerészet legfontosabb szabályait, amelyek néhány módosítással több mint 70 évig megfelelő törvényi keretet biztosítottak működéséhez. Ezt követően az 1940-es évek elején érlelődtek meg a feltételek a szabályozás korszerűsítésére, valamint arra, hogy a hazai és a nemzetközi gyógyszerészeti tudomány és gyakorlat eredményeit önálló törvénybe foglalják. A kidolgozott törvényjavaslat által felvázolt megoldások azonban csak 1948-ban kerültek a törvényhozás elé. A gyógyszerészetről szóló 1948. évi XXX. törvénycikk sajnos nem érhette el célját, mivel 1950-ben gyógyszertárakat és lényegében a gyógyszerészet egészét államosították, megszakítva ezzel a gyógyszerészet addig szinte töretlen fejlődését. Ezt követően a gyógyszerészek a saját munkájukkal, szakértelmükkel megteremtett, de immár állami tulajdonú gyógyszertárakban állami alkalmazottként kényszerültek hivatásuk folytatására. E kérdéskör utolsó átfogó szabályozására a hatályos egészségügyi törvény megalkotása során, 1972-ben került sor. A javaslat deklarált céljai megvalósítása érdekében feladatának tekinti, hogy a megőrzésre érdemes elemek megtartásával és az átmenet szükségességének elismerése mellett lebontsa az elmúlt időszakban kialakított erősen centralizált struktúrát.

A gyógyszertárak létesítéséről és működésük egyes szabályairól szóló törvényjavaslat alapvetően az 1943-ban kidollgozott és 1948-ban elfogadott konstrukció ma is korszerűnek tekinthető részeire épül. Figyelembe veszi azonban az e téren időközben bekövetkezett társadalmi, tudományos, gazdasági fejlődés eremdényeit és a ma alkalmazható eszközökből fakadó elvi és gyakorlati követelményeket. Tekintettel van továbbá az európai országokban kialakított rendszerek megoldásaira és rendelkezései megfelelnek az Európai Közös Piac Tanácsa által 1985-ben elfogadott, a gyógyszerészeti tevékenységek jogi és igazgatási előírásait összefoglaló irányelvnek. A javaslat sokban hasonlít a hatályos osztrák gyógyszerészeti törvényhez. Ez a hasonlóság nem elsősorban a most átvett elemekből fakad, hanem abból a történelmi tényből, hogy korábbi törvényeink lényegében az osztrák modellt adaptálták.

A javaslat alapvető kiindulási pontja annak elismerése, hogy az államot felelősség terheli a lakosság gyógyszerellátása terén. Ez a felelősségvállalás azonban nem azonos a korábbi állami szerepvállalással, hanem elsősorban abban nyilvánul meg, hogy az állam fenntartja magának a gyógyszertár móködtetésének engedélyezését, annak működése felett felügyeletet gyakorol.

A gyógyszerészet átalakítása a korszerű egészségügy megteremtésének szerves része. Ez az átalakítás a szociális piacgazdaság kiépítésének folyamatában valósul meg. A piacgazdaság általános szabályaitól az egészségügy speciális érdekeire tekintettel több pontban el kell térni, biztonságos és jó színvonalú gyógyszerellátást ugyanis nem lehet kitenni a piaci verseny szabadságából fakadó veszélyeknek. A javaslat korlátozást tartalmaz a gazdasági társaságok vonatkozásában, azaz általános szabályként a gazdasági társaságokat kizárja a közforgalmú gyógyszertárak létesítéséből és működtetéséből. Kivételt csak a betéti társasággal tesz, azzal a további megszorítással, hogy gyógyszertárat csak olyan betéti társaság működtethet, amelynek beltagjai gyógyszerészek és közülük az egyik személyek gyógyszertár működtetési joggal (személyi joggal) rendelkezik. Egyedül ennél a formánál és ilyen speciális megszorítással látszik biztosítottnak, hogy az egészségügyi, szakmai szempontokat nem rendelik alá a gazdasági társaságoknál természetesnek tekinthető gazdasági érdekeknek.

Az állami felelősség érvényesítésének és az állami beavatkozásnak legfőbb eszköze a személyes gyógyszertár működtetési jog engedélyezése. A személyi jog sok tekintetben hasonlít a koncesszióhoz, azonban lényeges különbséget jelent, hogy míg a koncessziónál az állam a maga részére fenntartott tevékenység gyakorlását engedi át másoknak, a személyi jog esetében a közhatalmi státuszára támaszkodva végzett engedélyezés legfőbb funkciója annak biztosítása, hogy csak olyan személyek működtethessenek gyógyszertárakat, akik képzettségükkel, szakmai gyakorlatukkal garanciát jelentenek a közforgalmú gyógyszertárak előírásszerű móködésére.

A javaslat szolgálni kívánja a hazai gyógyszerészek védelmét is, de a külföldiek felé diszkriminációként értékelhető rendelkezést nem tartalmaz. Ez egyébként is ellentmondana a már említett eruópa tanácsi irányelvben foglaltaknak. Vannak azonban olyan szabályok, amelyek mégis megkülönböztetett rendelkezéseket tartalmaznak a külföldi állampolgárok felé, így pl. az a követelmény, amely előírja a külföldi állampolgárok részére a magyar nyelvben való jártasság igazolását.

A gyógyszertár működése, vagy működésének szüneteltetése nem függhet kiszámíthatatlan esetlegességektől. Ezért a javaslat rendelkezik arról, hogy a gyógyszertár működésének folyamatossága abban az esetben is biztosítható legyen, ha a gyógyszertár vezetőjének hibájából, vagy más okból a működésben zavar mutatkozik.

A gyógyszertárak, mint egészségügyi intézmények az állam felügyelete és ellenőrzése alatt állnak. Az államot megillető felügyeleti, ellenőrzési feladatokat a javaslat lényegében két helyre telepíti: a gyógyszertárak működésével, felállításával kapcsolatos döntési, engedélyezési jogköröket a népjóléti miniszterre, míg a folyamatos működés ellenőrzését és ennek biztosítását szolgáló jogkörök gyakorlását az Állami Népegészségügyi és Tisztiorvosi Szolgálatra.

A javaslatban foglaltak alapvetően érintik a gyógyszerészek egzisztenciális, szociális körülményeit is. A javaslat nem egyformán érinti majd a gyógyszerészeket, azonban valamennyiük részére esélyt kínál a megfelelő színvonalú és önálló szakmai tevékenységre.

-----STARTING---POINT---RESZLETES---

Az 1-2. §-hoz

A javaslat szerint a gyógyszertárak működésének alapelveit, belső viszonyainak főbb vonásait az egészségügyi szolgáltató jelleg határozza meg.

Az ellátandó betegkör alapján a javaslat a gyógyszertárak két fő csoportját különbözteti meg. Ennek értelmében a beteg emberek közvetlen és teljes körű ellátását végző intézmények csoportjába a közforgalmú gyógyszertárak és fiókgyógyszertárak, míg a betegek meghatározott körét ellátó zártforgalmú gyógyszertárak csoportjába az intézeti gyógyszertárak és a kézigyógyszertárak tartoznak.

A 3. §-hoz

A javaslat valamennyi új gyógyszertár működtetésének előfeltételeként a létesítési és a működési engedély megszerzését. Ez a szabályozás lehetőséget teremt annak előzetes felmérésére is, hogy a gyógyszertár létesítésére igény van, ugyanakkor ez az igény egyúttal biztosítéka annak, hogy hosszú távon folyamatosan működhessen.

A (3)-(5) bekezdésben foglaltak a konkrét előzetes tájékozódást és tervezést feltételező dokumentáció csatolását írják elő.

A 4-5. §-hoz

Az új közforgalmú gyógyszertár létesítéséről a javaslatban felsoroltak kérelmére dönt a népjóléti miniszter.

A közforgalmú gyógyszertárak életképességére, működésük stabilitására figyelemmel az új közforgalmú gyógyszertár felállítása iránt megnyilvánuló helyi igényeken túlmenő, további feltételeket szab a javaslat. Olyan település esetében, ahol még nincs közforgalmú gyógyszertár, az 5. § (1) bekezdése szükséges feltételként rögzíti, hogy a településhez 5.000 lakos tartozzék. A hazai településviszonyok, valamint az európai országok gyakorlata alapján ez a minimális lakosságszám szükséges a gyógyszertár fenntartásához nélkülözhetetlen forgalom biztosítása érdekében.

A javaslat számol azzal a realitással, hogy a települések egy részénél nincs ugyan 5.000 lakos, de a település valamely sajátossága biztosíthatja a szükséges forgalmat. Ha a 5. § (2) bekezdés szerinti településen merül fel közforgalmű gyógyszertár felállításának szükségessége, úgy az engedélyezésnél figyelemmel kell lenni arra is, hogy a legközelebbi településen működő gyógyszertár által ellátott átlagos lakosságszám ne csökkenjék 5.000 fő alá.

A 5. § (3) bekezdése azt az esetkört szabályozza, amikor a településen már van közforgalmú gyógyszertár, de újat is kívánnak létesíteni. Ebben az esetben is az az általános feltétel, hogy valamennyi gyógyszertárra átlagosan legalább 5.000 lakos jusson. További követelmény, hogy az új és a már működő gyógyszertárak között legyen minimálisan 250, illetve 300 méteres távolság. A minimális távolságként a közúton történő megközelítéshoz szükséges távolságot kell figyelembe venni. Nem lenne kívánatos, ha a gyógyszertárak kizárólag a települések centrumában helyezkednének el. A javaslat szándékolt célja - ha arra az egyéb feltételek lehetőséget adnak -, hogy a települések valamennyi részében könnyen megközelíthető gyógyszertárak működjenek.

A 6. §-hoz

Kivételesen szükség lehet a már engedélyezett részforgalmú gyógyszertár áthelyezésére, pl. olyan esetekben, amikor nagyobb arányú településrendezés következtében a forgalom eltolódik, illetőleg a lakosságszám lényegesen csökken.

A 7. §-hoz

A 5. § (1) bekezdésében meghatározott településnél kisebb települések gyógyszerellátásának biztosítása érdekében a javaslat lehetővé teszi fiókgyógyszertár létesítését.

A (2) bekezdés úgy rendelkezik, hogy fiókgyógyszertár felállítására az a gyógyszerész kaphat engedélyt, akinek közforgalmú gyógyszertára a legközelebb esik az érintett településhez. További megszorító rendelkezése a javaslatnak, hogy egy gyógyszerésznek csak két fiókgyógyszertára lehet, aminek a száma a kamara egyetértése esetén növelhető. Ez a szoros összefüggés abból következik, hogy a fiókgyógyszertár feladatainak egy részét (pl. a gyógyszerek vizsgálatát) a közforgalmú gyógyszertár látja el. A két gyógyszertár összetartozásának további következménye, hogy a fiókgyógyszertár önállóan haszonbérbe nem adható.

A 8. §-hoz

Az intézeti gyógyszertár fekvőbeteg gyógyintézetben létesíthető a népjóléti miniszter engedélye alapján.

A (2) bekezdés meghatározza, hogy az intézeti gyógyszertár kik részére szolgáltathat ki gyógyszert, sebészeti anyagokat, illetőleg gyógyítás céljára szánt más eszközöket.

A javaslat a hatálya alá vonja az állategészségügyi intézményekben létesíthető gyógyszertárakat is. Az állategészségügyi intézményekben intézeti gyógyszertár létesítését a népjóléti miniszter a földművelésügyi miniszterrel egyetértésben engedélyezi.

A 9. §-hoz

A kézigyógyszertár tartására az (1) bekezdés szerint háziorvos (állatorvos) kaphat engedélyt. Az engedély helyhez és az engedélyben megjelölt orvos személyéhez kötött. A kézigyógyszertár kisegítő jellegéből következik, hogy csak olyan településen lehet engedélyezni, ahol nem működik közforgalmú vagy fiókgyógyszertár, illetve a legközelebbi gyógyszertár megközelítése nehézségekbe ütközik. További következménye a kisegítő jellegnek, hogy a kézigyógyszertár tartására kiadott engedélyt vissza kell vonni, ha az érintett településen közforgalmú gyógyszertár, vagy fiókgyógyszertár felállítását engedélyezi a népjóléti miniszter. Az (4) bekezdés alapján külön jogszabályban kell megállapítani, hogy mely cikkeket köteles és melyeket jogosult a kézigyógyszertár tartani. Az (5) bekezdés a közforgalmú gyógyszertárak egzisztenciális védelmét szolgálja, amikor előírja, hogy a kézigyógyszertárban tartható cikkeket közforgalmú gyógyszertárból kell beszerezni. A (6) és (7) bekezdés rögzíti, hogy a kézigyógyszertárból milyen feltételek mellett, milyen mértékben szolgáltatható ki gyógyszer.

A 10-11. §-hoz

A gyógyszertárak létesítésének és a működés megkezdésének egymástól való elkülönítését az indokolja, hogy a létesítési engedély birtokában létesített gyógyszertárnak a külön jogszabályban megállapított szakmai követelményeknek meg kell felelnie. Ezen szabályok betartását a gyógyszertár székhelye szerint illetékes ÁNTSZ már a működés megkezdése előtt megvizsgálja, majd az engedélyezés után időszakonként ellneőrzi. A gyógyszerellátás szakmai színvonalának és a betegek szakszerű kiszolgálásának biztosítéka az a rendelkezés, amely a gyógyszertár működésére vonatkozó szakmai szabályok ismételt és súlyos megsértése esetén a működési engedély visszavonását eredményezi. A 11. § (2) bekezdésében foglalt szabályok egyrészt a magasabb szintű ellátást biztosító ellátási formák elterjedésének elősegítése, másrészt a működtető személyében felmerülő okok miatt történő működési engedély visszavonás eseteit határozzák meg a (3) bekezdésben meghatározott időpontokkal.

A 12-13. §-hoz

A gyógyszerek kiszolgáltatását a javaslat a gyógyszertárak monopóliumává, egyben kötelezettségévé is teszi. A (2) bekezdés azt a követelményt fogalmazza meg, hogy külön jogszabályban tételesen meg kell határozni azoknak a termékeknek a körét, amelyek gyógyszertárban forgalmazhatók, illetőleg amelyek forgalmazása tiltott.

A javaslat tiltja a gyógyszertárak között az árversenyt. Más országok gyakorlata bizonyítja, hogy az árverseny tilalma nagymértékben hozzájárul a gyógyszertári hálózat stabilitásához. A javaslat - szakmai, gazdasági megfontolások alapján - megállapítja azokat az eseteket, amikor a gyógyszertár a gyógyszer fogyasztói árából engedményt adhat.

A 14. §-hoz

Elengedhetetlen, hogy a biztonságos, megfelelő szakmai színvonalú működéshez szükséges berendezések, felszerelések és helyiségekkörével valamennyi gyógyszertár rendelkezzen. A minimum követelményeket - tehát azt a mértéket, amely még elegendő a működéshez - külön jogszabály állapítja meg. Fontos egészségügyi érdek fűződik ahhoz, hogy az ország valamennyi gyógyszertára - a helyi viszonyokra is figyelemmel - egységes szolgálati rendben működjék. Jogszabály állapítja majd meg a nyitvatartás rendjét és az ügyelet szabályait. Ezekhez valamennyi gyógyszertárnak igazodnia kell, vállalva az ebből fakadó többletterheket.

A 15-16. §-hoz

A szabályozás központi eleme a személyes gyógyszertár működtetési jog. Közforgalmú gyógyszertárat létesíteni, működtetni csak személyi jog birtokában lehet. Az engedélyezést a javaslat a népjóléti miniszter hatáskörébe utalja.

A javaslat meghatározott kivételektől eltekintve - előírja, hogy személyi jog csak országos pályázat alapján engedélyezhető. Ez a rendelkezés a legfőbb biztosítéka, hogy valamennyi, a feltételeknek megfelelő gyógyszerész egyenlő esélyekkel pályázhat személyi jog elnyerésére. A javaslat súlyt helyez arra,hogy a személyi joggal összefüggő országos pályázat nyilvános, mindenki által figyelemmel kisérhető legyen. Ezért a 16. § (4) bekezdésében előírja, hogy a pályázati felhívásokat - a tartalmi követelméények és a benyújtási határidő megjelölésével - a népjóléti tárca hivatalos lapjában közzé kell tenni.

A 17. §-hoz

Az általános indokolásban már kifejtettek alapján a javaslat szerint személyi jog csak gyógyszerész részére engedélyezhető. A szakmai alkalmasság első feltétele, hogy a személyi jogra pályázó jogosult legyen a gyógyszertár vezetésére, a 27. §-ban foglaltak szerint. Miután a személyi jog egyben azt jelenti, hogy a közforgalmú gyógyszertárat a gyógyszerész személyesen köteles vezetni, ezért további szakmai feltételként 5 év szakmai gyakorlat szükséges, amelyet közforgalmú vagy intézeti gyógyszertárban kell eltölteni. Az egyéb területen eltöltött szakirányú gyakorlatból - ha az nem haladja meg a 10 évet - összesen 3 év számítható be az (1) bekezdésben rögzített mértékű szakmai gyakorlatba. Ha azonban a szakirányú gyakorlat a 10 évet meghaladja, egy évet kötelező eltölteni közforgalmú vagy intézeti gyógyszertárban. E feltételek teljesítése setén látja biztosítottnak a javaslat, hogy a személyi jogot elnyerő gyógyszerész önállóan, felelősséggel tudja a gyógyszertárat működtetni, illetőleg vezetni.

A 18. §-hoz

A javaslat nagy súlyt helyez arra, hogy a személyi jogra irányuló pályázat nyilvánossága biztosított legyen, mégis előadódhat olyan helyzet, amikor a pályázati felhívás eredménytelen marad. Ez esetben az új pályázat kiírása főszabályszerűen az eredménytelenül eltelt határnap elteltétől számított hat hónapon túl lehetséges, azonban ezen időtartamon belül is megismételhető a pályázat, ha azt gyógyszertár vezetésére jogosult gyógyszerész kezdeményezi.

A 19. §-hoz

A javaslat taxatíve meghatározza azokat az okokat, amelyek fennállása esetén a személyi jog a pályázatot benyújtó gyógyszerésznek nem engedélyezhető. E §-ban foglalt rendelkezések garanciális jelentősége, hogy az itt felsoroltakon kívül további kizáró okok már nem állapíthatók meg. A javaslat álláspontja szerint egy gyógyszerész csak egy személyi joggal rendelkezhet, ezért ha a gyógyszerész új személyi jog elnyerésére pályázik, az (1) bekezdés a) pontja alapján a korábban kapott személyi jogról feltétel nélkül le kell mondania. Sajátos és szigorú kizárási okot tartalmaz az (1) bekezdés c) pontja, miszerint akitől a személyi jogot e törvényben meghatározott okok alapján visszavonták, új személyi jogot nem kaphat. A (2) bekezdés a külföldi állampolgárságú gyógyszerészekre vonatkozó kizáró okokat tartalmazza.

A 20. §-hoz

Amennyiben a személyi joggal rendelkező nem kívánja közforgalmú gyógyszertárát tovább működtetni, a személyi jogról írásban lemondhat. Ez a lemondás sem jelentheti azonban azt,hogy a gyógyszertár azonnal beszüntetheti tevékenységét. A személyi jogról való lemondás esetére a javaslat a gyógyszerellátás folyamatos biztosítása céljából működtetési kötelezettséget ír elő a személyi joggal rendelkező gyógyszerész számára. A hat hónapos működtetési kötelezettség időtartama alatt lehetőség van személyi jog elnyerésére irányuló új pályázat kiírására és elbírálására, ezáltal az ellátás biztosítására.

A 21. §-hoz

Az (1) bekezdésben a javaslat azokat az okokat sorolja fel, amelyek bekövetkezése setén a személyi jogot mérlegelés nélkül vissza kell vonni. A kötelező visszavonási okok egy része a személyi joggal rendelkező gyógyszerész személyi körülményeihez kapcsolódik, míg más része a gyógyszertár működtetésében bekövetkező súlyos zavarokat szankcionálja.

A javaslat korábban már rögzítette, hogy a létesítés engedélyezése után legkésőbb egy éven belül a gyógyszertárat meg kell nyitni. A határidő elmulasztása súlyos következménnyel jár az (1) bekezdés e) pontja alapján, mivel a személyi jogot vissza kell vonni, illetve személyi jog öt, illetve két évig nem engedélyezhető.

A 22-23. §-hoz

A javaslat 22. §-a olyan okokat tartalmaz, amelyeknél a népjóléti miniszter mérlegelheti a személyi jog visszavonását. Ez a jogkör csak akkor gyakorolható, ha az ott megjelöltek erre javaslatot tesznek. A javaslat egy speciális szabállyal kívánja elősegíteni a gyógyszerészgenerációk kialakulását, ezért úgy rendelkezik, hogy a jogosult halála vagy lemondása esetén a 17. §-ban meghatározott követelményeknek megfelelő házastárs, illetve leszármazó a személyi jog megszünésétől számított 45 napon belül kérheti a személyi jog engedélyezését.

A 24-26. §-hoz

A személyi jog a miniszter által engedélyezett jogosítvány, ezért a javaslat 24. §-ban rögzíti,hogy sem jogügylettel, sem törvényes örökléssel sem végintézkedéssel az át nem ruházható. Bár a személyi jog nem képezi tulajdon tárgyát, a javaslat hozzátartozói személyijogot biztosít a személyi joggal rendelkező halála esetén az özvegye, illetőleg kiskorú gyermekei részére. A hozzátartozói személyi jog határozott időtartalmú, az özvegy esetében öt év, kiskorú gyermekek esetében pedig a 24. életév betöltését jelöli meg végső határidőként a javaslat. A hozzátartozói személyi jog elismeréséről a személyi jog engedélyezésére felruházott népjóléti miniszter dönt. A 26. § a hozzátartozói személyi jog kötelező megvonásának eseteiről rendelkezik. A megvonásnál az (1) bekezdésben leírt okot különösen súlyosan értékeli a javaslat, mert a hozzátartozói személyi jog jogosultja lényegében rendelkezési joggal bír a gyógyszertár felett, s ha valaki szándékos bűncselekményt követ el, elveszti haszonélvezetre való érdemességét.

A 27-28. §-hoz

A javaslat 27. §-a a közforgalmú, a fiók- és az intézeti gyógyszertárakra egyaránt kiterjedően azt a követelményt rögzíti,hogy azok vezetését csak a (2) bekezdésben meghatározott, valamennyi feltételnek megfelelő gyógyszerész végezheti. A nem magyar anyanyelvű gyógyszerészek esetében többletfeltételként a gyógyszertár vezetési jogosultság elismerését a javaslat a - a (2) bekezdésben túlmenően - a magyar nyelvben való jártasság igazolásához köti. A gyógyszerek kiszolgáltatása során szükséges lehet esetleges mellékhatásaikról a fogyasztókat tájékoztatni, így ez a rendelkezés elsődlegesen a betegek érdekeit szolgálja. A 28. § azokat a feltételeket határozza meg, amelyek esetében a gyógyszerész nem vezethet gyógyszertárat.

A 29-31. §-hoz

A javaslat 29. §-ában kimondja, hogy a közforgalmú gyógyszertárat a személyi joggal rendelkező gyógyszerész személyesen köteles vezetni. E szabálytól a javaslat csak a 30. és 31. §-ban meghatározott esetekben enged eltérést, vagyis amikor a személyi jog jogosultja kötelezettségének - valamely, a személyében felmerülő okból (pl. szabadság, betegség, szülés, öregségi nyugdíjkorhatár betöltése) - határozott vagy határozatlan ideig eleget tenni nem tud. A javaslat - a túlzott hatósági beavatkozás elkerülése érdekében -c supán annyi kötelező előírást tartalmaz, hogy a felelős vezetőnek, illetve a haszonbérlő gyógyszerésznek meg kell felelnie a 27. §-ban meghatározott feltételeknek, illetve a felelős vezető 60 napot meghaladó időtartamú alkalmazásához és a haszonbérleti szerződéshez írja elő az ÁNTSZ engedélyét, illetve jóváhagyását. Az öregségi nyugdíjkorhatárt betöltött személyi jog jogosultjának a javaslat 31. §-a lehetőséget ad arra, hogy a gyógyszertár működését választása szerint felelős vezető alkalmazásával vagy haszonbérbe adás útján biztosítsa.

A 32. §-hoz

A javaslat e §-ban következetesen érvényesíti azt a követelményt, miszerint a gyógyszertárat általános szabályként a vezetésére jogosult gyógyszerész személyesen köteles vezetni. Az (1) bekezdés azt a tilalmat rögzíti, hogy a gyógyszertár vezetője más gyógyszertárat nem vezethet, és más gyógyszertárban sem állhat alkalmazásban. Ez a tilalom kiterjed arra az esetkörre is, ha a személyi joggal rendelkező saját közforgalmú gyógyszertárát nem személyesen vezeti vagy azt nem vezetheti.

A 33. §-hoz

A javaslat 33. §-a kimondja, hogy a gyógyszerészek szakmai felügyeletét a népjóléti miniszter az ÁNTSZ útján látja el, szavatolva ezzel, hogy az ország gyógyszertárai egységes elvekre épülő azonos gyakorlatot kövessenek. Az ÁNTSZ a Kamarát a szakmai felügyelet keretében megtett - külön jogszabályban foglalt - intézkedéseiről tájékoztatja. Ezen rendelkezés célja, hogy a Kamara, mint a gyógyszerészek önigazgató szervezete kísérje figyelemmel, illetve lehetőségei szerint befolyásolja az ellenőrzések során feltárt hibák kiküszöbölését, ezzel is segítve a gyógyszerészet szakmai színvonalának növelését.

A 34-35. §-hoz

A közforgalmú gyógyszertárak működése, vagy annak szünetelése nem függhet kiszámíthatatlan esetlegességektől. Ezért ki kellett alakítani azt az eszközt, amelynek igénybevételével akkor is biztosítani lehet a közforgalmú gyógyszertárak működésének folyamatosságát, ha abban a vezető hibájából vagy más okból zavar áll be. A javaslat szükség esetén a hatósági vezető hivatalból történő kirendelésének lehetőségével biztosítja a gyógyszerellátását. A 34. § (1) bekezdése a kérelemre, a (2) bekezdés pedig a hivatalból történő hatósági vezető kirendelésének eseteit szabályozza. A 35. § a Javaslat koncepciójából adódóan a hatósági vezetővel szemben minimális feltételként a 27. §-ban meghatározott követelményeket támasztja. Miután a hatósági vezető kirendelése súlyos beavatkozás a személyi joggal rendelkező gyógyszerész jogaiba, illetőleg tulajdonába, a 35. § (2) bekezdése azon túl, hogy feljogosítja a hatósági vezetőt bizonyos intézkedések megtételére, egyben kötelezi is hozzájárulás beszerzésére a felsorolt esetekben. A gyógyszertár tulajdonosainak érdekeit védi továbbá azzal is, hogy a hatósági vezető köteles be-, illetve elszámolni a gyógyszertár működtetése során megtett intézkedéseiről, illetőleg a gyógyszertár forgalmáról. A hatósági vezető díjazását a gyógyszertár költségére kell biztosítani. A 35. § (4) bekezdése rögzíti, hogy a hatósági vezető megbízatását mely esetekben kell idő előtt visszavonni.

-----STARTING---POINT---VEGE---

A 36. §-hoz

A javaslat a tiszta személyi jog konstrukcióját tartalmazza, ezért az (1) bekezdés kizárja, hogy közforgalmú gyógyszertárat gazdasági társaság létesíthessen és működtethessen. Ez alól egy kivételt enged a betéti társasági forma vonatkozásában, és csak akkor, ha a társaság beltagjai gyógyszerészek és egyikőjük a személyi jogot elnyert gyógyszerész. A gyógyszertár létesítéséhez, illetőleg átvételéhez komoly anyagi erőforrások szükségesek. Ezért az arra egyébként szakmailag alkalmas gyógyszerészeknek a javaslat lehetőséget biztosít saját anyagi eszközeik összevonásán túl más források bevonására is. A javaslat el kívánja érni, hogy a gyógyszertárak folyamatos működtetése elsősorban a szakmai és ne a profit szempontjai szerint történjen, ezért előírja, hogy a beltagoknak az induláskor legalább 25 %-os tulajdoni részesedéssel kell rendelkezniük, valamint azt, hogy a 36. § (1)-(2) bekezdésével ellentétes megállapodások jogkövetkezménye a semmisség.

A 37. §-hoz

A javaslat ebben a §-ban a szaktevékenységhez igénybe vehető alkalmazottak körét és részben azok képesítési szintjét határozza meg. A gyógyszertár működtetéséhez egyébként más tekintetben szükséges alkalmazottak kérdésében rendelkezsét nem tartalmaz. Ebben a személyi joggal rendelkező belátása szerint dönt.

A 38. §-hoz

A gyógyszerek kiszolgáltatása szakértelmet, gondosságot és lelkiismeretességet igényel. Az esetleges tévedés a betegre (fogyasztóra) nézve súlyos hátránnyal járhat. Ezért a javaslat úgy rendelkezik, hogy gyógyszert gyógyszertárból csak gyógyszerész, kézigyógyszertárból pedig az orvos (állatorvos) szolgáltathat ki. A gyógyszer készítésének folyamatába bevonható ugyan gyógyszerészi oklevéllel nem rendelkező személy is, de csak gyógyszerész felügyelete mellett.

A 39. §-hoz

A személyi jog megszünése esetére rendezni kell a gyógyszertár készletének, berendezésének és felszerelésének sorsát is. A korábbi személyi joggal rendelkezőnek, illetve a gyógyszertár nem gyógyszerész örököseinek két lehetőség knálkozik: vagy megegyezésre jut a személyi jog új jogosultjával vagy szabadon értékesíti az ingóságokat. A javaslat általános szabálynak a megyezését tekinti, hiszen így biztosítható a gyógyszertár működőképessége a tulajdonosváltozás után is. Nem zárható azonban az sem ki, hogy a felek között az átvétel, illetve a forgalmi érték vonatkozásában vita támad, ezért a javaslat 40 §-a lehetővé teszi, hogy az ingóságok tulajdonosa értékesítési szándékát a Kamarának bejelentve, az értékesítésben való közreműködést kérje, elősegítve a kereslet és kínálat egymásra találását. A (2)-(3) bekezdés lényegében hasonló megoldást tartalmaz a fiókgyógyszertár, illetőleg a kézigyógyszertár esetére is.

A 40. §-hoz

E § összegzi azokat a kivételeket, amelyek esetében az általános szabályt tartalmazó 16. §-tól eltérően lehet a személyi jogot országos pályázat kiírása nélkül engedélyezni. Az országos pályázat fő funkciója ugyan az, hogy valamennyi, a szükséges feltételekkel rendelkező gyógyszerész eséllyel - pályázhasson a személyi jog elnyerésére, azonban az itt felsorolt esetköröknél a javaslat méltányolja a személyi jogért folyamodók speciális körülményeit. Ezekben az esetekben ugyanis indokolatlan lenne versenyeztetni az érintetteket.

A 41. §-hoz

A 42. § előírja,hogy mindazok, akik gyógyszertár vezetésére önállóan jogosultak, kötelesek felelősségbiztosítási szerződést kötni. Ezt a szerződést legkésőbb a tevékenység megkezdése előtt kell megkötni, és haladéktalanul be kell mutatni az ÁNTSZ-nek.

A 42-43. §-hoz

A törvény végrehajtása egyrészt komoly felkészülést igényel, másrészt szükséges elősegíteni a társadalombiztosítási támogatásra vonatkozó előírások minél gördülékenyebb alkalmazását, ezért a javaslat - a szokványostól eltérő módon - úgy rendelkezik az (1) bekezdésben, hogy a hatályba lépés a kihirdetést követő hónap első napjától számított harmadik hónap első napján történik meg. A (2) bekezdés tételesen felsorolja, hogy mely tárgykörökben kap felhatalmazást a népjóléti miniszter. Ezek a felhatalmazások lényegében fedik a javaslat más rendelkezéseinél szereplő külön jogszabályra utaló kitételeket. A javaslat 43. §-a speciális felhatalmazást tartalmaz. Ha egyház gyógyszertár működési jog engedélyezését kéri, lehetőséget biztosít a népjóléti miniszternek szűk körben a javaslatban előírt feltételektől való eltérésre, azaz a tiszta személyi jog rendszerén belül kivételesen nem természetes személynek működési engedély kiadására. Természetesen az egyháznak gondoskodnia kell arról, hogy a gyógyszertár vezetésére - a javaslatban leírt feltételeknek megfelelő - gyógyszerész kapjon megbízást.

A 44. §-hoz

A törvény hatálybalépésekor már jelentős számban működnek magántulajdonban lévő gyógyszertárak. E gyógyszertárakat engedély alapján működtető gyógyszerészeket a javaslat nem kívánja ellehetetleníteni azzal, hogy a hatályba lépést követően kizárja őket a személyi jogra való jogosultságból. Ezért úgy rendelkezik, hogy a hatályba lépést követő egy éven belül valamennyi gyógyszertár működtetésére irányuló magángyakorlatot folytató gyógyszerésznek kérnie kell a személyi jog engedélyezését. A szabályozás logikájából következik, hogy ilyen esetekben a személyi jog országos páylázat kiírása nélkül történik. Az olyan gyógyszertárak, amelyek semmilyen körülmények között nem tehetők alkalmassá a javaslatban leírt feltételeknek, működésüket legkésőbb a hatálybalépést követő 5 éven belül kell megszüntetni. Az érintettek számára tehát hosszabb idő áll rendelkezésre ahhoz, hogy eldöntsék: vagy alkalmassá teszik gyógyszertárukat a további működésre, vagy a hatályba lépést követő 5 év elteltével működésüket megszüntetik.

A 45. §-hoz

A javaslat szoros határidőt megállapítva a gyógyszertárakra vonatkozó nyilvántartás vezetéséről, a személyi jog és a hozzátartozói személyi jog jogosultsjairól, valamint a hatósági és felelős vezetők, továbbá a haszonbérlők nyilvántartási rendszerének előkészítéséről rendelkezik, törvényi szinten határozva meg a nyilvántartottak személyiségi jogait érintő adatok összegyűjtését.

A 46-49. §-hoz

A javaslat figyelembe veszi a Magyar Gyógyszerész Kamaráról szóló törvény szabályozási megoldásait.