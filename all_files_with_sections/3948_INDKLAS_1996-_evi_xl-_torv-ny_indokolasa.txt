1996. évi XL. törvény indokolása

a társadalombiztosítás pénzügyi alapjai 1994. évi költségvetésének végrehajtásáról

-----STARTING---POINT---ALTALANOS--- 

-----STARTING---POINT---RESZLETES--- 

Az 1. §-hoz

A Nyugdíjbiztosítási Alap 1994. évi költségvetését az Országgyűlés 842 millió forint többlettel fogadta el, az alábbi intézkedések pozitív hatásával számolva:

- a hivatalos makrogazdasági mutatók alapján a járulékbevételek meghatározó jelentőségű, közel 80%-át kitevő csoportját képező munkáltatói befizetések 20,3%-os növekedését irányozta elő a Nyugdíjbiztosítási Alap költségvetése. Az előirányzat a behajtási tevékenység javulásának eredményeként, valamint a járulékalap szélesítéséből befolyó többletet is tartalmazott.

- az 1992-ben kezdődő profiltisztítás eredményeként 1994-ben a központi költségvetés a mezőgazdasági járadék kivételével átvállalta a megváltozott munkaképességűek rendszeres és átmeneti járadékának, egyéb szociális jellegű ellátásoknak, továbbá a házastársi jövedelempótléknak, valamint a cukorbetegek támogatásának finanszírozását, a GYES-t és a GYED-et. A Nyugdíjbiztosítási Alapot 1993. évben a fenti ellátások közel 23,2 milliárdos nagyságrendben terhelték.

- törvényben garantált 1994. évben esedékes értékesíthető vagyonátadás hozamaként 8,9 milliárd forint összegű bevételi előirányzatot tartalmazott a törvény.

A Nyugdíjbiztosítási Alap költségvetése többlet helyett 23,5 milliárd forint hiánnyal zárt, a bevételi terv kismértékű, 2 milliárd forintos túlteljesülése és a kiadási oldalon jelentkező, több mint 26 milliárd forintos túllépés együttes hatásaként.

A hiány a bevételi és a kiadási oldal egyes tételeinél jelentkező - a Nyugdíjbiztosítási Önkormányzat Közgyűlése által előre jelzetteknek megfelelően - az előirányzattól eltérő hatások együtteseként alakult ki:

- a foglalkoztatottak, illetve a regisztrált munkanélküliek létszámának bizonyos mértékű csökkenése mellett, a bruttó keresettömeg mintegy 2 százalékponttal meghaladta a járulékbevételi előirányzatok kialakításakor feltételezett értéket. A előző évhez viszonyítva 1994-ben a bruttó átlagkeresetek 24,7, a nettó átlagkeresetek 27,1%-kal nőttek, a fogyasztói árindex növekedése 18,8% volt.

- a bevételi oldal előirányzatát növelő, vissztehermentesen átadandó vagyon hozamaként számításba vett bevételhez a nyugdíjbiztosítás nem jutott hozzá 1994-ben.

- teljesíteni kellett ugyanakkor azt a 6,1 milliárd forint E. Alap részére történő egyösszegű átcsoportosítást, ami kormányzati javaslatra került a költségvetésbe a két ág közötti járulékmegosztás módosításának elkerülése érdekében, az Alap önállóan finanszírozta a korábban az E. Alappal közösen fedezett mezőgazdasági járadékokat.

- az Alap éves költségvetésének készítésekor az 1994. évre várható nettó átlagkeresetnövekedés - amelyhez a hatályos törvény szerint a nyugdíjemelkedésnek igazodnia kell - a központi költségvetés számításai szerint 18% volt, ugyanakkor a nyugellátások előirányzata csak 15%-os nyugdíjemelkedéshez biztosított forrást, az 1993. évi intézkedések áthúzódó hatásával együtt.

A nyugellátások összege az Alap költségvetésében tervezettet 7,1%-kal túllépte, az előirányzathoz képest 25,4 milliárd forint kiadási többletet okozva.

Az első negyedévi folyamatok alapján már érzékelhető volt, hogy az éves nettó átlagkeresetnövekedés jelentősen meg fogja haladni a prognosztizált értéket, sőt, a júniusi PM-MüM prognózis már 25-27%-os várható növekedést tartalmazott. A év második felében megvalósított nyugdíjintézkedéseknél, az előző évhez viszonyítva összességében 24,8%-os emelést hajtott végre az Országgyűlés döntésének megfelelően az Önkormányzat.

- az első félévi tényadatok és az év hátralévő részére vonatkozó prognózisok alapján a Nyugdíjbiztosítási Önkormányzat elnöksége határozatot hozott arról, hogy a szeptemberi nyugdíjemelés visszamenőleges kifizetéséhez pótköltségvetés összeállítása szükséges. Az Önkormányzat közgyűlése 1994. szeptember 6-ai ülésén a pótköltségvetés elkészítését indokoltnak tartotta, azt határozatában elfogadta. Ennek megfelelően a közgyűlés által megfogalmazott módosításokat tartalmazó törvénytervezetet, melynek egyenlege 10 milliárd forint nagyságrendű hiányt mutatott, az Egészségbiztosítási Önkormányzat elnökével együttes aláírást tartalmazó kísérőlevéllel a Kormányzatnak benyújtotta. A hiány mérséklésére a két biztosítási önkormányzat egyszeri, kintlévőségeket érintő moratóriumi javaslatát és az azt követő szigorító intézkedéseket a Kormány szétválasztotta. Csak a moratóriumot terjesztette elő a Kormány, amelyet az Országgyűlés indokoltan elutasított.

Az őszi-téli parlamenti törvénykezési időszak során (többek között a központi költségvetés pótköltségvetésének tárgyalása miatt) a Nyugdíjbiztosítási és az Egészségbiztosítási Alap pótköltségvetésének tárgyalása veszélybe került. A Kormány számításai szerint a moratórium elvetése után is - a MÁV tartozásának rendezése folytán - szükségtelenné vált a pótköltségvetés, és a törvényjavaslatot visszavonta. Ezt a döntést (fenntartásokkal) a Nyugdíjbiztosítási Önkormányzat tudomásul vette. Így az év hátralévő részére hatással bíró intézkedéseket a Nyugdíjbiztosítási Alap egyensúlyának megteremtése érdekében már nem lehetett meghozni, kivéve azt a 16 milliárd forintos rendezési tételt, melyet a központi költségvetés a MÁV adósságállományának csökkentése érdekében az Alapok részére külön törvény alapján év végén megtérített.

A 2. §-hoz

A kiadási többletet a központi költségvetés - az 1996. évi CXXI. törvény 32. § (1) bekezdésének megfelelően - elengedi.

A 3. §-hoz

A Nyugdíjbiztosítási Alap járulékbevételeinek 1994. évi előirányzata 363,8 milliárd forint volt, ezen kívül 3,6 milliárd forint likviditási tartalék visszapótlására számításba vehető járulékbevételt tartalmaz a költségvetés. Az 1994. évi teljesítés értéke 376,6 milliárd forint, mely összeg tartalmazza a likviditási tartalék visszapótlására befizetett 3,6 milliárd forintot is, valamint 8,4 milliárd forint összegű MÁV tartozást, melyet december végén a központi költségvetés az Alap részére megtérített.

A járulékbevételek tényadatai összességében 12,8 milliárd forinttal haladták meg az előirányzatot, az egyes bevételi csoportoknál érvényesülő tendenciák együttes hatásaként.

A járulékbevételek túlnyomó részét képező munkáltatói befizetések esetében 20,3%-os növekedést irányzott elő a Nyugdíjbiztosítási Alap 1994. évi költségvetése. A tényleges növekedés 22,2%-os volt, ennek hatásaként 18,6 milliárd forinttal meghaladta az 1994. évi költségvetés előirányzati összegét.

A munkáltatói járulékbevételek behajtási hányada (a kirótt és a ténylegesen befizetett járulékok aránya) valamelyest javult, 1993-ban a kérdéses hányad 89,7%, 1994-ben 92,3% volt. A költségvetési szektor esetében ez az arány 1993. évhez képest közel 1 százalékpontot romlott. A járuléktartozások befizetésére tervezett akció eredményeként prognosztizált 5-6 milliárd forint rendkívüli bevétel az akció meghiúsulása miatt elmaradt.

Az egyéni járulékbevételek előirányzata 69,8 milliárd forint volt, a tényleges érték ezt 1,8 milliárd forinttal haladta meg.

A munkanélküliek ellátása után fizetett nyugdíjbiztosítási járulékra 15 milliárd forintot irányzott elő a költségvetés. Ettől az ilyen címen befolyt bevételek mintegy 6,7 milliárd forinttal maradtak el. A jelenség magyarázatát az adja, hogy a nemzetgazdaság foglalkoztatási viszonyaira vonatkozó makrogazdasági prognózis hibásnak bizonyult, nagyobbnak vélelmezve a regisztrált, ezen belül az ellátásban részesülő munkanélküliek létszámát, mint ahogy az a valóságban bekövetkezett.

Az egyes szociális ellátások után fizetett járulék, így az önkormányzatok gyermeknevelési és ápolási támogatása sem érte el az előirányzott 3,3 milliárd forintot, félmilliárd forinttal elmaradva attól.

A társadalombiztosítási tevékenységgel kapcsolatos egyéb bevételek 15,8 milliárd forint összege mintegy 10%-kal meghaladta az előirányzatot. A legjelentősebb tételt a késedelmi kamat és a rendbírság képezi, ilyen címen 14,5 milliárd forint bevételhez jutott a Nyugdíjbiztosítási Alap.

A likviditási tartalék visszapótlására számításba vehető bevétel 3,5 milliárd forint volt, melyből az 1993. évi összeg visszapótlására 1,1 milliárd forint, az 1994. évi összeg visszapótlására 2,4 milliárd forint fordítandó a fennálló törvényi kötelezettség szerint.

A kamat és hozambevételek 2,4 milliárd forintos értéke az előirányzat szerint alakult.

A két Alap közötti elszámolás egyenlege 21,7 milliárd forint fizetési kötelezettséget jelentett. Ez nagyságrendileg az előirányzatnak megfelelően alakult, ezen belül azonban mind a pénzbeli egészségbiztosítási ellátások után átvett, mind a nyugdíjkiadások után átadott járulék jelentősen meghaladta az előirányzatot. A 6,1 milliárd forint egyösszegű bevétel átcsoportosítás az E. Alap részére megtörtént.

A Nyugdíjbiztosítási Alap működési célú bevételei 885 millió forint összegben valósultak meg. Ebből 77 millió forint a nyugdíjbiztosítás igazgatási szervei által folyósított, de a központi költségvetésből finanszírozott ellátások megállapításával és folyósításával kapcsolatos ráfordítások megtérítése, 121 millió forint az egyéb területek hasonló célú térítése (OKKH ) és a saját folyó működési bevételek, 687 millió forint pedig az 1993. évi működési költségvetés pénzmaradványa.

A 4. §-hoz

A Nyugdíjbiztosítási Alap 1994. évi összkiadása 397,7 milliárd forint volt, ez az összeg 63,7 milliárd forinttal haladta meg a bázisév 334 milliárd forintot kitevő kiadását. A költségvetésben tervezett nyugdíjkompenzáció tényadata az előirányzottnál lényegesen magasabb volt, döntően ez okozta a 19,1%-os növekedést.

Az 1994-ben profiltisztításra került nyugdíjkiadást érintő ellátások bázisévi összege 17,9 milliárd forint volt, 1994-ben pedig ugyanerre az ellátási körre 22,4 milliárd forintot fordított a központi költségvetés. Ezzel az összes nyugdíjjellegű kiadás 4,5%-a került az ellátások szociális jellegének megfelelő központi költségvetés finanszírozásába.

A nyugdíjbiztosítás által finanszírozott nyugdíjkiadások összege 384,4 milliárd forint volt, ez az 1993. évi nyugdíjkiadást 85,1 milliárd forinttal meghaladja és 28,4%-os kiadásnövekedést jelent. A növekményből 5,3 milliárd forint - 1,6%-os növekedés - a mezőgazdasági járadékok finanszírozásának változásából adódik, így az 1994. évi szerkezetben számolt 1993. évi nyugdíjkiadást az 1994. évi tényleges összeg 79,8 milliárd forinttal haladja meg. A nyugdíjkiadás az Alap költségvetésében eredetileg tervezettet is 7,1%-kal túllépte, ez az előirányzathoz képest 25,4 milliárd forint kiadási többletet jelent.

A kiadások ilyen mértékű növekedése, de elsősorban az előirányzat jelentős túllépése döntően két tényezőre vezethető vissza:

- az Alap éves költségvetésének készítésekor az 1994-re várható nettó átlagkereset-növekedés - amelyhez a hatályos törvény szerint a nyugdíjemelkedésnek igazodnia kell - a központi költségvetés háttérszámításai szerint közel 18% volt, míg a tervezett nyugdíjkiadási főösszeg csak mintegy 15%-os nyugdíjemelkedést alapozhatott meg, beleértve ebbe a már 1993-ban elfogadott intézkedések várható áthúzódó hatását is.

- a nyugdíjemelkedést meghatározó 1993. évi - márciusi , szeptemberi és novemberi - döntések hatása és 1994 márciusában végrehajtott 10%-os visszamenőleges hatályú nyugdíjemelés együtt már gyakorlatilag kimerítette a jóváhagyott költségvetés kiadási főösszegéből adódó forrásokat, így a szeptemberben megvalósított második rendszeres nyugdíjemelés - és annak novemberben történő visszamenőleges nyolchavi kifizetése - már szükségképpen a jóváhagyott kiadási előirányzat jelentős túllépését eredményezte.

A kiadásokban ugyanakkor összességében három milliárd forint megtakarítás is keletkezett , ugyanis az 1993. évi tényleges nyugdíjkiadás is alacsonyabb volt az 1994. évi kiadás tervezésekor figyelembe vett várhatónál. Hozzájárult a megtakarításokhoz a tervezettnél valamivel alacsonyabb tényleges létszámnövekedés is. A kiadásokban jelentkező megtakarítás bár csak kis hányadban, de fedezetet jelentett a szeptemberi - novemberi intézkedések többletkiadásához.

A nyugdíjkiadás 1994. évi növekedésének legfontosabb tényezői: nyugdíjkompenzációs intézkedések, az automatizmusokhoz sorolható létszámnövekedés és állományösszetétel-változási hatás (3,8 milliárd forint, 4,7%), továbbá szerkezeti változások miatti kiadásnövekedés.

Az ellátásokkal kapcsolatos egyéb kiadások előirányzata (postai utalványköltség, utazási költségtérítés) közel bázis szintű volt, azonban az inflációs hatás eredményeként annál mintegy 50%-kal magasabb összegben teljesült.

A likviditási tartalék visszapótlásából származó kiadás 3,6 milliárd forint összege előirányzat szerint alakult, a vonatkozó törvény értelmében a tartalékba helyezett összeg egyharmada a likviditási tartalék 1993. évi visszapótlására szolgál.

A működési célú kiadások az előirányzott 7,6 milliárd forinttal szemben 8,3 milliárd forintban valósultak meg. A különbözet az egyéb működési célú bevétel minimális növekedése mellett az 1993. évi működési pénzmaradvány 0,7 milliárd forint összegéből tevődik össze. A NY. Alap működési kiadásra azonban csak 6,2 milliárd forintot fordíthatott, ugyanis 2,1 milliárd forintot az E. Alap működési költségvetésének adott át az E. Alap által végzett NY. Alap érdekeltségébe tartozó kiadások fedezeteként.

Az 5. §-hoz

Az államháztartás társadalombiztosítási alrendszerével kapcsolatos követelményekből kiindulva az Egészségbiztosítási Alap 1994. évi költségvetése a bevételekkel megegyező nagyságú kiadásokkal, tehát 0 egyenleggel számolt. Az egyensúly megteremtését több intézkedésnek kellett támogatnia:

a) 1994-re lényegében befejeződött a profiltisztítás, tehát a központi költségvetés átvette mindazokat az ellátásokat, amelyeket korábban - a profiljába nem tartozó feladatként - átmenetileg a társadalombiztosítás finanszírozott. Ezek teljes összegéből 1993-ban az Egészségbiztosítási Alapra 22,5 milliárd forint jutott.

b) A két ág pozíciójának kiegyensúlyozása érdekében - elkerülendő a járulékkalkuláció módosítását - a Nyugdíjbiztosítási Alaptól 6,1 milliárd forint egyösszegű átcsoportosításra került sor.

c) Azt feltételezve, hogy 1994-ben megkezdődik a két évvel korábban elhatározott vagyonjuttatás, a vissztehermentesen átadandó vagyon hozamaként 7,1 milliárd forint bevétel volt előirányozva, melynek garanciáját értékesíthető többletvagyon átadásának törvényi előírása képezte.

A tervezett kiegyensúlyozott költségvetés nem valósult meg, összehasonlítható szerkezetben a bevételek 1,9 milliárd, a kiadások 20,0 milliárd forinttal haladták meg a módosított előirányzatot, így az Egészségbiztosítási Alap hiánya 18,1 milliárd forint. A deficit egyik oka az ingyenesen átveendő vagyon hozamaként előirányzott bevétel elmaradása. (A hivatkozott garanciális kötelezettség-vállalás sem realizálódott.) Az így kiesett mintegy 7 milliárd forint kioltotta az ezzel nagyjából azonos összegű többletjárulék-bevétel hatását, s az így nem mérsékelhette a terv fölötti többletkiadásokat, amelyek elsősorban a gyógyszertámogatásnál, a táppénznél és az Egészségbiztosítási Alapból fizetett nyugellátásoknál jelentkeztek. Ennek ellenére sem keletkezett volna azonban deficit, ha a központi költségvetés az állam által biztosított személyek után normatív elszámolás szerint fizette volna meg a járulékot. A ténylegesen átutalt 7 milliárd forinttal szemben az egészségbiztosítás számításai szerint 25,4 milliárd forint lett volna az indokolt mértékű járulék-fedezet. Ez az összeg az érintett személyek közel 1,1 millió fős létszámának és az Egészségbiztosítási Alapból 1994-ben természetbeni egészségbiztosítási ellátásokra fordított összeg egy lakosra jutó hányadának (kb. 23,6 ezer forint) szorzataként adódik.

A 6. §-hoz

A törvényjavaslat az Egészségbiztosítási Alap hiányát a társadalombiztosítás felhalmozódott hiányainak rendezéséről intézkedő - a Magyar Köztársaság 1996. évi költségvetéséről szóló 1995. évi CXXI. törvény 32. §-ának (1) bekezdésében foglalt - rendelkezéseknek megfelelően elengedi. A rendezés csökkenti az egészségbiztosításnak a központi költségvetéssel szemben - a megelőlegezési számlán - fennálló tartozását és visszapótolja a hiány hatására lecsökkent likviditási tartalékot.

A 7. §-hoz

Az Egészségbiztosítási Alap járulékbevételei 7,5 milliárd forinttal haladták meg az előirányzott - a likviditási tartalék visszapótlására külön soron tervezett 3,6 milliárd forintot is magába foglaló - összeget. E kedvező helyzet a járulékbevételek különböző csoportjaiban mutatkozó többletek és elmaradás egyenlegeként jött létre. A munkáltatói és az egyéni befizetések esetében a tényadatok meghaladják az előirányzatokat, a munkanélküliek ellátása utáni bevételeknél viszont a teljesítés elmaradt a tervezett értéktől.

A munkáltatói befizetések 233,1 milliárd forintot tettek ki, ami jelentősen meghaladja az előirányzott értéket. A többletbevétel több tényező együttes hatásának következtében keletkezett. Egyrészt a munkáltatói járulékbevételek tényleges értéke 1993-ban lényegesen magasabb volt az 1994. évi költségvetés előirányzatainak meghatározásánál feltételezettnél, másrészt a bruttó keresettömeg előző évhez viszonyított növekedése a tényadatok szerint 18,1 százalék volt, ami mintegy 5 százalékponttal több a makrogazdasági prognózisok alapján 1994-re feltételezett értéknél. Az egyéni járulékbevételek - az előirányzatot szintén meghaladva - 48,2 milliárd forintot tettek ki.

A munkanélküliek ellátása után fizetett egészségbiztosítási járulék címén 6,6 milliárd forinthoz jutott az Egészségbiztosítási Alap. Ez mintegy 5,4 milliárd forinttal maradt el az előirányzattól. Az eltérés oka az, hogy a nemzetgazdaság foglalkoztatottsági helyzetére vonatkozó prognózis tévesnek bizonyult, mivel sokkal nagyobbnak vélelmezte a regisztrált, ezen belül az ellátásban részesülő munkanélküliek létszámát a valóságban bekövetkezőnél.

A természetbeni ellátások igénybevételéért az állam által biztosított személyek után fizetendő járulék címén az előirányzattal megegyezően 7 milliárd forint bevételhez jutott az Egészségbiztosítási Alap.

A központi költségvetést terhelő egészségügyi feladatok ellátásával kapcsolatos bevételek előirányzata 5,5 milliárd forint volt, ebből 2,5 milliárd forint a terhesgondozás, 3 milliárd forint a közgyógyellátás költségeinek a helyi önkormányzatok által fizetett hozzájárulás összegén felüli megtérítésére szolgál. A közgyógyellátás tényleges kiadásai 2,8 milliárd forintot tettek ki, ebből a települési önkormányzatok 0,8 milliárd forintot megtérítettek, így a központi költségvetést ténylegesen terhelő összeg csak 2,0 milliárd forint. (Megtérítésként ennyi számolható el.) A terhesgondozás esetében a megtérítés megegyezett az előirányzattal. Együttesen a megtérítés összege tehát 4,5 milliárd forint volt.

A társadalombiztosítási tevékenységgel kapcsolatos egyéb bevételek 15,8 milliárd forintot tettek ki, ami 1,6 milliárd forinttal haladta meg az előirányzatot. A bevételek ezen csoportja több eltérő tartalmú és eltérő nagyságrendű előirányzatot tartalmaz. A legjelentősebb tételt a késedelmi pótlék és a rendbírság képezi, ilyen címen a tényleges bevétel 11,2 milliárd forint volt.

A járulék- és késedelmi pótlék bevételek részeként speciális tételt képeznek a likviditási tartalék visszapótlására számításba veendő bevételek. A Társadalombiztosítási Alap 1991. évi hiányának rendezéséhez átmenetileg a likviditási tartalék lett igénybe véve 21,7 milliárd forint összegben. A törvényi előírások alapján ezt az összeget három év alatt kell az 1991. december 31. előtt keletkezett adósságok visszafizetéséből pótolni. Ezen a címen az Egészségbiztosítási Alapban 3,5 milliárd forint bevétel vehető számításba; ebből az összegből a likviditási tartalék 1993. évi visszapótlására 1,1, 1994. évi visszapótlására 2,4 milliárd forint fordítandó. (A társadalombiztosítás 1993. évi zárszámadási törvényének rendelkezése alapján a MÁV Rt. tartozásainak rendezése céljából 1994-ben a központi költségvetésből megfizetett összeg meghatározott része a likviditási tartalék 1993. évi visszapótlására használandó fel.)

Az 1994. évi L. törvényben meghatározott 5,4 milliárd forintos előirányzatnak megfelelő összegben realizálódott az egészségügy területén 1994-ben végrehajtott bérintézkedés forrásainak kiegészítésére a központi költségvetésből biztosított fedezet.

A két Alap közötti elszámolás egyenlege közel az előirányzatnak megfelelően alakult, de ez olyan módon történt, hogy - az ellátások tervezettet meghaladó növekedése miatt - mind a nyugdíjkiadások után átvett járulék (3,2 milliárd forinttal), mind a pénzbeli egészségbiztosítási ellátások után átadott járulék (2,8 milliárd forinttal) több, mint az előirányzat. A tervezett összegben (6,1 milliárd forint) valósult meg az egyösszegű bevétel-átcsoportosítás.

Az Egészségbiztosítási Alap működési célú bevételei 4,1 milliárd forintot tettek ki; ez az összeg három fő tételt tartalmaz: 2,1 milliárd forint a Nyugdíjbiztosítási Alapból átvett összeg, 1,0 milliárd forint a működési költségvetés 1993. évi pénzmaradványából származik, további 1,0 milliárd forint a különféle egyéb működési célú bevétel, melynek legfontosabb összetevője az egészségbiztosítás igazgatási szervei által folyósított, a központi költségvetésből finanszírozott ellátások (családi pótlék stb.) megállapításával és folyósításával kapcsolatos ráfordítások megtérítése (0,7 milliárd forint).

A 8. §-hoz

A gyógyító-megelőző ellátások kiadásainak 1994. évi eredeti előirányzata 164,5 milliárd forint volt. A közalkalmazotti illetményrendszer bértételeinek 1994 január 1-jétől történő kötelező alkalmazásával és a kormányrendeletben előírt munkahelyi pótlékok megállapításával összefüggő többletkiadások miatt az előirányzat 169,9 milliárd forintra módosult. A különbözetet, 5,4 milliárd forintot a központi költségvetés biztosította. Ilyen módon 1994-ben a gyógyító-megelőző ellátások kiadásaira fordítható keret 38,3 milliárd forinttal, 29,1%-kal növekedett az előző évi tényleges kiadásokhoz képest. Az előirányzatban megjelent növekmény a következő tételekből tevődött össze:

 Szintrehozások (az év közben belépő fejlesztések és az 1993. július 1-jén bevezetett teljesítményfinanszírozás kapcsán 10, illetve 15%-kal megnövelt alapelőirányzatok szintrehozása):

 9,0 Md Ft

 Feladatváltozások:

 2,6 Md Ft

 Reformintézkedések folytatása:

 4,8 Md Ft

 Az 1993. évi bérpolitikai intézkedés éves fedezete és a közalkalmazotti törvény hatása:

 11,0 Md Ft

 Beruházásból, rekonstrukcióból belépő fejlesztések:

 3,5 Md Ft

 Egészségi kockázatkezelő szolgáltatások, alkoholizmus primer prevenció, otthoni ápolás és hospice célelőirányzata:

 2,0 Md Ft

 Az 1994. évi bérintézkedésre a központi költségvetésből biztosított forrás:

 5,4 Md Ft

 Összesen:

 38,3 Md Ft

A tényleges teljesítés adatai a fenti szerkezettől - törvényi felhatalmazás alapján - lényegesen eltértek. Ezt a közalkalmazotti törvény (a továbbiakban: KJT), illetve a munkahelyi pótlékok alkalmazásának fedezetigénye tette szükségessé. A 25,1 milliárd forintot kitevő bérintézkedések fedezetének megteremtése a központi költségvetési forrásbevonáson és a gyógyító-megelőző ellátások eredeti előirányzatában szereplő kereten felül (5,4, illetve 11,0 milliárd forint) további 8,7 milliárd forintos belső átcsoportosítást is igényelt. A szintrehozott előirányzatból 2,4, a feladatváltozásokból 2,6, az ügyeleti ellátás, a fogorvosi szolgáltatás és a mentő és betegszállítás területén tervezett reformintézkedések elmaradásából 3,0, a beruházásból, rekonstrukcióból belépő fejlesztések keretéből 0,7 milliárd forint került átcsoportosításra erre a célra.

Az előirányzat tényleges felhasználása 169,5 milliárd forint volt. Ezen belül az egészségi kockázatkezelő szolgáltatások, a prevenciós programok és otthoni ápolás 2,4 milliárd forintos célelőirányzatából 2,0 milliárd forint került felhasználásra. Az ezen felüli költségvetési előirányzat teljesítése minimálisan (5 millió forinttal) maradt el az előirányzati összegtől.

A háziorvosi ellátás finanszírozására fordított összeg 1994. évben 4,7 milliárd forinttal, 34,9%-kal haladta meg a megelőző évit. Ezen belül a teljesítmény-finanszírozásra kifizetett összeg 13,1 milliárd forint volt. Az év során a körzetfejlesztések és megszűnések eredményeként 8 új szolgálattal lett több, így év végén 6 221 területi ellátási kötelezettségű és további 551 területi ellátási kötelezettség nélküli háziorvosi szolgálat működött. Az év során a vállalkozások által működtetett háziorvosi szolgálatok száma 2 876-ra emelkedett, ami éves szinten 36,4%-os növekedést jelentett.

A feladat+teljesítmény finanszírozott járóbeteg szakellátás éves kiadása 24,8 milliárd forint volt (ez az összeg tartalmazza a HM, BM, KHVM teljesítmény-finanszírozásba 1994-ben bevont egészségügyi intézményeinek 1,4 milliárd forintos feladat+teljesítmény finanszírozott tételét is). Az ezen a jogcímen folyósított kiadásokat 1994. évben a KJT végrehajtása, a bevezetett munkahelyi pótlékok, a vérellátás reformja, valamint a teljesítmény-finanszírozás alapjául szolgáló pontrendszer évközbeni módosítása befolyásolták. A fenti változások - a pontalap mellett - a fix díjat is érintették, amelynek a havi összege 1994. július 1-jétől átlag 37%-kal növekedett.

A feladatfinanszírozott járóbeteg szakellátásoknál beépítésre kerültek a KJT, a szolidaritási járulék és a bérpolitikai intézkedésekre jutó előirányzatok, ennek következtében a teljesítés 59,5%-kal haladta meg az előző évit.

Az aktív fekvőbetegellátás teljesítmény-díjazására fordított kiadás éves szinten 34,4%-kal, 78,8 milliárd forintra, a krónikus fekvőbetegellátás kiadása 19,6%-kal, 10,0 milliárd forintra növekedett. A növekedést főként a fent említett KJT és munkahelyi pótlékok bevezetése magyarázza. Az aktív fekvőbetegellátásban további 4,7, a krónikus fekvőbetegellátásban pedig 0,7 milliárd forintos növekedést jelentett a HM, BM és KHVM egészségügyi intézményeknek a teljesítmény-finanszírozotti körbe kerülése, és a továbbra is feladatfinanszírozott IM egészségügyi intézményekkel kapcsolatos kiadásoknak az aktív fekvőbetegellátási kasszába való besorolása.

A két fekvőbetegellátási kassza eltérő növekedési ütemét nagyrészt a - július 1-jei módosított alapdíjak kialakításakor figyelembevett - teljesítmény mutatókban tapasztalt különbségek magyarázzák. Az aktív ellátásban a bázisidőszakhoz képest közel 10%-os éves súlyszám növekedés következett be, míg a krónikus ellátásban az ápolási napok számában kismértékű csökkenés volt tapasztalható.

A gyógyszertámogatási kiadások előirányzata 50,7 milliárd forint volt, a tényleges érték 10,9 milliárd forinttal haladta meg az előirányzatot. A jelentős túllépés alapvető oka, hogy az 1994. évi előirányzat csak minimális mértékben volt több az előző évi tényleges kifizetésnél, miközben nem került sor olyan intézkedésekre, amelyek a kiadások gyors növekedését visszafogták volna. Így továbbra is folytatódott a viszonylag olcsó magyar gyógyszerek visszaszorulása és a relatíve drágább import gyógyszerek térhódítása, a gyógyszerválaszték új készítményekkel való bővülése, az előző években bevezetett új és többnyire magasabb árfekvésű készítmények részarányának növekedése, valamint az import gyógyszerek áremelkedésének kompenzációja. Hozzájárult a kiadások terv fölötti többletéhez az is, hogy 1994-ben nem került sor a biztosítói vényellenőrzés tervezett rendszerének bevezetésére.

A gyógyászati segédeszközök ártámogatásának előirányzata 7 milliárd forint volt, a tényleges kiadások 0,3 milliárd forinttal meghaladták az előirányzatot. A túllépés döntően az előzetes számításokat meghaladó forintleértékelés és az inflációs hatások miatt következett be.

Az egészségbiztosítási ágazat által finanszírozott nyugdíjkiadások az előirányzott értéket (54,2 milliárd forintot) 3,6 milliárd forinttal haladták meg. Ennek legfőbb oka, hogy 1994-ben a nettó átlagkereset növekedése a tervezettnél nagyobb volt és ezzel összefüggésben a nyugdíjkompenzálás mértéke is meghaladta az előirányzatban feltételezettet.

A terhességi-gyermekágyi segély kiadási előirányzata 9,2 milliárd forint volt, a tényleges kiadások ettől 0,9 milliárd forinttal elmaradtak. Ezt az magyarázza, hogy az ezen ellátást igénybevevők létszáma a születésszám vártnál kedvezőtlenebb alakulása miatt háromezer fővel volt kisebb az előirányzat kialakításánál tervezett értéknél.

A táppénzkiadások összege 40,8 milliárd forint volt, ami az előirányzatot 6,7 milliárd forinttal lépte túl. Ez az előirányzat 1,2 milliárd forinttal volt kisebb az előző évi tényadatnál, így megtartásának előfeltétele volt, hogy sor kerüljön a kiadások növekedését teljes egészében visszafogni képes intézkedésekre. A megvalósult szabályváltozások nem bizonyultak elégségesnek e cél elérésére.

Az egyéb betegségi ellátások (utazási költségtérítés, betegséggel kapcsolatos segélyek, kártérítési járadék) mindegyikénél a tervezettnél alacsonyabbak voltak a kiadások; az előirányzathoz képest együttesen mintegy 0,5 milliárd forint megtakarítás keletkezett. Kismértékű többlet jelentkezett viszont az ún. egyéb kiadásoknál (posta- és bankköltség), valamint a kifizetőhelyeket megillető költségtérítésnél, de ezek együttesen is csak mintegy 0,2 milliárd forintot tesznek ki.

A likviditási tartalék visszapótlásából származó kiadás lényegében az előirányzati szinten (3,6 milliárd forint) realizálódott, úgy azonban, hogy - a társadalombiztosítás 1993. évi zárszámadásáról szóló törvény értelmében - a tartalékba helyezett összeg mintegy egyharmada a tartalék 1993. évi visszapótlását szolgálta.

Az Egészségbiztosítási Alap mérlegében a működésre fordított kiadások előirányzata 7,0 milliárd forint volt. Ebből 6,3 milliárd forint az Egészségbiztosítási Alap bevételeiből működési célra felhasználható összeg, 0,6 milliárd forint az egészségbiztosítás által folyósított, a központi költségvetésből finanszírozott ellátások ügyviteli kiadásainak megtérítése, 0,1 milliárd forint működési ár- és díjbevétel. Az Egészségbiztosítási Alap mérlegének fenti 7,0 milliárd forintos előirányzata még nem tartalmazta, viszont az 1993. évi CXV. törvénynek az 1994. évi L. törvénnyel megállapított, az Alap működési költségvetését meghatározó mellékletében már előirányzatként megjelent a biztosítási önkormányzatok megállapodása alapján egymás számára végzett feladatokhoz történő kölcsönös hozzájárulások egyenlegeként a Nyugdíjbiztosítási Alaptól átvett 2,1 milliárd forintos összeg. Ennek megfelelően az Alap működési költségvetésének mérlege 9,1 milliárd forintos előirányzatot tartalmazott.

Előirányzat fölötti forrást biztosított az 1993-ban keletkezett pénzmaradványból - a pénzmaradvány felhasználására feljogosító törvényi rendelkezések alapján - a biztosítási önkormányzatok egybehangzó döntése értelmében az egészségbiztosításban felhasználható 1,0 milliárd forint. (A pénzmaradvány nyújtott fedezetet az előző évről áthúzódó kötelezettségeken túl a biztosítási ágak szétválasztásából adódó többletköltségekre: épületek vásárlása, üzemeltetése stb.) További, az előirányzatban nem szereplő forrást jelentett - együttesen 0,3 milliárd forintos összegben - az értékesítésből származó bevétel, a Foglalkoztatási Alaptól átvett pénzeszköz, a kamatbevétel, a családi pótlék egyszeri kiegészítése folyósítási kiadásainak megtérítése, valamint a terv feletti működési ár- és díjbevétel. Mindezek hatására a működési költségvetés forrásai 10,4 milliárd forintot tettek ki.

A 9. §-hoz

Az 1992-ben létrejött két biztosítási alap az első két évben eszmei hányadok szerinti megosztással (fizikai elkülönítés nélkül) tulajdonolta a különböző vagyonelemeket. A biztosítási önkormányzatok létrejöttét követően az ágak önálló vagyongazdálkodása a korábbinál hangsúlyosabb igénnyé vált. Az ágankénti - törvényben is garantált - önálló vagyongazdálkodás előfeltétele, hogy a két ág vagyona természetben is elkülönüljön egymástól.

A Nyugdíjbiztosítási Önkormányzat és az Egészségbiztosítási Önkormányzat egybehangzó határozata alapján a korábban 90-10%-os eszmei hányadok szerint tulajdonolt tartósan befektetett eszközök és befektetések hozama tartalék 1994. január 1-jétől naturálisan megosztva képezi a biztosítási ágak tulajdonát. A határozatok alapján tételesen azonosítható, hogy az egyes vagyonelemek melyik ág tulajdonát képezik. A naturális megosztás globálisan megőrizte a tartalékok fent említett tulajdoni arányait, azonban a fizikai elkülöníthetőség érdekében az egyes tartalékfajták tekintetében eltért ettől az aránytól. (Az egészségbiztosításnak a tartósan befektetett vagyonból történő részesedése valamelyest meghaladta a 10%-ot, a befektetések hozama tartalékból történő részesedése - értelemszerűen - némileg e mérték alatt maradt.)

A törvényjavaslat rögzíti az egyes biztosítási ágakhoz tartozó vagyonnak a naturális vagyonmegosztás hatására történt változását, valamint a vagyont érintő 1994. évi gazdálkodási eseményeket. Megállapítja, hogy az ágak 1994. január 1-jétől kezdődő önálló pénzgazdálkodásával a likviditási tartalékok is naturálisan elkülönültek egymástól. Rögzíti, hogy - a naturális vagyonmegosztást követően - a vagyonnal kapcsolatos hozamok, illetve ráfordítások már nem az eszmei hányadok, hanem a ténylegesen létrejött tulajdoni állapot szerint illetik meg (terhelik) az egyes ágak pénzügyi alapjait.

A 10. §-hoz

1994. év a Társadalombiztosítási Alap 1991. évi hiányának fedezetére átmeneti jelleggel igénybe vett likviditási tartalék visszapótlásának utolsó éve. A visszapótlásról szóló törvényjavaslati rendelkezések a korábbi évekhez képest összetettebbek. Ennek oka, hogy az 1995. évi VII. törvény értelmében a likviditási tartalék előző (1993) évi visszapótlását a törvényben előírt időarányos mértékre kiegészítő átutalások az 1994-es költségvetési évre esnek. Egyrészt a Magyar Államvasutak Rt.-t 1993-ban terhelő törlesztési kötelezettségből megvalósítható visszapótlásból 2,3 milliárd forintnak a forrása csak 1994-ben teremtődött meg, a MÁV Rt. helyett a központi költségvetésből kifizetett összeg társadalombiztosításhoz történt 1994. év végi átutalásával. Az 1994. évi beérkezés ellenére ez az összeg a likviditási tartalék 1993. évi visszapótlását szolgálja. Másrészt az 1993. évi visszapótlás teljessé tétele érdekében az 1995. évi VII. törvény úgy rendelkezik, hogy a még hiányzó összeget a központi költségvetésből finanszírozott, a társadalombiztosítás által folyósított ellátások 1994. évi kiadásainak megtérítésére átutalt összegek el nem költött részéből kell finanszírozni. Értelemszerűen ez is az 1994-es költségvetési évet érinti.

A 11. §-hoz

Az 1994. évben az Egészségbiztosítási Alap javára vissztehermentes vagyonjuttatás keretében egyedül Rico részvények kerültek átadásra 276 millió forint értékben.

A törvényjavaslat megállapítja a társadalombiztosítással szemben fennálló tartozások rendezésére történt vagyonátadások eredményeként a két biztosítási ág tulajdonába került vagyoni érték nagyságát és ágak közötti megoszlását. Az átvett vagyon olyan - eszmei - arányok szerint oszlik meg a két biztosítási ág között, mint az a követelés, amelynek kiegyenlítésére szolgál. A törvényjavaslat elkülöníti egymástól a felszámolási eljárás keretében hozott bírósági végzés nyomán a társadalombiztosításhoz került vagyoni értéket a biztosítási önkormányzatok saját döntése alapján átvett vagyontól. Ez utóbbi vagyonátvétel az 1992. évi LXXXIV. törvény 6. §-ának (3) bekezdése alapján történt.

A 12-13. §-hoz

A Magyar Köztársaság 1996. évi költségvetéséről szóló 1995. évi CXXI. törvény tartalmazza a társadalombiztosítási alapok konszolidációjával kapcsolatos rendelkezéseket. Ezek azonban nem teszik szükségtelenné, hogy a jelen törvényjavaslat is zárttá tegye a társadalombiztosítás pénzügyi alapjaiban 1992-ben és 1993-ban keletkezett hiányok rendezését. 

-----STARTING---POINT---VEGE---

A törvényjavaslat záró rendelkezései az elmúlt két évi zárszámadási törvényekben rögzített hiányrendezési szabályokat a ténylegesen kialakult helyzetet (a realizálódott kötvénykibocsátásokat), illetve a megvalósítandó konszolidációt alapul véve fogalmazzák újra.