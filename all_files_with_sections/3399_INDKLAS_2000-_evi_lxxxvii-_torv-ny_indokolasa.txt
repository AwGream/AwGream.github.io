2000. évi LXXXVII. törvény indokolása

a magzati élet védelméről szóló 1992. évi LXXIX. törvény módosításáról

-----STARTING---POINT---ALTALANOS--- 

Az Alkotmánybíróság 48/1998. (XI. 23.) AB határozatával 2000. június 30. napjával megsemmisítette a magzati élet védelméről szóló 1992. évi LXXIX. törvénynek a súlyos válsághelyzet fogalmát meghatározó 12. §-a (6) bekezdését, valamint a törvény végrehajtásáról szóló 32/1992. (XII. 23.) NM rendelet - ezzel összefüggő - 9. §-ának (3) bekezdését, megállapítva, hogy ezen rendelkezések alkotmányellenesek.

Az Alkotmánybíróság a törvény 6. §-ában érintetlenül hagyta a terhességmegszakítási okok között a „súlyos válsághelyzetet” mint terhességmegszakítási jogcímet, csupán azt a helyzetet tekintette alkotmányellenesnek, hogy ilyen címen az anyának a terhességmegszakításra feltétel nélküli alkotmányos joga legyen. A terhességmegszakítás ugyanis az államnak a magzati élet védelmére irányuló alkotmányos kötelességével ütközik, mellyel szemben csak ezen alkotmányos kötelezettség aránytalan sérelme nélkül érvényesülhet az anya önrendelkezési joga. Az Alkotmánybíróság megállapította, hogy a magzati élet védelmére vonatkozó állami kötelesség és a terhes nő önrendelkezési joga egymással szembeni mérlegelését a törvény nem, illetve részben alkotmányellenesen végezte el.

Az Alkotmánybíróság határozatának indokolása egyértelműen kimondja, hogy bár a törvény 6. §-ában a súlyos válsághelyzet mint terhességmegszakítási ok változatlanul fennmarad, azonban „a magzatvédelmi törvény 12. § (6) bekezdése megsemmisítése után a 6. § (1) bekezdés d) pontjában foglalt súlyos válsághelyzet mint a terhességmegszakítást lehetővé tévő ok, alkotmányosan mindaddig nem alkalmazható, amíg a súlyos válsághelyzet fogalmát törvény meg nem határozza, és a törvényhozó azokat a további rendelkezéseket meg nem alkotja, amelyek - a súlyos válsághelyzet meghatározásáról és annak vizsgálatáról való törvényhozói döntéstől függően - az alkotmányos egyensúlyt az anya önrendelkezési joga és az államnak a magzatra vonatkozó érdekvédelmi kötelessége között nem biztosítják.”

Az Alkotmánybíróság határozata több lehetőséget is említ a magzatvédelmi törvény alkotmányossá tételére. Az egyik lehetőség, hogy a súlyos válsághelyzet fennállásának ellenőrzését törvényi szinten biztosítsa a jogalkotó. A másik lehetőség az, hogy a törvényhozó továbbra sem teszi lehetővé a súlyos válsághelyzet indikációjának ellenőrzését, azonban a magzattal szemben fennálló életvédelmi kötelességét új eszközökkel erősíti meg, mely a magzati élet védelmére megfelelő ellensúlyt képez az anya önrendelkezési jogával szemben. Ennek eszköze - többek között - a krízishelyzetben lévő állapotos nő megsegítése annak érdekében, hogy az anya a magzatát megtartsa. Ehhez megfelelő pszichikai, orvosi, anyagi segítséget kell biztosítani. Az ezzel összefüggő tanácsadás nem szorítkozhat egyszeri alkalomra. A terhes nő számára felajánlott segítségnek a terhesség egész folyamatára és a gyermek megszületését követő időszakra is ki kell terjednie.

A törvény az Alkotmánybíróság által vázolt második lehetőséget megvalósítva teremti meg az egyensúlyt az anya - változatlanul elismert - önrendelkezési, személyiségi joga, valamint a magzati élet Alkotmány által megkövetelt védelme között. A törvény alapvetően nem korlátozó-büntető eszközökkel, hanem ösztönző-jogbővítő lehetőségek felkínálásával kívánja a magzat megtartását elősegíteni.

A magzati élet védelméről szóló törvény módosítása megteszi azokat a legfontosabb lépéseket, melyek az Alkotmánybíróság határozatában foglalt alkotmánysértő rendelkezések kiküszöbölésével megteremtik a gyermeket váró nő önrendelkezési joga, valamint az állam életvédelmi kötelezettsége közötti egyensúlyt.

-----STARTING---POINT---RESZLETES---

Az 1. §-hoz

Az 1. § a törvény 2. §-a (2) bekezdésének módosításával a Családvédelmi Szolgálat feladatkörét az igényeknek megfelelően kibővíti, szerepét a családvédelmi tanácsadás tekintetében mind a folyamatos tanácsadó tevékenységre, mind a kialakult válsághelyzetben a válsághelyzet megoldásában való segítségnyújtásra kiterjeszti. A gyakorlatban - természetesen - a Szolgálat szerepében eddig is hangsúlyosak voltak a módosításnak megfelelő feladatok, azonban e feladatkörnek az egyértelmű törvényi alapjai hiányoztak. A Szolgálat feladatkörének ilyen jellegű törvényi meghatározása összhangban van az Alkotmánybíróság által is támasztott azon igénnyel, mely szerint a Szolgálat, illetőleg a várandós anya kapcsolata nem korlátozható egyetlen formális találkozásra.

A törvény módosított szövege lehetőséget kíván biztosítani arra is, hogy a Családvédelmi Szolgálat tevékenységét az ÁNTSZ engedélyével és felügyelete mellett egyéb szervezetek is végezhessék.

A törvény az állam felelősségi körét a nem kívánt terhességek megelőzésében, illetőleg a bekövetkezett terhességek lehetőség szerinti megtartása érdekében a törvényben foglaltaknál lényegesen szélesebb körben határozza meg.

A nem kívánt terhességek megelőzésével összefüggő állami tevékenység most kialakítandó új területe a fogamzásgátló eszközök és készítmények szociális alapokon nyugvó, tehát rászorultságtól függő kedvezményes hozzáférési lehetőségének biztosítása, amely lehetővé teszi, hogy a Családvédelmi Szolgálat a jövőben ne kizárólag a családtervezéshez szükséges megfelelő információval, de szükség szerint a terhesség megelőzésére alkalmas eszközökkel is elláthassa az arra rászorulókat az egészségügyi miniszter által kiadott rendeletnek megfelelően. A nem kívánt terhesség elkerülésének mentális és egészségügyi szempontból legdrasztikusabb eszköze a terhességmegszakítás, így az állami feladatok között is prioritást kell élvezzen a nem kívánt terhességek időben történő megelőzése. A magzati élet védelmét szolgálja nemcsak a kialakult terhesség megtartása, de az is, ha a terhességmegszakítás szükségessége azokban az esetekben, amikor a szülőképes nő (még) nem akar gyermeket vállalni, fel sem merül.

A törvény az anya, illetőleg a család válsághelyzete kezelésének megoldására alkalmas tanácsadó szolgálat rendszerének fejlesztésében, valamint a szolgálat tevékenységében résztvevő állami, illetőleg civil szervezetek tevékenységének koordinációjában is megjelöli az állam felelősségét, valamint - összhangban a gyermekek védelméről szóló törvény rendelkezéseivel - rendelkezést tartalmaz a gyermekjóléti és gyermekvédelmi ellátások biztosítására vonatkozó állami, illetőleg önkormányzati felelősségről is.

A 2. §-hoz

A törvény az Alkotmánybíróság döntésének megfelelően határozza meg a súlyos válsághelyzet fogalmát.

A 3. §-hoz

A törvény rendezi azt az ellentmondást, amely a magzati élet védelméről szóló törvény, valamint az idegenrendészeti törvény hatályos szövege között fennáll. A magzati élet védelméről szóló törvény a külföldi állampolgárnál elvégzett terhességmegszakítás feltételeként bármely tartózkodási engedélyt elfogad, ugyanakkor az időközben hatályba lépett idegenrendészeti törvény tartózkodási engedélyként jelöli meg az ún. ideiglenes tartózkodási engedélyt is. Ez utóbbit az arra jogosultak egy évet meg nem haladó magyarországi tartózkodási szándék esetén kaphatnak. Annak érdekében, hogy a jogszabályi terminológia időközi megváltozásának következtében ne legyen jogosult bármely külföldi állampolgár a magyarországi tartózkodás időtartamától függetlenül a terhességmegszakítás hazánkban történő elvégzésére, ezért az ún. „abortusz-turizmus” elkerülésére, korlátozására indokolt a terhességmegszakítási kérelem benyújtását megelőző minimális Magyarországon tartózkodási időtartam meghatározása.

A 4. §-hoz

A törvény az alkotmányossági igényeknek megfelelően a Családvédelmi Szolgálat feladatkörét a súlyos válsághelyzetben lévő nő részére nyújtott tanácsadás során elsődlegesen a terhességmegszakítás lehetőség szerinti elkerülésének előmozdításában jelöli meg. A Szolgálat által nyújtott tanácsadás egyes konkrét feladatainak rangsora, időrendi sorrendje is a terhesség megtartásának elsődlegességéhez igazodik, a terhességmegszakítás konkrét feltételeiről adott tájékoztatásra, a kérelem benyújtására és a Családvédelmi Szolgálat által történő ellenjegyzésére kizárólag azt követően kerülhet sor, ha az anya terhességmegszakítással kapcsolatos szándéka megváltoztathatatlannak mutatkozik.

A Családvédelmi Szolgálat tevékenysége kiteljesedik, érdemibbé válik, figyelemmel arra, hogy az a jövőben nem korlátozódik egyszeri tájékoztatásra és terhességmegszakítással összefüggő adminisztratív teendők ellátására.

Amennyiben az anya a Családvédelmi Szolgálat tájékoztatását követően a gyermek megtartása mellett dönt - kívánságára - a Családvédelmi Szolgálat a terhesség teljes időtartama alatt segíti és támogatja, bevonva azokat az intézményeket és szervezeteket amelyek tevékenységi köre a gyermekvállalás erkölcsi, és anyagi előmozdítása.

Ha a súlyos válsághelyzetre hivatkozó terhes nő a széles körű tájékoztatás, a Családvédelmi Szolgálat által felajánlott támogatás kilátásba helyezése ellenére sem áll el a terhességmegszakítás szándékától, a kérelem benyújtása előtt három napos gondolkodási idő áll majd rendelkezésére elhatározásának újbóli végiggondolására. Ezen túlmenően a terhességmegszakítás által okozott trauma feldolgozásában - amennyiben azt igényli - továbbra is számíthat a Szolgálat segítségére. Erről őt a terhességmegszakítási kérelem előterjesztése során tájékoztatni kell.

Az 5. §-hoz

E § a törvény szövegét a módosítás azon rendelkezésével hozza összhangba, amely a Családvédelmi Szolgálat munkatársának eljárását nem a kérelem aláírásában, hanem ellenjegyzésében jelöli meg. Ez a megfogalmazás markánsabban mutatja, hogy a Családvédelmi Szolgálat szerepe nem kizárólag egy formális államigazgatási és egyben tanácsadási eljárás, hanem valóban tényleges szakmai eszköze kell legyen az indokolatlan terhességmegszakítások elkerülésének. Természetesen anélkül, hogy a terhes nő döntését a Szolgálat munkatársának bármilyen érdemi jogi eszközzel módja lenne megváltoztatni. Annak érdekében továbbá, hogy a Családvédelmi Szolgálat pontos információkkal rendelkezzen az általa ellenjegyzett terhességmegszakítási kérelmek további sorsát illetően, a törvény az egészségügyi intézmények számára viszonttájékoztatási kötelezettséget ír elő a ténylegesen elvégzett terhességmegszakításokról.

A 6. §-hoz

A törvény a súlyos válsághelyzet fennállásának igazolásához továbbra sem kíván meg semmilyen külön bizonyítási eszközt, hanem e tekintetben az anya nyilatkozatát a Szolgálat köteles figyelembe venni. Új elem azonban a törvényben, hogy azokban az esetekben, amikor a terhes nő cselekvőképtelensége következtében terhességmegszakítása kérdésében a törvényes képviselő dönt, a terhes nő véleményének kifejtésére is lehetőséget kell biztosítani. Természetesen kizárólag azokban az esetekben, amelyekben ezt a terhes nő állapota lehetővé teszi. Ez a véleménynyilvánítási jog összhangban áll egyrészt a vállalt nemzetközi kötelezettségeinkkel, másrészt az egészségügyről szóló 1997. évi CLIV. törvényben az egészségügyi szolgáltatást igénybevevő cselekvőképtelen, illetőleg korlátozottan cselekvőképes betegeket megillető azonos tartalmú jogosítvánnyal.

A 7. §-hoz

Az Alkotmánybíróság határozatának indokolása felveti annak lehetőségét, hogy a törvény az ellenőrizhetetlen, súlyos válsághelyzetre alapozott terhességmegszakítástól esetlegesen vonja meg azokat a támogatásokat, amelyeket egyébként a hatóságilag mérlegelhető és ténylegesen súlyos kockázatot jelentő indikációknál megad.

A törvény továbbra sem kíván különbséget tenni a terhességmegszakítás költségeinek viselésében attól függően, hogy súlyos válsághelyzetre történő hivatkozással milyen konkrét okból vagy hányadik alkalommal kerül sor a terhesség megszakítására. Amennyiben ugyanis a súlyos válsághelyzet alapvető oka az anya kritikus vagyoni helyzetéből fakad, az orvosi beavatkozás költségeinek teljes körű viselésére nem lesz képes, helyette illegális, számos veszéllyel járó magzatelhajtásra kerülne sor. Megfelelőbb jogi eszköznek mutatkozik az, ha a súlyos válsághelyzet alapján igénybe vett terhességmegszakítás esetén a kérelmezőt jelenleg is terhelő fizetési kötelezettség kapcsán alkalmazható szociális kedvezmények továbbra is alkalmazhatóak maradnak, a jövőben azonban azokat valóban csak az arra ténylegesen rászorultak vehetik igénybe. A szociális kedvezmények igénybevételi feltételeinek meglétét - megfelelő eljárási eszközök felhasználásával - a Családvédelmi Szolgálat eljáró szerve, munkatársa a jövőben fokozottan ellenőrzi, ellenőrizheti majd.

A törvény a nem egészségügyi indikációból elvégzett terhességmegszakításokért fizetendő díj mértékét a társadalombiztosítás szerinti finanszírozás mindenkori összegéhez igazítja a jelenlegi fix összegű, a szolgáltatás tényleges költségeihez nem igazodó térítési díjhoz képest. Ugyanakkor az egészségügyi miniszter rendeletével változatlanul módot biztosít a rászorultság mértékéhez igazodó szociális kedvezmények igénybevételére. A szociális kedvezmény igénybevételével elvégzett terhességmegszakítás tényleges költségeinek, illetőleg a megfizetett díj összegével fedezett költségeinek különbözetét az eddigi gyakorlattal megegyező módon a költségvetés megtéríti a költségek megelőlegezését végző Egészségbiztosítási Alapnak.

-----STARTING---POINT---VEGE---

A 8. §-hoz

A törvény hatályba lépése az Alkotmánybíróság vonatkozó határozatában megjelölt, az alkotmányellenes rendelkezések hatályon kívül helyezésének időpontjához igazodik, a fogamzásgátló eszközök és készítmények kedvezményes igénybevételének lehetőségét biztosító rendelkezés kivételével. Ez utóbbi rendelkezés hatályba lépését indokolt az új költségvetési év kezdetéhez igazítani, amely időpontig a szükséges források biztosíthatóak.

E § hatályon kívül helyezi a törvény azon rendelkezését, amely a terhességmegszakítási kérelem aláírása és az egészségügyi szolgáltatónál a beavatkozás elvégzésére történő jelentkezés közötti időtartamot legkevesebb három napban határozza meg, azaz kötelező várakozási időt írt elő a kérelem aláírását követően. E várakozási idő elhagyásának oka, hogy a törvény ezt a várakozást a Családvédelmi Szolgálat tanácsadási folyamatába illeszti be, a Szolgálatnál a kérelem benyújtása érdekében történő ismételt megjelenést megelőzően. A terhességmegszakítás elvégzésére rendelkezésre álló rendkívül szoros törvényi határidőkre tekintettel, arra lehetőség nincs, hogy a törvény az eredeti várakozási időre vonatkozó szabályok érintetlenül hagyásával a várakozás kötelező időtartamát kétszer három napban jelölje meg.