2009. évi XXV. törvény indokolása

a Magyar Köztársaság Kormánya és a Németországi Szövetségi Köztársaság Kormánya között az egymás nevében vízumok kiadásában, valamint a biometrikus adatok gyűjtésében diplomáciai és konzuli képviseleteik útján történő kölcsönös eljárásról szóló Megállapodás kihirdetéséről

Indokolás

A vízumkiadás átadása-átvételének a schengeni tagállamok által alkalmazott gyakorlata sok állomáshely tekintetében megoldást jelent a költséghatékonyabb és nagyobb területi lefedettséget biztosító vízumkiadás megteremtéséhez. Magyarország is élni kíván ezzel a lehetőséggel, tekintettel arra, hogy a világ számos országában nem rendelkezik vízumkiadásra feljogosított külképviselettel, más helyeken a magyar külképviseletek vízumforgalma elenyészően csekély, illetve azzá vált teljes jogú schengeni tagságunkat követően, ismét más helyeken viszont olyan kapacitásokkal rendelkezünk, amelyeket fel tudunk ajánlani más tagállamoknak.

A harmadik országbeli állampolgárok beutazásáról és tartózkodásáról szóló 2007. évi II. törvény. 12. §-ának értelmében a vízumkiadás átadására, illetve átvételére eddig nemzetközi szerződés alapján került sor. A fenti gyakorlat a hatályos jogszabályok szövegezéséből és annak szó szerinti értelmezéséből adódott. Jelen törvény 5. §-ában foglalt jogszabály-módosítás alapján egyszerűbb és hatékonyabb gyakorlat kialakítása válik lehetségessé. Az új szabályozás azon a jogi konstrukción nyugszik, miszerint a schengeni acquis - köztük a Közös Konzuli Utasítás (KKU) - uniós/közösségi jogba történő integrálását elvégző elsődleges közösségi jogforrások, valamint további, a schengeni joganyag ún. szétválogatását és a releváns alapítószerződésbeli jogalapokat meghatározó másodlagos jogforrások alapján megállapítható: a KKU jelenleg hatályos, a vízumképviseletre vonatkozó része (II. rész 1.2. pont) rendelkezik a közvetlen alkalmazandóság attribútumával, amelyből következően a vízumreprezentációs együttműködésre a jelenlegi rezsimnél egyszerűbb módon, közvetlenül, nemzetközi szerződések nélkül is lehetőség nyílik.

A Vízum Információs Rendszer (a schengeni vízumok közösségi szintű nyilvántartó rendszere) 2009-re tervezett bevezetése és ehhez kapcsolódóan a vízumkérelmezők biometrikus adatainak rögzítésére vonatkozó köztelezettség együtt jár azzal, hogy a kérelmezőknek személyesen kell megjelenniük a vízumkérelem benyújtásakor. Ez kettős kihívást jelent a tagállamoknak is: egyrészt fel kell szerelniük külképviseleteiket a biometrikus azonosítók levételéhez szükséges eszközökkel, másrészt megoldást kell találni arra, hogy a kérelmezőket ne kelljen méltánytalanul hosszú utazásra kényszeríteni lakóhelyük és a vízumkérelmezés helyszíne között.

A vízumkiadás területén történő együttműködésről szóló Megállapodás a Németországi Szövetségi Köztársasággal az együttműködés rugalmas jogi kereteit kívánja megteremteni.

A Megállapodás legfontosabb rendelkezése szerint a szerződő felek eljárhatnak egymás nevében a vízumok kiadására irányuló eljárásban: a vízumok kiadására vonatkozó információ nyújtása, időpont egyeztetése, interjú lefolytatása, dokumentumok átvétele és továbbítása, adatok felvétele - ideértve a biometrikus adatokat is -, valamint az eljárási díjak bevételezése tekintetében. A szerződő felek a D vízumokhoz, tartózkodási engedélyekhez és útlevélkérelmekhez szükséges biometrikus adatok gyűjtése során is segíthetik egymást.

A Megállapodás rögzíti, hogy a képviselt fél érdekeinek figyelembevétele mellett az Európai Unió vonatkozó szabályait, különösen az Európai Parlament és a Tanács 1995. október 24-én kelt, a személyes adatok feldolgozása vonatkozásában az egyének védelméről és az ilyen adatok szabad áramlásáról szóló 95/46/EK irányelvet az együttműködés során be kell tartani. A képviseletet ellátó félnek ugyanolyan gondosságot kell tanúsítani az eljárásban, mintha saját nevében folytatná le azt. A Megállapodás értelmében azonban a képviseletet ellátó felet nem terheli felelősség a képviseleti tevékenység ellátása során kiadott vízumokkal kapcsolatban.

A Megállapodás alapján a felek külügyminisztériumai végrehajtási megállapodások keretében jelölik ki azokat a diplomáciai és konzuli képviseleteket, amelyekre a Megállapodás vonatkozik, valamint határozzák meg az együttműködés szükséges technikai és pénzügyi részletszabályait, illetve az adatvédelemre vonatkozó szabályokat.

A képviseleti megállapodások gazdasági hatása kettős: egyrészt a magyar fél bevételhez juthat azáltal, hogy más tagállamok nevében állít ki vízumokat, ugyanakkor a többletfeladat többletköltséggel is jár. Azokon az állomáshelyeken, ahol a magyar vízum kiadása más tagállamnak kerül átengedésre, ott a magyar fél a vízumdíjbevételtől elesik, ugyanakkor beruházási és működtetési források szabadulnak fel. Mindezek a hatások összességében kiegyenlítik egymást.