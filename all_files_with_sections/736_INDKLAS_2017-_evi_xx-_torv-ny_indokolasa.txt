2017. évi XX. törvény indokolása

a határőrizeti területen lefolytatott eljárás szigorításával kapcsolatos egyes törvények módosításáról

-----STARTING---POINT---ALTALANOS--- 

Jelen törvény a menekültügyi eljárás határon történő lefolytatását, valamint a schengeni országhatárok maradéktalan megvédését tűzi ki célul. A törvény hatályosulása esetén senki sem léphet jogosulatlanul Magyarország és az Európai Unió területére.

A jogalkotó a migrációs válság elhúzódására számít, továbbra is jelentős embertömegek tervezik, hogy Európa irányába induljanak. Emellett továbbra is megoldatlan azon migránsok helyzete, akik már az EU határain belül vannak.

Az elmúlt időszak tapasztalatai alapján rengeteg illegális bevándorló él vissza a hatályos uniós jogszabályokkal. Menedékkérelmet nyújtanak be, de az erről szóló döntést megelőzve szabadon mozognak az Európai Unióban. Ez jelentős biztonsági kockázatot hordoz magában: az elmúlt hónapok terrorcselekményeinek elkövetői közül többen is menedékkérőnek álcázták magukat, és kihasználva az uniós szabályozás kiskapuit, szabadon mozogtak az EU területén.

Magyarországon is számos visszaélés történt: illegális bevándorlók magukat sérülékeny csoportba tartozónak vallották, így kivonták magukat a határon lefolytatott eljárás szabályai alól.

A Kormány a fenti tapasztalatok alapján arról döntött, hogy megerősíti a jogi határzárat: meg kell akadályozni az elutasított menedékkérők, illetve azon menedékkérők Magyarország terültén belüli szabad mozgását, akik kérelmében még nem született végleges, végrehajtható döntés. A törvény megteremti annak lehetőségét, hogy a fent említett személyek esetében az eljárás lefolytatásának időtartamára kötelező tartózkodási helyet jelöl ki a hatóság. Az illegális bevándorlóknak a jövőben a határon kijelölt tranzitzónában kell megvárniuk menedékkérelmük elbírálását.

A törvényben speciális szabályok rendelkeznek a menedékjog iránti kérelem benyújtásának lehetőségéről, a befogadási körülményekről, valamint az eljárási szabályokról, annak érdekében, hogy az országba illegálisan érkező külföldi ne tudjon az ország területére belépni.

Az ország területén elfogott, illegálisan tartózkodókat a határkerítés kapuján keresztül a Rendőrség kikíséri, így a külföldiek a tranzitzónában ellenőrzött körülmények között nyújthatják be kérelmüket.

A tranzitzónából a menedékkérő szabadon visszamehet abba az országba, ahonnan Magyarország területére lépett az eljárás bármely szakában. Az illegális bevándorlót a tömeges bevándorlás okozta válsághelyzet idején nem csak a határtól számított 8 km-es sávon belül, hanem az ország egész területéről vissza lehet kísérni a tranzitzónába: ez a megoldás biztosítja, hogy minden kérelmet a határon lefolytatott eljárás keretében bíráljanak el.

A törvény biztosítja, hogy a kötelező tartózkodási helyként kijelölt helyen tartózkodó menedékkérő a területet csak a hatóság engedélyével hagyhatja el. Amennyiben ezt nem tartja be, úgy szabálysértést követ el, és elzárással sújtható.

A törvény biztosítja az illető személyek (ide érteve a sérülékeny csoportba tartozó menedékkérőket) elszállásolását, egészségügyi és egyéb szükséges ellátását a menekültügyi eljárás teljes ideje alatt.

A kormányzati döntés közvetlen előzménye a bevándorlásról szóló nemzeti konzultáció, amelyben 2015-ben több mint egymillió magyar állampolgár vett részt. A konzultációban résztvevők túlnyomó többsége a bevándorlási szabályok jelentős szigorítása mellett foglalt állást. A Kormány a konzultáció egyértelmű eredményeit is figyelembe vette a törvény megfogalmazása során.

A kötelező tartózkodási helyen való tartózkodásra vonatkozó szabályok meghatározása, a jogi határzár megerősítése Magyarország szuverenitásának védelmét szolgálja. Ilyen értelemben a törvény szorosan illeszkedik a Kormány által meghirdetett Új Nemzeti Politikához. A Kormány álláspontja szerint a bevándorlási válságot mindenekelőtt úgy lehet kezelni, ha Magyarország és az Európai Unió megvédi határait.

-----STARTING---POINT---RESZLETES---

Az 1. §-hoz

Az általános szabályok szerint a menekülteljárásban a 14. életévét betöltött, de 18 év alatti kérelmezőt is megilleti az eljárási képesség, így az új szabályozásban a 14 és 18 év közötti kísérő nélküli kiskorúak is a tranzitzónában kerülnek elhelyezésre a menekülteljárás lefolytatásának idejére. Ennek érdekében szükséges a gyermekvédelmi törvény módosítása. A 14 év alatti kísérő nélküli kiskorúak esetén azonban továbbra is biztosított a gyermekvédelmi intézményben történő elhelyezés.

A 2-3. §-hoz

Tekintettel arra, hogy tömeges bevándorlás okozta válsághelyzetben a menedékjogról szóló törvény (Met.) speciális szabályokat tartalmaz a menekültügyi eljárás vonatkozásában, indokolt azokhoz a Harmtv. szabályainak igazítása is. Tömeges bevándorlás okozta válsághelyzetben az idegenrendészeti hatóság az elfogott jogellenesen tartózódó harmadik országbeli állampolgárokat nem utasítja ki, amennyiben kinyilvánítják a menedékjogi kérelemre vonatkozó szándékukat. Ez esetben a rendőrség a Met. rendelkezései alapján az ideiglenes biztonsági határzár kapuján a külföldit átkíséri, hogy a kérelmét a tranzitzónában a menekültügyi hatóság előtt előterjeszthesse. Új rendelkezés, hogy kötelező tartózkodási helyet a tranzitzónában is ki lehet jelölni.

A 4. §-hoz

Átmeneti rendelkezés.

Az 5. §-hoz

A tömeges bevándorlás okozta válsághelyzet kezelésére vonatkozó szabályokat indokolt új fejezetben rendezni.

A 6. §-hoz

Az ún. nyugat-balkáni útvonalat magába foglaló országokban jelenleg közel 100.000 fő tartózkodik, és a korábbi évek tapasztalatai alapján valószínűsíthető, hogy a nyugat-európai célországokba történő eljutás során továbbra is a Magyarországon át vezető legrövidebb utat fogják alkalmazni. Tekintettel arra, hogy a tömeges bevándorlás okozta válsághelyzet során alkalmazandó különleges eljárási szabályok célja annak megakadályozása, hogy a Magyarországon tartózkodási jogosultsággal nem rendelkezők az országba illegálisan ne léphessenek be, szükséges olyan rendelkezéseket megalkotni, ami figyelemmel van az ún. migrációs balkáni útvonalon tartózkodó, oda-továbbra is nagy számban áramló külföldiek jelentette veszélyre.

A 7. §-hoz

A tömeges bevándorlás okozta válsághelyzet során alkalmazandó menekültügyi eljárás szabályait a Met. I-IV. fejezet, valamint az V/A-VIII. fejezethez képest az ebben a fejezetben meghatározott eltérésekkel kell alkalmazni. Ennek értelmében indokolt kizárni a menedékjogi törvény azon rendelkezéseit, amelyek a tömeges bevándorlás okozta válsághelyzet esetén nem alkalmazhatók. A speciális eljárás keretében a menedékjog iránti kérelmet a menekültügyi hatóság előtt személyesen, kizárólag a tranzitzónában lehet benyújtani.

Ez alól kivételt képez az az eset, ha a menedékkérő személyes szabadságot korlátozó intézkedés, menekültügyi őrizet hatálya alatt vagy egyébként jogszerűen tartózkodik az ország területén. Az elismerését kérő a menedékkérelme menekültügyi hatóság előtti előterjesztésétől a menekültügyi eljárásban hozott jogerős döntésig áll a menekültügyi, eljárás hatálya alatt.

Szükséges a Rendőrséget feljogosítani arra, hogy a hatályos jogszabályi rendelkezésektől eltérően a Magyarország területén jogszerűtlenül tartózkodó külföldi esetében a feltartóztatás és az államhatár rendjének védelmét biztosító kapun történő átvezetés ne legyen a „8 km-es szabályhoz” korlátozva.

A külföldi ellen fő szabály szerint továbbra sem indulna idegenrendészeti eljárás, hanem az átvezetés után a tranzitzónában nyújthatja be a menedékjog iránti kérelmét. A Met. 5. § (1) bekezdés a) pontja rendelkezik arról, hogy az elismerését kérő jogosult a Magyarország területén történő tartózkodásra, valamint az arra jogosító engedélyre. Ezt a tranzitzónában lefolytatott speciális eljárás keretében nem lehet alkalmazni, hiszen a menedékkérők az eljárásuk jogerős befejezésig nem léphetnek be, illetve tartózkodhatnak Magyarország területén. A tranzitzóna speciális helyzetére tekintettel ugyancsak indokolt a Met. 5. § (1) bekezdés c) pontja szerinti munkavégzéshez való jogot is kizárni a tranzitzónában. A tömeges bevándorlás okozta válsághelyzet esetén alkalmazandó jogszabályok esetében azonban biztosítani kell a kérelmezők, különösen a sérülékeny, különleges elbánásban részesítendő személyek (pl. kiskorúak, családok, fogyatékosok) nemzetközi és hazai előírások szerinti elszállásolását és ellátását, egészségügyi és egyéb szükséges ellátását a menekültügyi eljárás teljes ideje alatt (ide értve a jogorvoslati, bírósági felülvizsgálati eljárás időtartamát is).

Szabályozásra kerül, hogy a kérelmező köteles a jogerős döntés vagy a dublini átadó végzés végrehajthatóvá válásáig a tranzitzónában tartózkodni, mindamellett a - magyarországi útirány kivételével - az eljárás bármelyik szakaszában szabadon távozhat a külföldi.

Kivételként kell megjeleníteni a 14 év alatti kísérő nélküli kiskorúakat, akik esetében szükséges gondoskodni a megfelelő gyermekvédelmi intézményben történő elhelyezésről. Az életkor vonatkozásában az általános szabálytól - mely a 18 év alatti személyekről rendelkezik - való eltérést; az indokolja, hogy a jelenlegi szabályok a felnőtt kísérő nélkül érkező 18 év alattiak esetében kizárják a menekülteljárás lefolytatását a tranzitzónában, mely szabállyal számtalan esetben visszaéltek a kérelmezők. Tekintettel arra, hogy az általános szabályok szerint a menekülteljárásban a 14. életévét betöltött, de 18 év alatti kérelmezőt is megilleti az eljárási képesség, míg a 14 év alattiak egyedül nem járhatnak el, a gyermekek érdekében szükséges a menedékkérőt megfelelő gyermekvédelmi intézményben elhelyezni.

A menekültügyi eljárások gyors lefolytatása érdekében a speciális menekültügyi eljárás keretei között lerövidül a kérelmet elfogadhatatlanság miatt vagy gyorsított eljárásban hozott végzés ellen benyújtható felülvizsgálati kérelem határideje 3 napra. Az eljárás megszüntetésére az általános szabályokhoz képest szűkebb körben van lehetőség, amelynek jogalapját a menedékkérelem visszavonása, a tranzitzóna elhagyása, valamint a hatósággal történő együttműködési kötelezettség megtagadása teremti meg. A jogszabály a megszüntető végzésekkel szemben kizárja a jogorvoslat lehetőségét. A bírósági felülvizsgálatra vonatkozó rendelkezések biztosítják, hogy a kérelmezőnek ne kelljen elhagynia a tranzitzónát a személyes meghallgatás foganatosítása érdekében sem. Ha az elismerését kérő ismeretlen helyen tartózkodik, akkor a bíróság hirdetmény útján közölt döntését ésszerű a kifüggesztés napján kézbesítettnek tekinteni.

Indokolt kimondani, hogy az elismerését kérőnek a további jogorvoslattal nem támadható döntést követően el kell hagynia a tranzitzónát. Szabályozásra kerül, hogy amennyiben a jogerős és végrehajtható döntést követően nyújt be a kérelmező menedékjogi kérelmet, akkor ez új kérelemnek minősül, azonban az újabb eljárásban az ellátáshoz való jog sem illeti meg a külföldit.

A 8. §-hoz

Szükséges rendelkezni a tranzitzónában elhelyezettek adatainak kezelhetőségéről.

A 9. §-hoz

Átmeneti rendelkezés.

A 10. §-hoz

Pontosító rendelkezés.

A 11-12. §-hoz

A menedékjogról szóló törvény tömeges bevándorlás okozta válsághelyzet idejére alkalmazni rendelt szabályaival való összhang miatt szükséges megteremteni annak lehetőségét, hogy a rendőr a tranzitzónába kísérje a Magyarország területén jogellenesen tartózkodó külföldit.

A 13. §-hoz

A tényállás akkor valósul meg, ha a külön törvény alapján számára tartózkodásul kijelölt helyet elhagyta, vagy oda nem érkezett meg. A tömeges bevándorlás okozta válsághelyzet idején a közbiztonság és a közrend fenntartása érdekében szükséges, hogy a tényállás elkövetői a legsúlyosabb szabálysértési jogban ismert szankcióban részesülhessenek (szabálysértési elzárás, pénzbírság).

-----STARTING---POINT---VEGE---

A 14. §-hoz

Hatályba léptető rendelkezés.