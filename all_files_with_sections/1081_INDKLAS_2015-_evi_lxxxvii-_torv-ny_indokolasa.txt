2015. évi LXXXVII. törvény indokolása

az egyes közlekedéssel összefüggő törvények módosításáról

-----STARTING---POINT---ALTALANOS--- 

A Magyarország 2015. évi központi költségvetésének megalapozásáról szóló 2014. évi XCIX. törvény 158. § (1) bekezdése által módosított, a közúti közlekedésről szóló 1988. évi I. törvény (a továbbiakban: Kkt.) 33/A. § (1) bekezdése alapján a használati díj megfizetésének kötelezettsége nem egyértelmű. A díjfizetési kötelezettség egyértelmű megállapítása hiányában közigazgatási hatósági eljárást lefolytatni, bírságot kiszabni nem lehet, ezért szükséges a Kkt. 33/A. § (1) bekezdésének mielőbbi pontosítása.

A Kkt. 25/B. §-a alapján Magyarországon a külföldi rendszámú járművet belföldi honosságú személyek általában nem használhatják, kivéve a törvényben konkrétan meghatározott eseteket. A Kkt. nem tartalmaz különös szabályokat a gépjárműflotta-üzemeltető külföldi rendszámmal rendelkező gépkocsijának Magyarországon honos személy számára történő bérbeadásának, lízingbe adásának esetére. Figyelemmel arra, hogy a szabályozás nem koherens a regisztrációs adóról szóló 2003. évi CX. törvényben a gépjárműflotta-üzemeltetőre vonatkozó szabályozásával, amely a regisztrációs adó megfizetését szabályozza a Magyarországra bérbe vagy lízingbe adott jármű esetében is, ezért a szabályozás egyértelműsítése érdekében a Kkt. 25/B. § (4) bekezdésének d) ponttal történő kiegészítése szükséges. A módosítás önálló esetkörként szabályozva, általánosságban rendezi a gépjárműflotta-üzemeltető külföldi rendszámú járműveinek belföldi személyek általi használatát a használat időtartamának korlátozása nélkül, vagyis azt akár 30 napon túl is lehetővé téve. E körben a használhatóság egyetlen feltétele a regisztrációs adó gépjárműflotta-üzemeltető általi megfizetésének igazolása.

A közúti közlekedési nyilvántartásról szóló 1999. évi LXXXIV. törvény módosítása jogtechnikai pontosítások miatt indokolt.

Az állami tulajdonban lévő víziutak, a mederben és a parton lévő létesítmények, az országos közforgalmú kikötők valamint az ahhoz kapcsolódó ingatlanok, továbbá az úszólétesítmények európai uniós forrásból történő létesítése, beszerzése és fejlesztése érdekében a NIF Zrt. mint az állam nevében és javára eljáró fejlesztési közreműködő státuszának törvényi szabályozása vált szükségessé. A hajózási tárgyú projektjavaslatok érvényesítése kapcsán a NIF Zrt. építtetői státuszának rendezése is indokolt, mivel a projektek megvalósítása során az engedélyezési eljárásokban (vízjogi engedély, környezetvédelmi létesítési engedély megszerzése), illetve eszközbeszerzés (pl. hajóbeszerzés) továbbá a közbeszerzési eljárás ajánlatkérőjeként, vagy az azt követő szerződéskötés során a jogviszonyban szerződő félként nevesíteni szükséges a fejlesztési közreműködőt. A szabályozási igény a víziközlekedésről szóló 2000. évi XLII. törvény (a továbbiakban: Vkt.) módosításával teljesíthető.

-----STARTING---POINT---RESZLETES---

Az 1. §-hoz

A közúti közlekedésről szóló 1988. évi I. törvényben a közvilágítási-, villany-, és telefonoszlopokon történő reklámeszköz elhelyezési tilalom feloldásra került. A jelen jogszabály-módosítás szabályozott keretek között engedélyezi a reklámtáblák, reklámhordozók és egyéb reklámcélú berendezések közvilágítási-, villany-, és telefonoszlopokon történő kihelyezését.

A 2. §-hoz

A külföldi rendszámú járművek hazai használatának korlátozásával kapcsolatos törvényi rendelkezések a regisztrációs adóról szóló 2003. évi CX. törvény rendelkezései szerint belföldi személy részére használati jogot biztosítanak a gépjárműflotta-üzemeltetőtől bérelt vagy lízingelt járművekre vonatkozóan. Ez a jog azonban a hatályos szabályozás tekintetében bizonytalanságot okoz, amelynek megszüntetése indokolt.

A Kkt. 25/B. §-a módosításával egyértelművé kell tenni, hogy a hazánkban gépjárműflotta-üzemeltetőtől bérleti vagy lízingszerződés és a hozzá tartozó regisztrációs adó megfizetése mellett üzemeltetett külföldi rendszámú járműveket belföldi magánszemélyek időtartam korlátozás nélkül jogosultak vezetni.

A 3. §-hoz

Jogtechnikai pontosításokat tartalmaz.

A 4. §-hoz

A Kkt. 33. § (4) bekezdése értelmében a Kkt. 21. § (3) bekezdésében kivételként meghatározott szabályszegés elkövetését bizonyító felvételt is a külön jogszabályban meghatározott feltételeknek megfelelő eszközzel lehet csak készíteni. Az ellentmondás feloldása érdekében indokolt a Kkt. 33. § (4) bekezdésének hatályon kívül helyezése.

Az 5. §-hoz

A közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) jelenleg hatályos 9. § (5) bekezdés a) és b) pontja a 9. § (1) bekezdés f) és j) pontjára, valamint a 9. § (6) bekezdése a 9. § (1) bekezdés f) pontjára hivatkozik, amely esetekben a 9. § (1) bekezdése a hivatkozott f) és j) pontot már nem tartalmazza. Mindezek alapján - a jogtechnikai probléma feloldása érdekében - szükséges a Kknyt. 9. § (5) és (6) bekezdésében a hivatkozások pontosítása. További jogtechnikai pontosítás indokolt a Kknyt. 18. § (2) bekezdésében, a 19. § (1) bekezdés n) pontjában és a 21. § a) pontjában.

A 6. §-hoz

Az állami tulajdonon megvalósuló fejlesztés és eszközbeszerzés esetén az állam nevében és javára fejlesztési közreműködőként eljáró NIF Zrt.-nek úgy is, mint építtetőnek a tevékenysége fontos közérdekű és közcélú tevékenységnek minősül.

A fejlesztési közreműködő felelős az építési munkák előkészítéséért, az erre irányuló feladatokat a Vkt. részletesen rögzíti.

A törvény továbbá azt is részletezi, hogy a fejlesztési közreműködő az általa felhasznált forrásokkal és létrehozott eszközökkel a fejlesztés és eszközbeszerzés pénzügyi zárását követően hogyan számol el és a vagyonkezelés hogyan rendeződik az állami tulajdonú, önkormányzati tulajdonú illetve más tulajdonában álló ingatlan vagy eszköz esetében.

A fejlesztési közreműködő vagyonkezelői jogának ingatlan-nyilvántartásba, továbbá úszólétesítmények beszerzése esetén a tulajdonjog hajólajstromba történő bejegyzése, valamint törlése célszerűen díjmentesen történik.

A módosítás a fejlesztési közreműködőnek a fejlesztéssel érintett közmű üzemeltetőjével és tulajdonosával a fejlesztési tevékenység során történő eljárását és elszámolását is rendezi. A módosítás biztosítja továbbá a műszakilag indokolt mértékű közműkiváltás vagy -fejlesztés ingyenes átadásának lehetőségét is.

A 7. §-hoz

Az értelmező rendelkezések kiegészítésével a módosítás bevezeti a fejlesztési közreműködő és az átadás-átvétel fordulónapjának fogalmát a Vkt.-ba. A „fejlesztési közreműködő” fogalom bevezetése hivatott hangsúlyozni, hogy egyes projektek esetén - a vízügyi igazgatási szervek fejlesztési feladatainak elvonása, felülírása nélkül - a NIF Zrt. is ellát fejlesztési feladatokat.

A 8. §-hoz

A Magyarország 2015. évi központi költségvetésének megalapozásáról szóló 2014. évi XCIX. törvény módosítása.

-----STARTING---POINT---VEGE---

A 9. §-hoz

Hatályba léptető rendelkezés.