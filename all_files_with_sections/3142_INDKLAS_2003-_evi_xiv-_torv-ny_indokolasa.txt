2003. évi XIV. törvény indokolása

a pártfogókra vonatkozó egyes törvények módosításáról

-----STARTING---POINT---ALTALANOS--- 

1/a. A pártfogókra vonatkozó egyes törvények módosításáról szóló törvényjavaslat - a büntetőeljárásról szóló 1998. évi XIX. törvénnyel (a továbbiakban: Be.) összhangban - a pártfogó felügyelői tevékenységet olyan komplex igazságügyi tevékenységként határozza meg, amely a büntetőeljárásban magában foglalja a terheltről mintegy szakértőként készítendő, a nyomozói, az ügyészi vagy a bírói döntéshez segítséget nyújtó pártfogó felügyelői véleményt vagy környezettanulmányt; a büntetés-végrehajtás körében a közérdekű munka és a pártfogói felügyelet végrehajtását, a büntetés végrehajtását követően a terhelt beleegyezése esetén az utógondozói, szociális jellegű tevékenységet, s mindez kiegészülhet a felek egyetértése és a hatóság döntése esetén a terhelt és a sértett közötti mediációval.

1/b. A modern értelemben vett pártfogás az utógondozásból, az ezzel kapcsolatos állami feladatvégzés a civil- és egyházi szervezetek tevékenységéből fejlődött ki. Magyarországon először Eötvös József írt az elítéltek megsegítésének jelentőségéről. Deák Ferenc 1843-ban már egy európai színvonalú utógondozói intézmény létrehozásának fontosságára hívta fel a figyelmet. A kiegyezés után megjelentek az első olyan szervezetek, amelyek segélyekkel támogatták a szabadulókat. (Az első magyar rabsegélyező egylet 1873-ban alakult meg.)

A rabsegélyező egyletek közel 40 évi munkálkodás után alakultak át olyan szervezetekké, amelyek a segélyosztáson túl a munkába álláshoz, az elhelyezkedéshez is segítséget akartak nyújtani, és felvállalták az egyéni gondozást, a rászoruló elítéltekkel az erkölcsnemesítő beszélgetéseket. Ekkor jelent meg szakmai körökben Angyal Pál javaslatára a pártfogó elnevezés. Az új egyesületek a patronázs nevet viselték. Tevékenységüket ingyenesen végezték, a segélyezés költségeit a kormány vállalta fel. A patronázs egyesületek fejlődése az I. világháború kitöréséig töretlen volt, azt követően azonban az egyesületek jelentős része felbomlott. 1933-ban 33 taggal megalakult a Patronázs Szövetségek Magyar Egyesülete, de a fejlődést a II. világháború ismét derékba törte.

Az 1950-es években az utógondozási tevékenység szinte teljesen megszűnt. Az egyedüli gondozói funkciók a szabadulást megelőző beszélgetések, illetve az élelmiszer- és ruhatámogatás maradtak. 1954-től állami feladattá vált a szabadlábra helyezettek foglalkoztatásáról való gondoskodás, amely 1960-tól a tanácsok végrehajtó bizottságainak a hatáskörébe került, a hatékonyság növelését pedig más társadalmi szervezetek, elsősorban a szakszervezetek bevonásával célozták meg. 1966-tól önkéntes segítőket is be lehetett vonni a munkába.

Az 1971. évi 20. tvr. a reszocializációt jelölte meg a legfőbb célként. Az előkészítés a büntetés-végrehajtási szervezet feladata lett, ugyanakkor megállapítottak munkáltatói kötelezettségeket is. A végrehajtásról a bíróságok mellett működő pártfogó felügyelői szervezet gondoskodott. Az 1979. évi 11. tvr. mindezt kiegészítette a pártfogó felügyelet végrehajtásával kapcsolatos rendelkezésekkel. Egyértelműbbé vált a büntetés-végrehajtási jellegű hatósági, ellenőrző funkció és a csak segítő feladatok felvállalására jogosult utógondozói tevékenység megkülönböztetése.

2. A törvény a Pártfogó Felügyelői Szolgálat felállításának és működésének szabályozási elveiről szóló 1183/2002. (X. 31.) Korm. határozatban (a továbbiakban: Korm. hat.) foglaltak megvalósításához szükséges törvénymódosításokat tartalmazza.

A törvény módosítja a bíróságok szervezetéről és igazgatásáról szóló 1997. évi LXVI. törvény (a továbbiakban: Bsz.) és a büntetőeljárásról szóló 1998. évi XIX. törvény egy-egy szakaszát, ennél jelentősebb mértékben az igazságügyi alkalmazottak szolgálati viszonyáról szóló 1997. évi LXVIII. törvényt (a továbbiakban: Iasz.), a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.), valamint a büntetések és az intézkedések végrehajtásáról szóló 1979. évi 11. törvényerejű rendeletet (a továbbiakban: Bvtvr.).

3. A törvény célja az, hogy átalakítsa a pártfogás jelenlegi szervezetét és működését, valamint a szervezeti változásból és a pártfogók feladatkörének bővüléséből adódó jogalkotási kötelezettségnek is eleget tegyen. A hatályos szabályozás szerint szervezetileg elkülönülten működik a pártfogói rendszer a felnőtt korú és a fiatalkorú elkövetők tekintetében: a felnőtt korúak hivatásos pártfogója a megyei (fővárosi) bíróságon működik igazságügyi alkalmazottként, a fiatalkorúak hivatásos pártfogója pedig a megyei (fővárosi) gyámhivatalnál köztisztviselőként. A hivatásos pártfogó büntetés-végrehajtási jellegű feladatkörében eljárva közreműködik a közérdekű munka végrehajtásában, végrehajtja a pártfogó felügyeletet, továbbá törvényben meghatározott esetekben a terheltről környezettanulmányt készít és végzi az utógondozást.

A hivatásos pártfogó tevékenysége egyrészt büntetés-végrehajtás (a közérdekű munka büntetés és a pártfogó felügyelet intézkedés végrehajtása), másrészt a társadalom védelme, a bűnismétlés megakadályozása és a terhelt reszocializációja érdekében végzett szociális jellegű tevékenység. Elmondható tehát, hogy a hatályos rendelkezések értelmében a fontos igazságügyi tevékenységet végző hivatásos pártfogók szervezetileg felemás helyzetben tevékenykednek: a felnőtt korúak hivatásos pártfogói az igazságszolgáltatást végző azon bírósági szervezeten belül, amely szervezet alaptevékenységén kívül a pártfogókra is vonatkozó büntetés-végrehajtási feladatokon túl csak a vagyoni jellegű büntetés-végrehajtási feladatokat látja el (pénzbüntetés, pénzmellékbüntetés, elkobzás, vagyonelkobzás). A valóban bírói döntést igénylő büntetés-végrehajtási feladatokat viszont a tanács elnöke, a büntetés-végrehajtási csoport (a büntetés-végrehajtási bíró), illetve a Bírósági Gazdasági Hivatal végzi. A fiatalkorúak pártfogó felügyelői pedig az igazságügyi hatóság által kiszabott intézkedések végrehajtási feladatait a gyámügyi igazgatási szervezeti rendszeren belül, a szociális igazgatás gyermek- és ifjúságvédelmi területéhez kapcsolva látják el.

4. A fentebb írt szervezeti és irányítási megoldás a gyakorlatban működési zavarokhoz vezetett. Jelenleg hiányzik az intézmény egységes büntetőpolitikai irányítását biztosító szakmai felügyelet. A pártfogó intézményrendszer önmaga sem találta meg a helyét a büntetés-végrehajtást és a szociális igazgatást ellátó foglalkozások körében. Az eljárásban túl későn jön létre a kapcsolat a pártfogó és a pártfogolt között. A pártfogóknak nem jut szerep a büntetéskiszabás előkészítésében, ismereteik nem hasznosulnak a büntetőszankciók kiszabásának mérlegelésében. A jelenlegi feladatok ellátásához nem elegendő a pártfogók száma, a tevékenységüket segítő személyzet pedig teljesen hiányzik, és a működésükhöz szükséges objektív feltételek sem megfelelőek. A pártfogók alapfelkészültsége igen különböző, hiányzik a feladataik ellátásához szükséges speciális szakképzés és a világos szakmai követelményeknek megfelelő rendszeres továbbképzés.

A magatartási szabályok végrehajtásával kapcsolatos gyakorlat „ördögi körbe” került. Az ügyész, a bíróság, a büntetés-végrehajtási bíró azért nem ír elő külön magatartási szabályokat, mert tisztában van azzal, hogy a pártfogó szolgálat képtelen ezek végrehajtására. A pártfogónak viszont egyedi ügyben nincs jogszabályi felhatalmazása konkrét javaslatok megfogalmazására, hiányoznak a feltételek a végrehajtásra kötelezett intézményekkel való együttműködés kialakításához. Nehézkes és nem hatékony a felnőttekkel foglalkozó pártfogók gyakorlatában a közérdekű munka végrehajtása. A létszámhiány és a nagy munkateher mellett a pártfogónak nincs lehetősége arra, hogy megfelelő gyakorisággal találkozzon a pártfogoltjával, megismerje a lakókörnyezetét, és így arra sem, hogy valóban figyelemmel kísérje a pártfogolt magatartását, még kevésbé, hogy abban változást érjen el.

5. A törvény a törvénymódosításokkal eléri, hogy a jelenlegi széttagolt pártfogói szervezetekből országosan azonos színvonalú tevékenységet végző, egységes szakmai követelmények alapján működő, központi irányítású Pártfogó Felügyelői Szolgálat jöjjön létre. A törvény egységes szervezetbe foglalja a felnőtt és a fiatalkorú elkövetőkkel kapcsolatos igazságügyi feladatok teljesítését, egyben lehetőséget ad az életkori sajátosságoknak megfelelő szabályok és gyakorlat megőrzésére. Ugyancsak megőrzi és általánossá kívánja tenni a fiatalkorúak pártfogó felügyeletének végrehajtási szabályaiból a ma is korszerűnek mondható elemeket, így a pártfogolási tervet, a környezettanulmányt és a más szervek részére a pártfogó által adandó tanácsokat és javaslatokat.

A törvény szerint a Pártfogó Felügyelői Szolgálatot az igazságügyminiszter irányítja és ellenőrzi, gondoskodik a működési feltételeiről. Az országos szervezeti központ a kormányrendelettel alapuló és tevékenységét 2003. július 1-jén megkezdő Pártfogó Felügyelői Szolgálat Országos Hivatala (a továbbiakban: Hivatal), élén a főigazgatóval. A főigazgatót, és a főigazgató-helyettest az igazságügyminiszter nevezi ki. A Hivatal területi szervei a megyei (fővárosi) hivatalok. A pártfogó felügyelőket a Hivatal főigazgatója nevezi ki. A hivatalokban a pártfogó felügyelők mellett az érdemi ügyintézésben részt vevő tisztviselők (asszisztensek) működnek.

A törvény szerint a társadalmi pártfogói tevékenység és funkció megszűnik. Mindez nem azt jelenti, hogy ne lenne szükség a jövőben a pártfogás területén társadalmi segítőkre és kapcsolatra, de a pártfogó felügyelői szolgálat és a civil szervezetek, egyházak közötti együttműködés új formája a szakmai és a segítő elemeknek az együttműködő fél profiljának megfelelő együttműködési megállapodásban történő rögzítése.

-----STARTING---POINT---RESZLETES---

Az 1. §-hoz

A Bsz. 94. §-a értelmében a büntetések és az intézkedések végrehajtása során a bíróságokra háruló feladatokat a megyei bíróságokon működő büntetés-végrehajtási bíró és az ugyanott működő hivatásos pártfogó látja el. A törvény szerint a jövőben a felnőtt korúak pártfogó felügyelője nem a megyei (fővárosi) bíróságon működne, hanem az egységes, az igazságügyminiszter irányítása alatt álló pártfogó felügyelői szolgálat állományában.

A 2-24. §-hoz

A törvény szerint a jelenleg is igazságügyi alkalmazott felnőtt korúak hivatásos pártfogói tekintetében csak az irányítás módosul, a jelenleg a gyámhivataloknál köztisztviselőként működő fiatalkorúak pártfogói esetében azonban a szolgálati jogviszony jellege is megváltozna, kifejezésre juttatva tevékenységüknek a felnőtt korúak hivatásos pártfogóival egységes és igazságügyi jellegét.

A törvény ezért azon szerveket, ahol igazságügyi alkalmazotti jogviszony létesíthető, kiegészíti a Hivatallal és a megyei (fővárosi) hivatalokkal. Meghatározza a pártfogó felügyelő alapvető feladatait. Az igazságügyi tisztviselők közé besorolja a pártfogó mellett működő, érdemi feladatot végző asszisztenst. Rögzíti, hogy a Hivatal főigazgatója és a főigazgató-helyettes felett az igazságügyminiszter, a pártfogó felügyelők és a pártfogói asszisztensek felett a főigazgató gyakorolja a munkáltatói jogokat.

Megállapítja a pártfogó felügyelők képesítési feltételeit: eszerint pártfogóvá egyetemi szintű jogász, okleveles közigazgatási szakértő, pszichológus, szociálpolitikus, szociológus, vagy teológus, egyetemi vagy főiskolai szintű pedagógus vagy szociális munkás, főiskolai szintű gyógypedagógus, igazgatásszervező vagy szociálpedagógus, felsőfokú képesítéssel és szakirányú továbbképzési szakon szerzett - így különösen addiktológiai konzulens, gyermek- és ifjúságvédelmi tanácsadó, mentálhigiénés - szakképesítéssel rendelkező személy nevezhető ki. Figyelemmel arra, hogy a jelenlegi munkatársak egy része nem rendelkezik az előírásnak megfelelő képesítéssel, a törvény lehetőséget teremt arra, hogy a munkáltató a felsőfokú képesítés megszerzésére legfeljebb hat évre halasztást engedélyezzen. Nem lenne kötelezhető ugyanakkor a pártfogó felügyelő a felsőfokú képesítés megszerzésére, ha legfeljebb hat éven belül eléri a nyugdíjkorhatárt.

A törvényben a Hivatal főigazgatói és főigazgató-helyettesi állása magasabb vezetői állásnak minősül, s vezetői pótlékra jogosult rajtuk kívül a megyei (fővárosi) igazgató, a főosztályvezető, a főosztályvezető-helyettes, az osztályvezető és az osztályvezető-helyettes.

A törvény a pártfogó felügyelők új szervezeti egységbe kerülését a jelenleg a felnőtt korúak pártfogását végzők esetében áthelyezéssel, a jelenleg a fiatalkorúak pártfogását végzők esetében a közszolgálati jogviszony közös megegyezéssel történő megszüntetésével, illetve a kinevezéssel és annak elfogadásával rendezi. A megyei (fővárosi) bíróság hivatásos pártfogójának arról kell nyilatkoznia, kéri-e, hogy végleges áthelyezéssel a Hivatalhoz kerüljön; míg a megyei (fővárosi) gyámhivatal hivatásos pártfogója (köztisztviselője) arról nyilatkozik, hogy pártfogó felügyelőként az igazságügyi alkalmazotti jogviszonyt elfogadja-e. Ha igen: közszolgálati jogviszonyát közös megegyezéssel kell megszüntetni, ha nem: közszolgálati jogviszonya felmentéssel megszüntethető.

A törvény ügyel arra, hogy a pártfogó felügyelő az életpályát és az anyagi ellátást tekintve a változás folytán ne kerüljön a korábbinál hátrányosabb helyzetbe. A törvény szerint a gyámhivatalnál megszakítás nélkül pártfogóként, illetve más szervnél azonos jellegű munkakörben köztisztviselőként vagy közalkalmazottként eltöltött idő is szolgálati viszonyban eltöltött időnek minősül. Az új szervezetbe átkerülő volt köztisztviselők esetében viszont a törvény szerint alkalmazni kell az Iasz. azon szabályát is, miszerint az igazságügyi szolgálati időt az e törvény hatályba lépése előtti jogszabály alapján megállapított szolgálati időnél alacsonyabb mértékben nem lehet meghatározni, s figyelembe kell venni a törvény hatályba lépése előtti soron kívüli előresorolások hatását is. Az új szervezetbe átkerülő személyekre is vonatkozik az Iasz. azon szabálya, miszerint a besorolások eredményeként az igazságügyi alkalmazott illetménye - változatlan munkakör esetén - nem csökkenhet. Az illetmény esetleges csökkenése esetén a törvény hatálybalépése előtti hónapra megállapított illetményt kell folyósítani. A szabadság tekintetében szintén alkalmazni kell az Iasz. azon szabályát, hogy ha a pártfogó felügyelő szabadsága a korábbi szabadságához képest csökkenne, mindaddig a törvény hatályba lépése előtt megállapított szabadságra jogosult, amíg annak mértékét az e törvény szerinti szabadsága meg nem haladja. A felsőfokú végzettségű tisztviselőt (asszisztenst) a Pártfogó Felügyelői Szolgálat Országos Hivatalában az illetményalap 5-10%-a közötti beosztási pótlék illeti meg.

A 25-26. §-hoz

A törvény szerint a jövőben a fiatalkorúak pártfogó felügyelője nem a megyei (fővárosi) gyámhivatalban működik, ezért a Gyvt. törvényben megjelölt részeinek a hatályon kívül helyezése indokolt. Szükség van viszont arra, hogy a gyermekek védelmét ellátó szervek között közreműködőként a pártfogó felügyelői szolgálat a jövőben is megjelenjen. Ezt a törvény a Gyvt. 2. §-a (1) bekezdésének megfelelő módosításával éri el.

Az eddig a fiatalkorúak pártfogói feladatkörébe tartozó, de a bűnmegelőzési célokat tágabb értelemben szolgáló feladatok ellátását a jövőben a megyei (fővárosi) gyámhivatalokban, gyermek- és ifjúságvédelmi koordinátorok folytatják. Ezért a Gyvt-ben szabályozni szükséges a gyámhivatalok új feladatát: a devianciák szempontjából veszélyeztetett gyermekek, illetve a gyermekkorú bűnelkövetők számára prevenciós célból szükséges programok indításának segítését és koordinálását. Ezt a szabályozási feladatot a törvény a Gyvt. 122. §-ának helyébe lépő új rendelkezéssel éri el.

A 27. §-hoz

Az 1998. évi XIX. törvény 453. §-ának (2) bekezdése szerint a fiatalkorú terheltek esetében a környezettanulmányt a megyei gyámhivatal mellett működő hivatásos pártfogó készíti el. A törvény szerint a jövőben a fiatalkorúak pártfogó felügyelője nem a megyei (fővárosi) gyámhivatalban működik, ezért a fenti rendelkezés módosítása is szükséges.

A 28-39. §-hoz

A Bvtvr. hatályos szabályai szerint a megyei bíróságon, illetve a gyámhivatalnál működik a hivatásos pártfogó, s e szervek hajtják végre a pártfogó felügyeletet, továbbá az ügyész, a bíróság és a büntetés-végrehajtási bíró e szerveket keresi meg. A szervezeti átalakulás miatt szükséges a pártfogó felügyeletet, illetve a pártfogót érintő rendelkezések módosítása, másrészt az új jogintézményként bevezetendő pártfogó felügyelői vélemény kötelező elrendelésének eseteire vonatkozó, továbbá a Be. szabályaival összhangot teremtő új rendelkezések beiktatása. Ugyancsak szükséges az adatvédelem biztosítása.

A büntetőeljárásról szóló 1998. évi XIX. törvény 114/A. §-a új jogintézményként szabályozza a pártfogó felügyelői véleményt. Ennek lényege szerint a bíróság és az ügyész a büntetés, vagy intézkedés alkalmazása, illetőleg a vádemelés elhalasztása előtt a pártfogó felügyelő által elkészítendő pártfogó felügyelői vélemény beszerzését rendelheti el, sőt e vélemény beszerzését törvény kötelezővé teheti. A Be. ilyen kötelező esetet mond ki a vádemelés elhalasztása körében akkor, ha az ügyész magatartási szabályok megállapítását vagy kötelezettség előírását véli szükségesnek.

A pártfogó felügyelői vélemény a környezettanulmány jogintézményével rokon, de annál szélesebb körű információkat tartalmaz: a bíró (ügyész) részére leírja a terhelt személyiségét és életviszonyait jellemző tényeket és körülményeket, különösen családi körülményeit, egészségi állapotát, esetleges káros szenvedélyeit, lakhatási körülményeit, iskolai végzettségét, szaktudását, munkahelyét, ennek hiányában a foglalkoztatására vonatkozó adatokat, jövedelmi, vagyoni viszonyait, bemutatja a feltárt tények, körülmények és a bűncselekmény elkövetése között fennálló kapcsolatot.

A pártfogó felügyelő tájékoztatást ad a terhelt adottságainak megfelelő munkalehetőségekről, egészségügyi, illetve szociális intézményi ellátási lehetőségről, javaslatot tehet egyedi magatartási szabály elrendelésére. Bírói (ügyészi) rendelkezés alapján kitér arra, hogy a terhelt a kilátásba helyezett magatartási szabályok vagy kötelezettségek teljesítését vállalja-e és képes-e teljesíteni, valamint arra, hogy a sértett hozzájárul-e a részére adandó jóvátételhez.

A törvény szerint - a Be. már említett rendelkezésén túl - kötelező a pártfogó felügyelői vélemény beszerzése a feltételes szabadságra bocsátásról való döntés (elutasítás esetén az új döntés) előtt, feltéve, hogy a feltételes szabadságra bocsátás várható időpontjáig rendelkezésre álló idő legalább kettő hónap, továbbá a közérdekű munka végrehajtási helyszínének kijelölése, illetve megváltoztatása (más munkahely kijelölése) esetén. Elrendelheti továbbá a pártfogó felügyelői vélemény beszerzését az ügyész, ha az általa előírt magatartási szabályt vagy kötelezettséget meg kívánja változtatni; a büntetés-végrehajtási bíró a közérdekű munka helyébe lépő szabadságvesztés megkezdésére adandó halasztásban való döntés előtt; a bíróság, mielőtt a határozatában előírt, pártfogó felügyeleti magatartási szabályt módosítaná; továbbá indítványa megtételéig az ügyész, azt követően a bíróság, ha a magatartási szabályok megszegése miatt a szabadságvesztés végrehajtása elrendelésének lehet helye.

A pártfogó felügyelői vélemény elkészíthetősége érdekében rögzíti a törvény, hogy a pártfogó felügyelő a feltételes szabadságra bocsátás előtt legalább kettő hónappal az elítéltet a büntetés-végrehajtási intézetben meghallgatja, és vele ezen időponttól rendszeresen érintkezhet.

A törvény szerint a megyékben és a fővárosban működő munkaügyi központok a jövőben nemcsak az illetékes bíróságot, hanem a pártfogó felügyelői szolgálatot is tájékoztatják azokról a munkahelyekről, amelyek közérdekű munka végzésére elítéltek kijelölését igénylik.

A pártfogó felügyelet végrehajtásának eredményesebbé tétele érdekében rögzíti a törvény, hogy a pártfogó felügyelő a pártfogó felügyelet végrehajtásáról pártfogoltanként pártfogó felügyelői tervet is készít.

Elsősorban a pártfogó felügyelői vélemény és a pártfogó felügyelői terv elkészítésekor a pártfogó felügyelő különleges személyi adatot is kezelhet, ezért a törvény új rendelkezés beiktatásával - az Be. 71. §-ának (1)-(5) és (7) bekezdéseinek megfelelő alkalmazására utalva - meghatározza a pártfogó felügyelő által kezelt adatok körét és az adatok forrásait.

-----STARTING---POINT---VEGE---

A 40. §-hoz

Az új szervezetbe való átkerülésükhöz a hivatásos pártfogóknak a törvény 22. §-a értelmében 2003. április 30-ig nyilatkozniuk kell. E rendelkezés a törvény szerint 2003. április 1-jén, a törvény többi rendelkezése 2003. július 1-jén lép hatályba.

E § (2) bekezdésének értelmében a pártfogó felügyelői szolgálat alkalmazottai tekintetében az illetmény besorolásokat 2003. július 1. napjáig kell elvégezni. A már említett módon alkalmazni kell tekintetükben az Iasz. 131. §-át (a szabadság megállapítása) és 132. §-ának (2)-(3) bekezdéseit (a szolgálati idő megállapítása).

Az (5) bekezdés a 2003. július 1-jén folyamatban maradt pártfogolási ügyek további intézését az átiktatás alkalmazásával rendezi. Meghatározza továbbá a törvény a szervezeti változás miatt szükséges jogszabályi belső hivatkozások és kifejezések módosulásait, valamint az indokolt hatályon kívül helyezéseket.