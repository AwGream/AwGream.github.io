2011. évi CXXII. törvény indokolása

a központi hitelinformációs rendszerről

-----STARTING---POINT---ALTALANOS--- 

A hitel és hiteljellegű pénzügyi szolgáltatások szabályozása során kiemelt jelentősége van a hiteligénylések elbírálásához felhasználható hitel- és személyes adatok központi nyilvántartásának. A hitelbírálat célja, hogy a hitelező intézmények minél alaposabban megismerhessék leendő adósuk fizetőkészségét és fizetőképességét, s az ezeket tükröző adatokat (adósságállomány nagysága, szerkezete) lehetőleg a hitelkérelmezőtől független, megbízható forrásból szerezzék be. Ennek egyik legfontosabb eszköze a központi hitelinformációs rendszer (KHR).

A hatályos szabályozás értelmében az adós hiteltörténetére vonatkozó teljes körű nyilvántartás jelenleg csak a vállalkozások esetében érvényesül. A lakossági hiteladatok tekintetében a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) 1998-as módosítása révén nyílt lehetőség az ún. negatív listás központi adatkezelésre.

A törvényben meghatározott szerződésellenes magatartások esetén kerülhetnek lakossági hitel- és személyes adatok a központi hitelinformációs rendszerbe. Ezek, a későbbi törvénymódosítás révén bővített adatok, pontosított és garanciális elemeiben megerősített eljárás keretében, szabadon felhasználhatóak a hitelbírálathoz.

A természetes személyek teljes körű hitelnyilvántartásának, azaz a teljes körű lakossági hitelnyilvántartás létrehozásának szükségességét elsődlegesen a megalapozott hitelbírálathoz fűződő érdek alapozza meg. Az állami beavatkozást megalapozó közérdek pedig a lakosság növekvő mértékű eladósodása: jelentősen nő azon hitelfelvételek száma, amely esetekben a hitelfelvevő a napi igényeit számára teljesíthetetlen feltételek vállalása mellett próbálja kielégíteni, illetve előfordul az is, hogy az adósságspirálba kerülő adós korábbi hitelszerződéséből eredő kötelezettségét újabb hiteljogviszony létrehozásával próbálja teljesíteni.

A TLH a lakossági hitelek esetében is a hitelbírálat megalapozását és - a vállalkozásoknál működő teljes listás rendszerhez hasonlóan - az ügyfél fizetőképességének jobb megismerését célozza. A teljes listás rendszerben a hitelt kérelmező ügyfél minden érvényben lévő hitelszerződésével, valamint az azokhoz kapcsolódó negatív eseményekkel együtt szerepel.

Az adatokból megállapíthatóvá válik, hogy az ügyfélnek milyen egyéb adósságszolgálati kötelezettségei vannak a kért hitel törlesztési időszakában. A kérelmezett hitel törlesztési karakterisztikáját összevetve az ügyfél adósságszolgálati kötelezettségével és a reálisan várható jövedelmével, figyelembe véve életviteli költségeit és a prognosztizálható makrogazdasági hatásokat is, megállapítható, hogy ez az újabb hitelkérelem teljesíthető-e, vagy ezzel ellenkezőleg, az ügyfelet az újabb kötelezettség vállalása nagy biztonsággal megállapíthatóan már fizetésképtelenné tenné. A teljes listán is szereplő negatív eseményekből kiderülnek az ügyfél eddigi törlesztési problémái; értékelhető az ügyfél korábbi fizetési képessége és hajlandósága. Ezen információk birtokában a bankok pontosabban és gyorsabban fel tudják mérni a kihelyezendő hitelek megtérülését, s ezzel hatékonyabban képesek kiszűrni a nem hitelképes adósokat. Ez jelentősen mérsékelheti a jövőben a lakosság túlzott eladósodásának kockázatát, valamint hozzájárulhat a nemfizetés miatt bekövetkező lakossági eladósodás csökkenéséhez.

A TLH kiküszöbölheti a csak negatív lista használatának egyoldalúságait: a negatív listán szereplő adósok egy része - a róluk, a teljes listán megjelenő pozitív információk hatására - ismét hitelezhetővé válhatna, míg a negatív listán nem szereplő, de az eladósodás veszélyével szembekerülő ügyfelek egy része kikerül a hitelezhető kategóriából. Ezáltal a rendszer igazságosabbá, méltányosabbá válik. Hangsúlyozandó, hogy a TLH létrehozása nem felváltja, hanem kiegészíti, kibővíti a jelenlegi negatív adósnyilvántartást. A negatív adósnyilvántartás által nyújtott információk ugyanakkor kiegyensúlyozottabbá, méltányosabbá válhatnak, ha a KHR az adósról egy átfogó képet nyújt és nem csak az ügyfél-adós szerződésszegésére vonatkozó adatokat lesz képes szolgáltatni.

Összességében tehát elmondható, hogy a bevezetendő TLH valamennyi érintett szereplő - tehát mind a hitelintézet, mind pedig a hitelfelvevő - helyzetét javítaná, valamint korrektebb és méltányosabb helyzetet teremtene a hitelek piacán.

Megjegyzendő még, hogy az Európai Unió valamennyi tagállama rendelkezik olyan - egy vagy több - szervezettel, amely hitelreferencia-szolgáltatással támogatja a hitelezés biztonságát. Egyes országokban a kötelező adatszolgáltatáson alapuló központi hitelnyilvántartók mellett vagy helyett, önkéntes adatnyilvántartás is működik. A PSZÁF tanulmánya alapján elmondható, hogy egyetlen fejlett ország hitelpiaca sem működik hatékony TLH nélkül.

A törvény a jelenleg hatályos szabályozást, amely a vállalkozások esetében a teljes körű nyilvántartásra, a természetes személyek esetében pedig a negatív adóslistára vonatkozó rendelkezéseket foglalja magába, lényegében változatlanul átemeli a Hpt.-ből, és a TLH-ra vonatkozó szabályokkal kiegészítve egy önálló törvényt alkot. A TLH-ra vonatkozó rendelkezések kialakítása során elsődleges szempont volt az adatvédelmi szabályok és az információs önrendelkezési jog alkotmányos garanciáinak beépítése olyan módon, hogy a TLH hatékony működése is biztosított legyen.

A törvénynek biztosítania kell, hogy a teljes körű lakossági hitelnyilvántartás képes legyen betölteni rendeltetését, nevezetesen, hogy a hitelnyújtást megelőzően a megkötni kívánt szerződés lehetséges kockázatai mind nagyobb hányadukban feltárásra kerüljenek, és ennek alapján a hitelnyújtó és az ügyfél egyaránt képes legyen mérlegelni és, ha indokolt újragondolni a hitel igénylésével, illetve a hitel nyújtásával kapcsolatos álláspontját. Az új jogintézmény akkor lesz hatékony, ha egyrészt felelősségteljesebb eljárásra készteti a hitelnyújtással foglalkozó pénzügyi szervezeteket másrészt, ha az ügyfél-adóst idejekorán képes szembesíteni a vállalni kívánt adósságteher lehetséges kockázataival.

-----STARTING---POINT---RESZLETES---

Az 1. §-hoz

Meghatározza a törvény célját, azaz a hitelképesség megalapozottabb megítélésének, valamint a felelős hitelezés feltételei teljesítésének és a hitelezési kockázat csökkentésének előmozdítása az adósok és a referenciaadat-szolgáltatók biztonságának érdekében.

A 2. §-hoz

A törvény alkalmazása szempontjából lényeges fogalmakat határozza meg. Továbbá rögzíti az adatátadás és tájékoztatás módját.

A 3. §-hoz

A KHR létrehozásának, illetve működtetésének engedélyezése szabályait határozza meg. A paragrafus alapvetően a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) vonatkozó szabályait hívja fel. A Hpt.-ben lefektetett, a pénzügyi intézmény alapítási engedélyéhez szükséges feltételekhez képest e paragrafus további feltételeket szab annak a pénzügyi vállalkozásnak a számára, amely a KHR kezelésére igényel engedélyt. A KHR-t működtető intézmény felett a Pénzügyi Szervezetek Állami Felügyelete (a továbbiakban: Felügyelet) gyakorol folyamatos felügyeletet. A KHR-t működtető intézmény az előző pontban említett feladatán kívül az adatbázis részét képező adatok felhasználásáról törvényben meghatározott időszakonként statisztikai kimutatást készít és tesz közzé.

A 4. §-hoz

A KHR működtetésére irányuló engedély visszavonásának eseteit és eljárási szabályait határozza meg. E rendelkezések vonatkozásában szintén a Hpt. van háttérjogszabályként megjelölve.

Az 5-7. §-hoz

Mindenekelőtt definiálják a KHR fogalmát, célját, továbbá lefektetik a KHR-ben történő adatkezelés általános szabályait. Rögzíti egyrészről a referenciadat-szolgáltatók kötelezettségét az adatok KHR részére történő átadására, továbbá az ügyfelek nyilatkozási kötelezettségét referenciaadataik KHR részére történő átadásához való hozzájárulásra.

A 8. §-hoz

Meghatározza az adatkezelés időtartalmát, továbbá kijelöli az időtartam számításának kezdetét a különböző esetekhez igazítva azt. Kimondja továbbá, hogy a KHR-t kezelő pénzügyi vállalkozásnak mely esetekben kell haladéktalanul és vissza nem állítható módon törölni a referenciaadatokat.

A 9. §-hoz

A KHR-t kezelő pénzügyi vállalkozás a kapott adatokat a szerződéses jogviszony megszűnését követően öt évig kezelheti az ügyfél írásbeli hozzájárulása esetén.

A 10. §-hoz

A felelős hitelezés gyakorlatát kívánja erősíteni az a rendelkezés, amely szerint, ha a referenciaadat-szolgáltató a KHR-ből igényelt adatot, a természetes személlyel megismerteti az ezen adatokból, a hitelképesség mérlegelése szempontjából megállapítható lényeges következtetéseit, valamint szükség esetén figyelmezteti a természetes személyt, hogy a hitelfelvétel eléri vagy meghaladja a felelős hitelfelvétel határait. Hangsúlyozni szükséges, hogy e rendelkezés nem jelenti egyrészt sem a pénzintézet indokolási kötelezettségét, sem azt, hogy e tájékoztatásnak részletesnek és szakmai jellegűnek kell lennie és a szabály nem érinti a kockázatkezelés más jogszabályokban meghatározott követelményeit. A cél az, hogy a természetes személy is megértse a hitel felvételével járó kockázatok mibenlétét, nagyságát, és így arról felelősen tudjon dönteni.

A 11. §-hoz

Tekintettel arra, hogy a törvény a KHR Hpt.-beli szabályozásában szereplő főbb elemeket fenntartja, és azt elsősorban csak kiegészíti, ezért azok az esetek, amelyek alapján természetes személyre vonatkozó ún. negatív adatok a KHR részére átadásra kerülhetnek gyakorlatilag változatlanok. Ennek egyik legfontosabb eleme a nem szerződésszerű teljesítés. E paragrafus továbbra is fenntartja a folyamatos egyidejű fennállás elvét a teljesítéssel történő késedelembeesés tekintetében. Az ügyfél (adós) hozzájárulása nélkül a teljesítéssel történő elmaradás csak akkor ad alapot referencia adat átadására, ha a fizetési kötelezettség elmulasztása következtében a lejárt tartozás összege meghaladja a legkisebb minimálbér összegét, és az azt meghaladó tartozás folyamatosan, több mint 90 napon keresztül fennáll. A szabályozás kiegészül az értékpapír-kölcsönzés esetében a tartozás összegének számításához szükséges értelmező szabállyal. A tartozás összegének megállapítása, a Tpt. Szabályozása alapján, a kölcsönbe adás, illetőleg az esedékesség napján érvényes árfolyamok figyelembevételével történhet.

A 12. §-hoz

Továbbra is fennmarad az a szabály, amely szerint a szerződéskötés során az ügyfél részéről tanúsított egyes megtévesztő magatartások (valótlan adatközlés, hamis vagy hamisított okirat használata) is csak abban az esetben adhatnak okot referencia adat KHR részére történő átadására, ha az ügyfél magatartása okirattal bizonyított.

A 13. §-hoz

A KHR részére történő referenciaadat szükségképpeni átadásának harmadik esete a készpénz - helyettesítő fizetési eszközök használatához kapcsolódik. A készpénz-helyettesítő fizetési eszközök kibocsátásával és használatával kapcsolatos, jelenlegi pénzforgalmi szabályozás tételesen meghatározza a kibocsátók és a birtokosok kötelezettségeit. E kötelezettségek megsértése közül a KHR-be történő adatátadást alapoz meg: a készpénz-helyettesítő fizetési eszköz jogosulatlan használata, és a Btk-ban meghatározott, a készpénzhelyettesítő-eszközzel történő visszaélés egyéb esetei is. (Ilyen pl.: a hamis vagy hamisított készpénz-helyettesítő fizetési eszköz jogtalan haszonszerzés végett történő felhasználása, elfogadása, készpénzhelyettesítő fizetési eszköz jogosulatlan megszerzése stb.) Ugyancsak a hatályos szabályozással egyezően a fizetési eszköz vagy használatához szükséges személyazonosítónak a birtokos birtokából történő kikerülésének bejelentését követően végrehajtott tranzakció is megalapozza a KHR részére történő adat átadását. Ezt elsősorban a bejelentéshez kötődő és azt követő felelősségi szabályok változása indokolja. E szabályokat a pénzforgalmi szabályozás tartalmazza.

A 14. §-hoz

A vállalkozások esetében a szabályozás már a hitelnyilvántartás kialakulás óta tartalmazza azon adatokat, amelyek a természetes személyek esetében bevezetésre kerülnek (a pénzügyi szolgáltatásra és egyes egyéb szerződésekre vonatkozó alapvető, ún. pozitív adatok). A szerződés meghatározott adatainak KHR-ben történő szerepeltetésének célja itt is a nyilvántartott vállalkozás hitelképességének differenciáltabb megítélhetősége, a hitelbírálat megalapozottá tétele. Továbbra is fennmarad az ún. sorba állított követelésekre vonatkozó nyilvántartás. A vállalkozások esetében a bankszámla terhére benyújtott követelések fedezet hiányában történő teljesíthetetlensége esetén, a harminc napon túl, folyamatosan egymillió forintot meghaladó sorba állított követelések léte alapozza meg az adatátadást. E tekintetben is érvényesül az ún. folyamatos egyidejű fennállás elve. A vállalkozások esetében a készpénzhelyettesítő fizetési eszközök elfogadására irányuló szerződéses kötelezettségek megszegése is megalapozza a KHR-ben történő nyilvántartást. Az arányosság érvényesülése érdekében a törvény fenntartja azt a szabályt, hogy csak az olyan súlyú szerződésszegés alapozza meg az adatok nyilvántartását, amely a pénzügyi intézmény részéről a szerződés felmondásához, felfüggesztéséhez vezetett.

A 15-16. §-hoz

Az ügyfélvédelem általános, a teljes körű hitelnyilvántartás valamennyi részére kiterjedő szabályai tartalmazzák a tájékoztatási kötelezettségre, az ún. ügyfél-tudakozványra vonatkozó szabályokat, illetve az adatkezelés, adatátadás jogszerűtlensége esetére az ügyfél kifogásolási lehetőségére vonatkozó eljárási szabályokat. A referenciaadat-szolgáltató tájékoztatási kötelezettsége kiterjed a szerződéskötés előtti tájékoztatásra, az adatátadást megelőző tájékoztatásra, illetve az adatátadás megtörténtét követő tájékoztatásra. Az adatkezelés elleni kifogás kezdeményezhető mind a referenciaadat-szolgáltatónál, mind a KHR-t kezelő pénzügyi vállalkozásnál. A nyilvántartott személy alapvető érdeke, hogy bármikor tájékoztatást kérhessen a KHR részére átadott és ott nyilvántartott adatairól. Ennek lehetőségét az ügyfél-tudakozvány jogintézménye biztosítja. A nyilvántartott személy bármikor korlátozástól és költségektől mentesen jogosult megismerni a KHR által kezelt és nyilvántartott adatait. A törvény mind az ügyfél-tudakozványra, mind a kifogásolási eljárásra vonatkozó határidőket jelentősen rövidíti. A kifogás érdemi elintézésére nyitva álló határidőt a törvény 15 napról 3 napra szállítja le.

A 17-20. §-hoz

Az ügyfélvédelem tájékoztatásra, tájékozódásra vonatkozó szabályain túl, szükséges az adatkezelés elleni bírósági úton történő fellépés lehetőségének biztosítása is. A KHR-re vonatkozó, 2006-tól hatályos speciális szabályozás, megerősítve ezen alapelveket, az eljárás lehető leggyorsabb lefolytatása érdekében többletszabályokat tartalmaz. Ilyenek pl. az eljárási határidők konkrét meghatározása, egyes perelhúzásra okot adó eljárási cselekmények kizárása, illetve a KHR speciális jellegéből következően, a per megindítására vonatkozó jelzés KHR-ben történő rögzítése, az adatkezelés felfüggesztésére, az adatok zárolására vonatkozó kiegészítő rendelkezések. E szabályokat a törvény is megtartja. A nyilvántartott személy jogai érvényesítésének, a jogbiztonság erősítése, a függő jogi helyzetek lerövidítése érdekében ugyanakkor a törvény az eljárási határidők további jelentős csökkentését célozza.

-----STARTING---POINT---VEGE---

A 21. §-hoz

E törvény hatálybalépésének idejét határozza meg.

A 22. §-hoz

A természetes személyeknek a fennálló, létező, ún. pozitív adatainak a KHR-be történő felvitelére állapít meg átmeneti szabályokat. Ezen eljárás során szintén érvényesülnek azok a garanciális elemek, amelyek a természetes személynek az információs önrendelkezési jogának az érvényesülését biztosítják.

A 23. §-hoz

E rendelkezés biztosítja, hogy a jelenleg működő KHR-t az új szabályokra - alapvetően az adatkör bővülésére - tekintettel nem kell újra létrehozni.

A 24. §-hoz

A szükséges jogszabály-módosításokról rendelkezik, elsősorban arra tekintettel, hogy a törvény átemeli a KHR-re vonatkozó szabályozást a Hpt.-ből.