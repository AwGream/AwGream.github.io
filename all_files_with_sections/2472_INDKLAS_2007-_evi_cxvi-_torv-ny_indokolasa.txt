2007. évi CXVI. törvény indokolása

a közellátás biztonsága szempontjából kiemelkedő jelentőségű vállalkozásokat érintő egyes törvények módosításáról

-----STARTING---POINT---ALTALANOS--- 

A Kormány 2007. július 18-án döntött arról, hogy készüljön törvény a stratégiai jelentőségű hazai cégek felvásárlásának feltételeit megállapító törvények módosításáról.

A cél, hogy a nyilvános vételi ajánlattétel szabályai egyértelműek legyenek, az esetleges felvásárlás folyamata a jelenleginél átláthatóbbá váljon.

A törvényhozónak egyfelől garantálnia kell a stratégiai jelentőségű cégek biztonságos, folyamatos működését, másfelől tiszteletben kell tartania a tulajdonosok, részvényesek döntési szabadságát a részvényekkel való rendelkezést illetően. Olyan szabályozásra van szükség, amely eleget tesz a közösségi, tőkepiaci jog követelményeinek, ugyanakkor érvényesíti a tagállamok, így Magyarország részére biztosított szabályozási kompetenciát.

Az energetikai szektorra irányadó hatályos szabályozás jellemzően eleget tesz az előzőekben megfogalmazott elvárásoknak, nem utolsó sorban a közelmúltban elfogadott villamos energia törvény révén. [A villamos energiáról szóló 2007. évi LXXXVI. törvény (a továbbiakban: VET) főszabályként 2007. október 15. napján lép hatályba.] A joggyakorlat által feltárt ellentmondások azonban kisebb pontosításokat tesznek szükségessé a Magyar Energia Hivatal által a stratégiai jelentőségű cégekbe, delegált vezető tisztségviselők jogállását illetően.

A tőzsdei cégekre irányadó hatályos részvényjogi, tőkepiaci előírások esetenként lehetőséget adnak a törvényi rendelkezések rosszhiszemű értelmezésére. Az előírások néhol indokolatlanul nehézkesek, bürokratikusak. Ennek következtében előfordulhat, hogy az ún. céltársaság, annak menedzsmentje kiszolgáltatottá válik, illetőleg nem képes a vállalkozás valós érdekeinek érvényre juttatására.

A módosítások a tőkepiaci szabályozást egyértelműbbé, a részvényesek és a részvénytársaság szempontjából hatékonyabbá teszik.

A törvény javítja a cégnyilvánosság követelményének érvényesülési feltételeit: módot ad arra, hogy a leplezett felvásárlási magatartásokról a részvényesek, a részvénytársaság közhiteles adatbázisból akadálymentesen szerezzenek információt.

A törvény jogharmonizációs feladatot is megvalósít, az elmúlt időszakban elfogadott társasági jogi irányelv részleges átültetésével. (Lásd ezzel összefüggésben az Európai Parlament és a Tanács 2006. szeptember 6-i 2006/68/EK irányelvét a 77/91/EGK irányelv módosításáról, amely a nyilvánosan működő részvénytársaságok alapításáról, valamint tőkéjük megtartásáról rendelkezik.)

-----STARTING---POINT---RESZLETES---

Az 1. §-hoz

Eltérően a törvény 5. §-ában foglalt rendelkezésektől, vannak olyan szabályozási kérdések, ahol aránytalan, eltúlzott jogalkotói lépés lenne, ha az adott rendelkezés valamennyi olyan részvénytársaságra vonatkozna, amely a szabályozott tőkepiacra bevezetésre került. Másfelől adott esetben az ún. különös szintű előírások alkalmazása olyan cégnél is indokolt lehet, amely zártkörűen működik. Ezért a törvény két vonatkozásban relevánsnak tekinti, ha az energetikai szektorban működő vállalkozás stratégiai cégnek számít. (A stratégiai jelentőségű gazdasági társaság fogalmának meghatározása során a törvény szövegezése arra törekszik, hogy sem az anyavállalati, sem a leányvállalati státusz ne adjon lehetőséget a szabályok megkerülésére.)

A három speciális megítélést igénylő szabályozási tárgy a következő:

- A törvény 1. §-ának (2) bekezdése alapján a stratégiai jelentőségű gazdasági társaság alapvető eszközeinek átruházásához - főszabályként - a társaság legfőbb szervének jóváhagyó határozata szükséges. Ezeknek a cégeknek a biztonságos, kiszámítható működése szempontjából meghatározó jelentősége van annak, hogy a tevékenység folytatásához nélkülözhetetlen eszközök folyamatosan a társaság rendelkezésére álljanak. Indokolt ezért, hogy az alapvető eszközök sorsáról a legfőbb szerv jóváhagyó határozata mellett lehessen dönteni. A törvény ily módon a részvényesek tulajdonosi rendelkezési jogát erősíti.

- A stratégiai jelentőségű gazdasági társaságban a nyilvános vételi ajánlathoz mellékelt működési tervet a potenciális ajánlattevőnek előzetesen be kell mutatnia jóváhagyás céljából a tulajdonosi jogokat gyakorló (a kollektív részvényesi joggyakorlásra feljogosított) legfőbb szervének. A törvény e rendelkezés kimunkálásakor figyelembe veszi azt a körülményt, hogy a stratégiai ágazatba tartozó társaság tevékenysége vonatkozásában fokozottan szükséges a befolyásszerző üzleti elképzeléseinek előzetes ismerete mind a részvényesek, mind a vállalkozás munkavállalóinak, de általában az érintett piac egészének a szempontjából. Fontos az is, hogy az ajánlattevő jövőbeli elképzelései hitelt érdemlőek legyenek, azok élvezzék az ajánlattevő tulajdonosainak előzetes támogatását. Ennek ismeretében hozhat megalapozott döntést a céltársaság menedzsmentje, valamint az a kisbefektető is, aki mérlegeli, hogy elfogadja-e a nyilvános vételi ajánlatban foglaltakat.

- A stratégiai jelentőségű gazdasági társaságok igazgatósági és felügyelőbizottsági tagjainak visszahívása minősített, háromnegyedes többséget igényel. E szabály nem érvényes, ha a tagokat öt évnél hosszabb határozott időre vagy határozatlan időre választották meg, illetve ha a társaság alapszabálya másképp rendelkezik. A társaság legfőbb szerve e törvény hatálybalépése után dönthet, hogy kíván-e élni az eltérés lehetőségével.

-----STARTING---POINT---VEGE---

A 2. §-hoz

A törvény rendelkezései főszabályként a kihirdetést követően 8. napon lépnek hatályba. A főszabály alól kizárólag az új VET-et érintő rendelkezések hatályba lépése tolódik 2008. január 1. napjára, figyelemmel arra, hogy a törvénnyel érintett rendelkezések is ugyanezen a napon lépnek hatályba a VET normaszövegében.

A 3-4. §-hoz

A hatályos szabályozás jelenleg is biztosítja a Hivatal számára, hogy az állam tulajdonában lévő vállalkozói vagyon értékesítéséről szóló 1995. évi XXXIX. törvényben (Priv. tv.) 2007. január 1. napján megjelölt a villamosenergiai-ipari vagy földgázipari engedélyes tevékenységet végző társaságok igazgatóságának és felügyelőbizottságának vagy igazgatótanácsának egy tagját jelölje. A delegált tag a testületi üléseken szavazati joggal nem rendelkezik, az igazgatóság vagy az igazgatótanács, illetve a felügyelőbizottság ülésén kizárólag tanácskozási joggal vesz részt.

A delegáció jogintézménye nem érinti a Hivatal törvényben meghatározott hatósági, felügyeleti jogköreit. A delegáció nem jár az engedélyezési kötelezettség alá eső kérdésekben az engedélyezési eljárás alóli mentesüléssel.

A hatályos szabályozás azonban számos kérdésben nem rendezi a delegált tag státuszát, jogait és felelősségi körét. A törvény - fenntartva a jelenleg hatályos szabályozást - a következő pontosításokat tartalmazza:

1. Rögzíti, hogy a delegált tag „létszám feletti” testületi tag, így a határozatképességen túl a testület létszámának meghatározásakor is figyelmen kívül kell hagyni.

2. A törvény kimondja, hogy a Hivatal megfelelő szakmai képesítéssel, gyakorlattal (szakértelemmel) rendelkező személyt jelölhet.

3. Előírja, hogy delegált tag a társaság üzleti titkait köteles megőrizni.

4. A delegált tag értelemszerűen képviseleti joggal nem rendelkezik.

5. A delegált tag köteles a Hivatalt rendszeresen tájékoztatni a tevékenységéről, és a testületi üléseken a közellátás biztonságát érintő kérdések tekintetében képviselt álláspontjáról. Fontos rámutatni arra, hogy a delegált tag is igazgatósági, felügyelőbizottsági, igazgatótanácsi tag, így a társasági törvény rendelkezései alapján vezető tisztségviselő. Ebből következően tevékenységét önállóan látja el, a Hivatal (vagy más személyek) által nem utasítható. A testületi üléseken képviselt álláspontját önállóan alakíthatja ki, így álláspontja, tevékenysége nem minősül a Hivatal (vagy más személyek) álláspontjának, továbbá a delegált tag álláspontja nem is befolyásolja a Hivatal - engedélyezési, hatósági eljárásban - megfogalmazódó álláspontját.

6. A delegált tagot a napirend megküldésével kell a testületi ülésekre meghívni.

7. A delegált tag bár szavazati joggal nem rendelkezik, írásban jelezni köteles az igazgatóság, a felügyelőbizottság vagy az igazgatótanács felé, ha a meghozott döntés álláspontja szerint energetikai/földgázipari jogszabályba ütközik, vagy egyébként sérti az ország energiapolitikájának alapelveit.

Az 5. §-hoz

- A tőkepiacról szóló 2001. évi CXX. törvénynek (a továbbiakban: Tpt.) hatályos 73/A. §-a főszabályként kizárja annak a lehetőségét, hogy a céltársaság igazgatósága a befolyásszerzés sikere ellen ható intézkedéseket foganatosítson a közgyűlés előzetes (az intézkedést közvetlenül megelőző) felhatalmazása hiányában. Ez a rendelkezés azzal a hátrányos következménnyel jár, hogy a részvénytársaság ügyvezetése - amely felelős a társaság hosszú távú üzleti céljai megvalósításáért - csak lassan, nehézkesen képes eleget tenni törvényben előírt kötelezettségének. Az 2004/25/EK irányelv (a továbbiakban: 13. sz. társasági jogi irányelv) feljogosítja a tagállamokat arra, hogy a menedzsment önálló eljárásra jogosító hatáskörét kizáró ún. semlegességi klauzula alkalmazását ne tegyék kötelezővé, hanem a döntést a törvényhozó átengedje az alapszabályt elfogadó részvényesek számára. Ezzel a megoldással élt az irányelv átültetése során pl. a német jogalkotó is, és ezt a megközelítést alkalmazza a törvény 5. §-a (1) bekezdésének előírása is.

- A 13. sz. társasági jogi irányelv 11. cikke módot ad arra, hogy a tagállami törvény vagy a céltársaság alapszabálya úgy rendelkezzen, hogy a 75%-nál nagyobb befolyásra szert tevő személy a befolyásszerzést követően összehívott rendkívüli közgyűlésen úgy módosítsa a társaság alapszabályát, hogy ennek során valamennyi, a joggyakorlását akadályozó szabály kiiktatásra kerüljön. A 13. sz. társasági jogi irányelv ugyanakkor döntési opciót biztosított a tagállamoknak, az ún. áttörési szabály törvényben való előírását nem tette kötelezővé. Az Európai Unió Bizottságának felmérése szerint a tagállamok egyike sem követeli meg a befolyásszerző pozícióját jelentősen erősítő szabály kötelező figyelembe vételét. A jogharmonizáció során Magyarország is élt az irányelv szerinti lehetőséggel (nem tette kötelezővé az áttörési szabály alkalmazásának biztosítását), elmulasztotta azonban átvenni a 13. sz. társasági jogi irányelv 11. cikkének (7) bekezdésében foglalt mentesítő szabályt, amely az áttörési szabály érvényesülését kizárja, ha „egy tagállam a céltársaság olyan értékpapírjainak birtokosa, amelyet a tagállamok a Szerződéssel összeegyeztethető, különleges jogokkal ruházzák fel”. E lehetőséggel él a törvény a § (3) és (4) bekezdésében meghatározott rendelkezések révén.

- A 13. sz. társasági jogi irányelv az önkéntes vételi ajánlat szabályozására részletszabályokat nem határoz meg, annak teljes kidolgozását a tagállamra bízta. A hazai önkéntes vételi ajánlatra vonatkozó szabályozás túlzottan „rugalmas” a rosszhiszemű ajánlattevő ugyanis e jogintézmény révén (az önkéntes vételi ajánlattétel rövid időközönként való megismétlésével) lényegében megbéníthatja a céltársaság működését, az üzleti tevékenység ésszerű módon történő gyakorlását. Erre tekintettel összeegyeztethető az arányosság elvével, amennyiben a magyar szabályozás célhoz kötött „fékeket” épít be az eljárásba. Így szükségesnek látszik meghatározni azon szabályokat, amelyek az önkéntes vételi ajánlatban rejlő lehetőségeket az intézmény céljához igazítják, kiszűrve azon elemeket, amelyek a szabályozás céljával ellentétes joggyakorlatot tesznek lehetővé. A § (5) bekezdése erre tekintettel 6 hónapos időkorlátot épít be az újbóli ajánlattétellel összefüggésben, illetve ezen időszak alatt a rejtett ajánlattételt is kizárja az összefonódási esetek meghatározásával.

A 6. §-hoz

A rendelkezés pontosítja a gazdasági társaságokról szóló 2006. évi IV. törvénynek (a továbbiakban: Gt.) a nyilvánosan működő részvénytársaság alapszabályában meghatározható szavazat maximáló szabályát. A jelenleg hatályos törvényi rendelkezés az egy részvényes által gyakorolható szavazat mértékéről rendelkezik. Az ún. voting cap intézménye a közösségi részvényjoggal összeegyeztethető, más tagállamokban honos részvénytársaságok által is alkalmazott megoldás. A hatályos előírás azonban annyiban pontosításra szorul, hogy egyértelművé váljon, hogy a részvényes mellett a korlátozás részvényesi csoportra is vonatkoztatható. Ennek hiányában ugyanis az alapszabály előírása (a részvényesek tulajdonosi döntése) könnyen kijátszhatóvá válna.

A saját részvény 10%-ban maximalizált megszerzésére vonatkozó előírás hatályon kívül helyezésére figyelemmel a (2) bekezdés kiegészíti a Gt. jogharmonizációs klauzuláját.

A 7. §-hoz

A 2006. évi V. törvény (cégtörvény) jelenleg hatályos szabályozása szerint a cégjegyzékbe bejegyzett adatok csoportosított céginformációként történő szolgáltatása is kérhető. A természetes személyekre vonatkozó ilyen információ azonban csak akkor teljesíthető, ha az bíróság, ügyészség, nyomozó hatóság, illetve más közigazgatási szerv, bírósági végrehajtó, felszámoló vagy nemperes eljárást lefolytató közjegyző külön törvényben meghatározott feladatainak teljesítéséhez, illetve más információkérőnek a törvényben biztosított jogai gyakorlásához vagy törvényes érdekei védelmében szükséges. Törvényes jogcím hiányában az információkérőnek az érintettek hozzájárulását igazolnia kell.

A hatályos szabályozás jelenleg így érdemben akadályozza, hogy - a szűk jogosulti kört leszámítva - az egyébként teljeskörűen nyilvános adatokból olyan releváns következtetések legyenek levonhatóak, amelyek az információt kereső működésére, piaci helyzetére tekintettel jelentőséggel bírnak. Így például akár a Tpt., akár a társasági jogi szabályok vonatkozásában jelentőséggel bírhat a befolyást szerző (vagy befolyást szerezni kívánó) tulajdonosi minőségére, egyéb összefonódására (vezető tisztségviselői, felügyelőbizottsági tisztség stb.) vonatkozó információ.

A törvény ezért korlátozás nélkül, bárki számára lehetővé teszi, hogy a természetes személy, illetve a cégjegyzékbe bejegyzett, külföldi vagy belföldi jogi személy, jogi személyiség nélküli gazdasági társaság, vagy egyéb szervezet tekintetében, azok tulajdonosi (tagsági, részvényesi viszony), képviseleti jogosultságára, vezető tisztségviselői, felügyelőbizottsági megbízására vonatkozóan információt szerezzen. A törvény szerinti módosítás a gazdasági, üzleti kapcsolatok átláthatóságát, ezzel egyes személyek rejtett, lopakodó befolyásszerzésével szembeni védekezést segíti és erősíti. Lehetővé teszi továbbá a felvásárlások céltársaságai számára, hogy meggyőződjenek a felvásárlási ajánlat tényleges hátteréről, a befolyást szerző tényleges személyéről, az esetleges összehangolt magatartás tényéről.

A törvény keretein túlmutatóan fontos rámutatni arra is, hogy ezen módosítás általános jelleggel képes a gazdasági élet átláthatóságát fokozni, hiszen bárki számára megismerhetővé válik, hogy üzleti partnere, ügyfele, üzlettársa milyen magatartást tanúsít [így például hány cégben tulajdonos, ezen cégek jogszerűen működnek-e (végrehajtási eljárás alatt állnak-e), korábbi cégei milyen módon szűntek meg - felszámolás, végelszámolás, stb.].

A garanciális elemek fenntartása érdekében a törvénymódosítás rögzíti, hogy a cégnyilvántartás rendszere rögzíti az adatlekérdezés tényét.

A 8. §-hoz

A § (1) bekezdése szövegpontosító módosításokat tartalmaz.

A (2) bekezdés döntően a Gt.-t érintő módosításokat határoz meg, amelyek bár törvényi megjelenésükben hatályon kívül helyező rendelkezések, jelentőségük érdemi.

A hatályos Gt. rögzíti - a 295. § (2) bekezdésében -, hogy a nyilvánosan működő részvénytársaság alapszabálya nem írhatja elő, hogy az igazgatósági tagok visszahívásához a szavazatok egyszerű többségnél nagyobb arányú határozathozatal szükséges. E társasági jogi rendelkezés nem jogharmonizációs természetű, hanem a hazai jogalkotó mérlegelésén múló előírás. A törvény hatályon kívül helyezi e rendelkezést, ezzel megnyitja a részvényesek számára a lehetőséget, hogy szabadon döntsenek abban a kérdésben, milyen szavazati arányhoz kötik az igazgatósági tagok visszahívásának jogát. Az általános szabály szerint, vagyis az alapszabály eltérő rendelkezése hiányában a közgyűlési döntés egyszerű többséggel meghozható. Ettől a részvényesek az alapszabályban magasabb (jellemzően ¾-es) szavazati arányt is meghatározhatnak. A törvény ily módon a tulajdonos részvényesek hatáskörébe utalja a vezető tisztségviselők visszahívására vonatkozó szavazattöbbség meghatározásának jogát.

A Gt. hatályos 302. § a) pontja értelmében a nyilvánosan működő részvénytársaság közgyűlésének kizárólagos hatáskörébe tartozik a saját részvényre kapott nyilvános vételi ajánlat elfogadásáról szóló döntés. A Gt. vonatkozó pontjában található szabályozás nem közösségi jogi eredetű. Indokolatlan, hogy a törvényhozó a jövőben is elvonja a részvényesek döntési szabadságát. Ezért a törvény a hivatkozott rendelkezés hatályon kívül helyezésével, az alapszabály kompetenciájába utalja annak eldöntését, hogy közgyűlési vagy igazgatósági hatáskörbe tartozzon-e a saját részvényre kapott nyilvános vételi ajánlat elfogadásáról szóló döntés.

A törvény emellett - élve az Európai Parlamentnek és a Tanácsnak a 77/91/EGK tanácsi irányelvnek a nyilvánosan működő részvénytársaságok alapítása, valamint tőkéjük megtartása és átalakítása tekintetében történő módosításáról szóló 2006. szeptember 6-i 2006/68/EK irányelve adta lehetőséggel, mely immár a saját részvények megszerzését nem maximálja kötelező jelleggel a jegyzett tőke 10%-ának megfelelő mértékben - hatályon kívül helyezi a Gt. 223. §-ának (2) bekezdését, és ezáltal hazánkban a törvény hatályba lépésével valamennyi részvénytársaság vonatkozásában megszűnik ez a korlátozás. Ugyanakkor hatályban maradnak a Gt.-nek a 2. társasági jogi irányelv kógens rendelékezéseit átültető szabályai. Így a jövőben is csak az osztalékfizetésre fordítható adózott eredmény lehet a forrása a saját részvények megszerzésének.

A törvény hatályon kívül helyezi a Gt. 299. § (2) bekezdését. A rendelkezés indoka az, hogy a 13. sz. társasági jogi irányelv 11. cikkében foglalt ún. „áttörési” szabályt a Gt. és a Tpt. párhuzamosan implementálta. A párhuzamos szabályozás azonban jogértelmezési nehézségekhez vezetett. Figyelemmel arra, hogy a módosítással kiegészítésre kerülő Tpt. átlátható módon rögzíti az áttörésre vonatkozó rendelkezéseket, a Gt.-beli szabályozás - annak átmeneti rendelkezésével együtt [335. §-ának (2) bekezdése] - feleslegessé válik.

A § (3) bekezdése a törvény jogharmonizációs klauzuláját rögzíti.