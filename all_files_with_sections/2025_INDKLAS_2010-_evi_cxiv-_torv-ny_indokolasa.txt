2010. évi CXIV. törvény indokolása

az államháztartásról szóló 1992. évi XXXVIII. törvény módosításáról

-----STARTING---POINT---ALTALANOS--- 

Az államháztartási törvény jelenleg hatályos szövege az országgyűlési képviselők általános választásának évére is a költségvetési törvényjavaslat tárgyalásakor november 30-ai időpontban írja elő, hogy az Országgyűlés összegszerűen határozza meg a fejezetek, az alapok, a társadalombiztosítás pénzügyi alapjai bevételei és kiadási főösszegét, a hiány, illetve a többlet mértékét.

A határidő meghatározásakor nem veszi figyelembe azt a körülményt, hogy az országgyűlési képviselők általános választásának évében a megalakuló Országgyűlés és az újonnan felálló Kormány részére nem áll rendelkezésre megfelelő időkeret a költségvetési törvényjavaslat előkészítésére és megtárgyalására. Ezen időkeret biztosítása érdekében az országgyűlési képviselők általános választásának évében az egyes eljárási határidők általánostól eltérő meghatározása indokolt.

-----STARTING---POINT---RESZLETES---

Az 1. §-hoz

A módosítás figyelemmel van arra, hogy az országgyűlési képviselők általános választásának évében az újonnan megalakuló Országgyűlésnek, illetve Kormánynak az egyéb években szokásosnál lényegesen rövidebb idő áll rendelkezésére a következő évre vonatkozó költségvetési és adótörvények kidolgozására, ugyanakkor továbbra is biztosítja a jogalkalmazók számára a kellő felkészülési időt.

A 2. §-hoz

A költségvetési ciklusra vonatkozó határidők módosítását a megalapozottabb költségvetési javaslat elkészítése indokolja. A jelenlegi szabályozás ugyanis nem veszi figyelembe az országgyűlési képviselők általános választásának évében a választás lebonyolításának, az Országgyűlés és a Kormány megalakulásának időigényét.

A 3. §-hoz

Az államháztartásról szóló 1992. évi XXXVIII. törvény a társadalombiztosítás pénzügyi alapjai korábbi évek többlete, tartaléka felhasználásával kapcsolatos elszámolásról nem tartalmaz teljeskörű, egyértelmű szabályozást. A módosítás a hiányzó szabályozást pótolja.

A 4. §-hoz

Az Áht.-ban rögzített ún. 45 napos szabály 40 napra történő csökkentéséhez az Áht. egyéb rendelkezésének [96. § (1) bekezdés] is módosulnia szükséges a koherencia megteremtése érdekében. A költségvetési szerv átalakításáról, megszüntetéséről - az alapításnak megfelelően -jogszabályban vagy átalakító, megszüntető okiratban kell rendelkezni, melyet, a módosítás szerint legalább negyven nappal az átalakítás, megszüntetés kérelmezett napja előtt ki kell hirdetni (közzé kell tenni).

-----STARTING---POINT---VEGE---

Az 5. §-hoz

Hatályba léptető rendelkezés.