1993. évi CXV. törvény indokolása

a társadalombiztosítás pénzügyi alapjainak 1994. évi költségvetéséről

I.

A Nyugdíjbiztosítási Alap 1994. évi költségvetése

Az 1-4. §-hoz

A Nyugdíjbiztosítási Alap 1994. évi költségvetésének egyenlege 842 millió forint bevételi többletet tartalmaz, amit likviditási tartalékba kell helyezni. A bevételek és a kiadások jogcímenkénti főösszegeit, valamint a tartalékot foglalja magában a rendelkezés.

II.

Az Egészségbiztosítási Alap 1994. évi költségvetése

Az 5-9. §-hoz

Az Egészségbiztosítási Alap tárgyévi költségvetése nulla egyenleggel került megállapításra. Az előzőekhez hasonlóan e fejezet részletezi jogcímenként a bevételeket és a kiadásokat. A megváltozott szabályokhoz igazodóan keretet ad a gyógyító-megelőző ellátások finanszírozásához, illetve szól a tartalékok alakulásáról.

III.

A társadalombiztosítási alrendszer összevont költségvetését érintő rendelkezések

A 10-14. §-hoz

E fejezet rendelkezik arról, hogy az összevont költségvetésben mekkora összeg jut meghatározott nyugellátásokra, beleértve a méltányos okból megállapított nyugdíjakat is, valamint egyszeri szociális segélyezésre.

Tartalmazza a rendelkezés azt is, hogy a két Alap fele-fele mértékben részesül a likviditási tartalékba visszapótolt összegből. A meghatározott bevételek teljesülése érdekében 16 milliárd forint többletvagyon kerül átadásra.

Rendezni kell az átmenetileg finanszírozott ellátások kiadásait, valamint külön a más forrásból megtérítendő pénzbeni ellátások kiadásait is.

IV. fejezet

A társadalombiztosítás pénzügyi alapjai költségvetési előirányzatainak megalapozását szolgáló törvénymódosítás

A 15-29. §-hoz

Az Alapok gazdálkodását szabályozó törvény megszületéséig - átmeneti jelleggel a társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvénynek a vonatkozó részei a mostani módosítással maradnak hatályban.

E szerint az Alapok együttesen alkotják az államháztartás társadalombiztosítási alrendszerét. A módosítás mindkét alap vonatkozásában kiegészíti és pontosítja a funkciók ellátásának körét és részletszabályait, illetve a bevételi források meghatározott körét, valamint mértékét.

Garanciális szabály szerint mindkét Alap a kiadási főösszege 6%-ának mértékéig likviditási tartalékot köteles képezni.

A módosítás részletesen szabályozza a gyógyító-megelőző ellátások finanszírozásának egyes elemeit, illetve a folyósított összegek felhasználását.

Módosul a társadalombiztosításról szóló 1975. évi II. törvény több rendelkezése is. A táppénz összegét úgy kell kiszámítani, hogy főszabályként a napi átlagkereset 65%-a, kétévi folyamatos biztosítási idő esetén 70% legyen. A megszakítás nélküli keresőképtelenség 35. napjától a táppénz 75%-ra emelkedik.

55 év marad a nyugdíjkorhatár azon nők esetében, akik korkedvezményre, korengedményes nyugdíjra, előnyugdíjra, átmeneti járadékra szereznek jogosultságot.

Az infláció figyelembevételével módosult - kedvezőbbé vált - az öregségi nyugdíj alapját képező átlagkeresetek figyelembevételéről szóló táblázat tartalma, így 16.000,- Ft-ig 100% nyugdíjalap képződik és onnan a már ismert degresszió érvényesül.

A módosítás 44% társadalombiztosítási járulék fizetését ír elő különböző tiszteletdíjak után.

-----STARTING---POINT---VEGE---

V. fejezet

Záró rendelkezések

A 30. §-hoz

E fejezet a hatálybalépés mellett kötelezi a Kormányt, hogy a gyógyító-megelőző ellátási finanszirozási rendszer 1994. április 1-éig vizsgálja felül és a szükséges mértékben módosítsa.

Az összhang megteremtése érdekében kismértékben módosul a számviteli törvény és a csődtörvény.