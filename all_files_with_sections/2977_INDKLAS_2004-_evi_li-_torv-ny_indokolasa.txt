2004. évi LI. törvény indokolása

a Magyar Köztársaság és a Holland Királyság között az összekötő tisztek feladatainak az Európai Rendőrségi Hivatalnál történő megfelelő teljesítéséhez szükséges kiváltságokról és mentességekről szóló, 2002. február 8-án jegyzékváltás útján létrejött Megállapodás kihirdetéséről

Indokolás

A Magyar Köztársaság és a Holland Királyság között 2002. február 8-án jegyzékváltás útján jött létre az összekötő tisztek feladatainak az Európai Rendőrségi Hivatalnál történő megfelelő teljesítéséhez szükséges kiváltságokról és mentességekről szóló Megállapodás. Az Országgyűlés a Megállapodást 53/2002. (IX. 13.) OGY határozatával megerősítette. A nemzetközi szerződés 2003. év április hó 15. napján hatályba lépett.

A Kormány az Európai Unió bűnüldöző információs rendszereihez történő csatlakozáshoz szükséges jogalkotási és intézményfejlesztési feladatokról szóló 2022/1999. (II. 12.) Korm. határozat 3/a. pontjában egyetértett azzal, hogy a Magyar Köztársaság és a Holland Királyság között az összekötő tisztek feladatainak az Európai Rendőrségi Hivatalnál (a továbbiakban: Europol) történő megfelelő teljesítéséhez szükséges kiváltságokról és mentességekről Megállapodás (a továbbiakban: Megállapodás) jöjjön létre. (Az Europol Egyezmény a Holland Királyságot hatalmazta fel valamennyi tagállam esetében az ilyen tartalmú megállapodások létrehozására.)

A Megállapodás szorosan kapcsolódik a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodáshoz (kihirdette a 2001. évi LXXXIX. törvény).

Az Europol Egyezmény a tagállamra nézve előírja, hogy összekötőket küldjön, illetve fogadjon az információcsere elősegítésére. Az összekötők a nemzeti egységnek felelősek, kiküldésre onnan kerülnek.

Minden tagállam legalább egy összekötőt vezényel az Europolhoz, akiknek munkáját a vezénylő ország nemzeti egysége irányítja. Az összekötők legfontosabb feladata az Europol és az őket vezénylő Nemzeti Iroda közötti információcsere elősegítése, továbbá a tagországok és más források által szolgáltatott információk alapján jelentések és bűnüldözési elemzések készítése, valamint személyi és technikai segítségnyújtás a tagországok bűnüldöző szervei által folytatott nyomozásokhoz és operatív műveletekhez. További összekötők küldésére kerülhet sor a tagállam döntése alapján más tagállamok Europol Nemzeti Irodájához, akik elősegítik a közvetlen információcserét, valamint képviselik a küldő ország szakmai érdekeit. Az összekötők feladataik ellátásához szükséges mértékben előjogokat és mentességeket élveznek.

Az összekötő tiszt kihelyezésének előfeltétele kétoldalú megállapodás megkötése az Europollal és az összekötő kihelyezésére vonatkozóan a Holland Királysággal, más tagállamba történő kihelyezések esetén a fogadó országgal.

Mivel a Megállapodás szövege azonos azokkal a megállapodásokkal, amelyeket az Europolban részt vevő 14 részes fél az Europol Egyezmény 41. Cikkének (2) bekezdése végrehajtására kötöttek, ezért a holland Fél részéről megküldött szóbeli jegyzék tartalma is ennek megfelelő, melyet az azonos tartalmú válaszjegyzék elfogad. A Megállapodás a magyar jogszabályoknak megfelel.

A tárgybeli államközi szerződés a nemzetközi jogban szokásos, illetve az Europol Egyezményben foglalt kiváltságokat és mentességeket tartalmazza, melyek az összekötő tisztek működéséhez szükségesek.

A jelen Megállapodás kimondja, hogy az összekötő tisztek és családtagjaik ugyanazokat a kiváltságokat és mentességeket élvezik, mint a diplomáciai kapcsolatokról szóló, Bécsben, 1961. április 18-án létrejött Egyezmény alapján a diplomáciai személyzet tagjai. A Megállapodás szövege az állam területére történő belépésre, a tartózkodásra és kilépésre, a foglalkoztatásra, az összekötő tiszt irattárának sérthetetlenségére, a személyi védelemre, valamint a kapcsolattartási lehetőségekre vonatkozó rendelkezéseket is tartalmazza. A Megállapodás értelmezéséből vagy alkalmazásából eredő, illetve az összekötő tisztet érintő jogviták megoldása végső soron választott bíróság hatáskörébe kerül.

Mivel az összekötő tisztek feladatainak az Europolnál történő megfelelő teljesítéséhez szükséges kiváltságokról és mentességekről szóló Megállapodás államközi szinten jön létre, alkotmányos szabályaink, a jogalkotásról szóló 1987. évi XI. törvény 2. §-a, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján az Országgyűlés által megerősített jelen nemzetközi szerződést törvénnyel kell kihirdetni.